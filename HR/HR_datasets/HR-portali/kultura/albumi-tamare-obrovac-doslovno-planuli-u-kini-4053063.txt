PEKING - Peking je proteklog tjedna bio domaćin Foruma o umjetničkoj suradnji između Kine i zemalja Srednje i Istočne Europe, koji se održava u sklopu inicijative Kina+16, na kojem su se susreli profesionalci i umjetnici iz različitih područja (vizualna umjetnost, kazalište, glazba, dječja kazališta i ples), među kojima je bila i hrvatska delegacija na čelu s pomoćnicom ministra kulture Ivom Hraste-Sočo. Putovanju u Kinu prethodio je sastanak ministra Zlatka Hasanbegovića sa zamjenikom kineskog ministra kulture Dongom Weijem koji je u Hrvatskoj boravio sredinom travnja kada je potpisan i Program suradnje u području kulture između Hrvatske i Kine za godine 2016.‒2020. ''Hrvatska na svim razinama iznimno cijeni umjetničke projekte i razmjene u okviru mehanizma Kina+16 s obzirom na to da je on prilika za uzajamno učenje o našim tradicijama i vrijednostima,'' izjavila je Hraste-Sočo na svečanom otvaranju Foruma u pekinškom distriktu Fengtai. Posebno je istaknula razmjene među umjetnicima koje mogu ojačati diplomatske odnose i uzajamno razumijevanje, ali i gospodarski rast obiju strana uz pomoć kulturnih i kreativnih industrija. Hrvatske umjetnike i kreativce predstavljali su ravnatelj baleta Hrvatskog narodnog kazališta u Zagrebu Leonard Jakovina, ravnateljica Zagrebačkog kazališta mladih Snježana Abramović-Milković, ravnateljica Kazališta lutaka Zadar Iris Pavić Tumpa, ravnatelj Muzeja moderne i suvremene umjetnosti u Rijeci Slaven Tolj, ravnatelj Koncertne direkcije Zagreb Josip Nalis, dekan Akademije dramskih umjetnosti u Zagrebu Borna Baletić, Jasminka Mesarić iz Hrvatskog centra UNIMA-e te viša stručna savjetnica u Službi za međunarodne odnose pri Ministarstvu kulture Iva Mostarčić.     Sudionici iz Kine te 16 zemalja Srednje i Istočne Europe sudjelovali su u nizu panel-rasprava kao moderatori i govornici prilikom kojih su postignuti dogovori o novim projektima.   ''Posebice se veselimo događanjima koja će ojačati veze između naših kultura. Kulturna sezona će svakako potaknuti kreativnu iskru i inspiraciju među hrvatskim i kineskim umjetnicima te institucijama vezanim uz kulturu,'' poručila je Hraste-Sočo.   Ravnatelj baleta HNK Leonard Jakovina kazao je kako su sudionici dijela foruma namijenjenog plesu potpisali i zajednički sporazum koji uključuje glavne institucije 17 zemlja sudionica te su najavili i pokretanje zajedničke web-stranice na kojoj će se svaka zemlja moći predstaviti. Tako će sve uključene strane moći na jednostavan i pregledan način detektirati što je kome i u kojem segmentu zanimljivo te postoji li mogućnost i za zajedničke produkcije.   'Mislim da postoje velike mogućnosti za budućnost. Dosad smo im bili nepoznanica pa su od nas tražili sve moguće materijale kako bi nas što bolje upoznali,'' rekao je ravnatelj baleta HNK dodajući da je otvoren i za umjetničke i edukativne razmjene na relaciji Hrvatska-Kina i slanju edukatora, plesnih pedagoga, individualnih plesača, parova pa i čitavih ansambala u oba smjera.     ''Hrvatski ogranci ASSITEJ-a i UNIMA-e ovdje praktički predstavljaju cijelu Hrvatsku, odnosno sva naša lutkarska te dječja kazališta,'' istaknula je ravnateljica Zadarskog kazališta lutaka Iris Pavić Tumpa. ''Naš plan nije usmjeren samo prema kazalištu nego i fakultetima te Učiteljskim akademijama tako da taj vid suradnje i razmjene iskustva u oba smjera može biti jako koristan za sve.''   Pavić Tumpa i Jasminka Mesarić kolegama su predstavile veliku i konkretnu ponudu s hrvatske strane koja se usmjerava na svih pet javnih dječjih kazališta u Hrvatskoj te razmjenu stručnog kadra u oba smjera.   ''Od prvog odlaska u Kinu s Dječjim kazalištem Branka Mihaljevića Osijek do aktualnih  kontakata fascinirana sam ovom zemljom i načinom na koji ona prezentira svoju kulturu", rekla je Mesarić najavivši da dvije predstave iz Kine dolaze na šibenski MDF ovo ljeto.   Mesarić je prošle godine na Vukovarsko lutkarsko proljeće dovela znamenite Sichuan Huge Puppet Troupe i JinJiang Hand Puppet Art koji su oduševili gledatelje.     Dekan Akademije dramskih umjetnosti Borna Baletić rekao je kako je važno što u ovom mehanizmu s jedne strane imamo 16 zemalja koje su povezane, bilo  politički, društveno i kulturno, ali ne opet toliko koliko bi zapravo trebale biti, a svi zajedno dolazimo u središte zemlje i kulture koju relativno slabo poznajemo. "No, upravo nam se na tom nepoznatom terenu otvaraju mogućnosti ne samo da surađujemo s Kinom nego i međusobno', rekao je.   Baletić je istaknuo kako postoji ideja o postavljanju predstave o Marku Polu koja bi simbolizirala veze između Kine i Europe, a drevnim putovima bi se tako umjesto svile i začina ''prevozili'' - kultura, znanost i obrazovanje. S obzirom na to da ADU kao obrazovna institucija objedinjuje sve ono vezano uz film i kazalište prostora za suradnju ima.   ''Ne smijemo zanemariti i utjecaj koji je na njih 50-ih i 60-ih godina imao jugoslavenski film o kojem nas i danas pitaju. Kineska strana je zainteresirana za podjelu znanja i upoznavanje s našom filmskom tradicijom tako da su ti profesorski kontakti svakako važni.''   Dekan smatra kako je važno da se hrvatski studenti nađu u Kini s obzirom da u najmnogoljudnijoj zemlji svijeta ne vlada toliko oštra granica između znanosti i umjetnosti, koja je kod nas primjerice i dalje prisutna, što smatra dobrim pristupom. S druge strane kineskim studentima Zagreb može ponuditi – Europu, odnosno blizinu svih važnijih kulturnih centara na starom kontinentu, činjenicu da ADU ima drugi najstariji studij montaže u Europi te da objedinjuje kazalište i film pod jednim krovom.     ''Kinezima ćemo u prvom redu ponuditi Tamaru Obrovac u suradnji s ansamblom Transhistrija. Njezini CD-ovi koje smo ovdje donijeli su doslovno 'planuli','' istaknuo je Josip Nalis, ravnatelj Koncertne direkcije Zagreb koju je Ministarstvo kulture imenovalo za sastavljanje glazbene ponude kineskim profesionalcima koji uskoro dolaze k nama.   Kulturna suradnja s Kinom nastavlja se već za mjesec dana jer u Hrvatsku dolazi tridesetak profesionalaca iz Kineske udruge za izvedbene umjetnosti kojima će se u Zagrebu i Rijeci predstaviti hrvatski kolege.   ''Kinezi bi htjeli mnogo, ali u malo vremena, no mislim da ćemo sve uspjeti predstaviti. Oni su također bili iznimno jasni s uputama i zahtjevima. Jako se vežu uz jazz i etno, odnosno fuzije narodne glazbe s mainstreamom koji jako vole,'' dodao je.   Goste iz najmnogoljudnije zemlje svijeta u glazbenoj ponudi neće zaobići ni Hrvatski barokni ansambl, ansambl Lado, Tamburaški orkestar HRT-a te vokalni ansambl Cantus.   ''To je nešto naše domaće i mislim da to moraju čuti. Uvrstili smo i nešto klasike, a čut će i materijale Matije Dedića. No mislim da će Tamara Obrovac koja se u sekundi može spojiti u improvizaciji s nekim lokalnim glazbenikom na tradicionalnom instrumentu biti pun pogodak,'' otkrio je Nalis.   Kada je riječ o glazbi tri tjedna u Kini provela je i Olja Jelaska čiji je izričaj ravnatelj Koncertne direkcije Zagreb opisao kao moderni jezik s tradicionalnim pristupom melodiji i skladanju, što je malo konzervativniji odnos koji je za Kineze svakako plus. Ona je zajedno s 14 skladatelja iz drugih zemalja sudionica foruma putovala diljem zemlje te se susretala s narodnim umjetnicima.     ''Ova godina je godina intenzivne suradnje hrvatskih i kineskih umjetnika te početak razdoblja dinamičnih razmjena na svim poljima kulture,'' izjavila je pomoćnica ministra kulture Iva Hraste-Sočo najavljujući kako će ministar Hasanbegović ove godine biti prisutan i na Forumu Kine+16 za pisano stvaralaštvo u Mađarskoj.   Osim sudjelovanja na stručnim raspravama o tradicionalnim i suvremenim aspektima umjetničkih praksi i produkcija, kao i mogućnostima za nove modele suradnje, sudionici Foruma iz 16 zemalja posjetili su i neke od pekinških kulturnih institucija poput Nacionalnog centra za izvedbene umjetnosti, Akademije za balet i ples, Narodno umjetničko kazalište Likovnu akademiju Peking, Nacionalni muzej Kine, Kinesko sveučilište Minzu te Središnji glazbeni konzervatorij.