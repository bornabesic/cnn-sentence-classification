U petak i subotu, 17. siječnja u 19.45 i 18. siječnja u 20 sati, u Polukružnoj dvorani &TD-a ponovno je na rasporedu Planet 8 Mirele Ivičević. Mlada splitska autorica u svom umjetničkom okršaju sa svijetom oko nas ravnopravno se služi i zvukom i slikom igrajući se s glazbenim teatrom na način Mauricija Kagela. Planet 8, ili Operacija Neptun od autorice je opisana kao scenska suita za ansambl i (samo)refleksiju. Djelo je nastalo u produkciji Muzičkog salona Studentskog centra, praizvedeno je krajem ljeta u sklopu Ganz novog festivala, a na repertoaru je bilo i u prosincu. No, s obzirom koliko je slobode u izvedbi ostavljeno samim izvođačima i njihovim improvizatorskim umijećima za očekivati je da će nove izvedbe donijeti nove promjene u atmosferi i krajolicima na Neptunu. U izvedbi će i ovaj put sudjelovati četvero po nekima zaista odličnih, a po nama genijalnih, senzacionalnih i urnebesnih mladih glazbenika. Sopranistica Marija Lešaja podjednako moćnoga glasa, stasa i ukupne scenske pojavnosti na samom početku daje glas autorici u bezočno zabavnom samoreklamiranju na način estrade, televizije i Mediterana kakav je nekad bio. U ansamblu su još i udaraljkašica Kaja Farszky, violinistica Dunja Kobas i saksofonist Goran Jurković. Svi oni na kraju sjede na podu nad hrvatskim novinama i čitaju tekstove iz kulturnih rubrika. Tako je barem bilo na praizvedbi. Nakon svih ovih pohvala možda sljedeći put pročitaju i ovaj članak. U petak će ih slušati i publika Trećeg programa Hrvatskog radija koji se uključuje u cjelovečernju proslavu Rođendana umjetnosti na umreženim valovima Europske radijske unije. 