ZAGREB - U osmoj Noći kazališta, koja je u subotu pod ovogodišnjim sloganom "Kraljevstvo za kulturu" održana u 46 gradova i mjesta diljem Hrvatske, izvedeno je 145 predstava koje je pogledalo 38 tisuća posjetitelja, izvijestili su organizatori.   U programu je ove godine sudjelovalo 86 kazališnih i izvedbenih institucija na 77 lokacija, a osim u kazališnom programu, posjetitelji su mogli uživati u pedesetak popratnih programa izložbi, druženja s glumcima, obilazaka kazališta, glazbenih nastupa i slično.   "I ove, osme godine po redu, Noć kazališta potvrdila je da je sjajan projekt u kojem uživaju svi koji žive kulturu, a posebno gledatelji koji u ovoj noći dobiju više nego bilo koje kazališne noći", izvijestila je voditeljica Noći kazališta Nada Kruljac.   Napomenula je da je posjećenost na sve programe bila iznad svih očekivanja: oko 38 tisuća posjetitelja prošlo je kroz 46 mjesta i 86 institucija diljem Hrvatske.   Program je u nekim gradovima počeo dan ranije, pa je tako u Gradskom kazalištu Joza Ivakić u Vinkovcima uvečer uoči Noći kazališta gostovalo Kazalište Zorin dom iz Karlovca, dok su program u Kazalištu Virovitica otvorile u petak dvije gostujuće predstave Teatra VeRRdi, a u Crikveničkom Centru za kulturu "Dr. Ivan Kostrenčić" gostovao je Ludens Teatar. U Bujama je izveden mjuzikl "Čarolija crnog vrta" u izvedbi bujskih osnovnoškolaca.   U Noći kazališta održane su četiri svečane premijere, inaugurirana jedna nova kazališna scena – u zagrebačkom klubu Vinyl; u programu su sudjelovala dva otoka – Šolta i Vis, te gotovo sve kulturne institucije grada Zagreba – njih čak 21.   Najopsežniji program imali su zagrebačko Dječje kazalište Dubrava, Centar mladih Ribnjak i Centar za kulturu Trešnjevka te cluster Zmajevo gnijezdo i Mala scena, a s opsežnijim programima sudjelovali su i Gata, Grubišno Polje, Omiš, Osijek, Retkovci, Rijeka, Sveti Ivan Zelina, Šibenik, Varaždin i druga mjesta diljem zemlje.   Većina je karata bila besplatna, u nekim kazalištima cijena ulaznica bila je simbolična, a interes je bio iznad očekivanja – karte su mahom razgrabljene danima unaprijed, a tamo gdje su se mogle kupiti ili podignuti isključivo na sam dan Noći kazališta, već su se od subotnjeg jutra stvarali redovi pred blagajnama.   Ove se godine inicijativi priključilo još šest europskih zemalja pa su tako u Noći kazališta "igrale zajedno" Austrija, Bosna i Hercegovina, Crna Gora, Češka, Hrvatska Slovačka i Srbija.   "Noć kazališta pretvorila je Hrvatsku na jedan dan i noć u kraljevstvo kulture. Nadamo se da će se uspješnost ove noći preslikati na svaku kazališnu noć u godini", poručila je Kruljac. Ministrica kulture Nina Obuljen ispred kazališta Zorin dom u Karlovcu   Ministrica kulture Nina Obuljen posjetila je kazalište Zorin dom iz Karlovca i tamo pogledala predstavu Dramskog studija Zorin dom u jutarnjim satima.