Član čuvene Grupe šestorice, fotograf, slikar i performer Sven Stilinović u otmjenim prostorijama Art galerije Zagreb u Ilici 12 (u kojoj je prije stotinjak godina bila smještena galerija Ivana Meštrovića) završava postav svoje izložbe “Slobodan reći NEČU”. Izložba će biti otvorena večeras uz predstavljanje Stilinovićeve monografije koju je uredila Branka Stipančić. Publika je može pogledati do 8. travnja. Da li je izložba u Art salonu Zagreb sažeta retrospektiva? – Moglo bi se tako reći. Naravno, nisu tu zastupljeni svi moji radovi, a neću niti postaviti sve koje sam zamislio. No, ova izložba ipak opisuje neki moj rad od 1974. do danas – tvrdi Stilinović. A kako mu se sviđa prostor Art salona? – Prostor je jak. Neke sam izloške morao grupirati da nadjačaju prostor. Morate savladati prostor, pogotovo ako je ovakav, s velikim lusterima koji dominiraju – veli Stilinović. A zašto ne izlaže češće? – Ne dajem baš radove na velike skupne izložbe, jer mi se u principu ne da. Imat ću izložbu krajem godine u Beču u privatnoj galeriji. U kontaktima sam sa Splitom i Rijekom u vezi s ovom izložbom. U Zagrebu sam zadnje izlagao u Greti. Sumnjam da ću izlagati u Muzeju suvremene umjetnosti, možda kada umrem. Posljednji sam put tamo radio kada sam postavljao izložbu brata Mladena. Da tamo nije bilo prijatelj Dule, nikada se ta izložba ne bi postavila – sjeća se Stilinović. Djelo njegova starijeg brata Mladena Stilinovića, koji je preminuo prošle godine, i ove će godine biti izloženo na Bijenalu u Veneciji na poziv glavne kustosice. Je li i Sven izlagao na Bijenalu? Je li ga tamo poslao neki hrvatski selektor? – Nije. Ali imam kontakt s kustosom Documente u Kasselu, koja se ove godine održava i u Ateni, Adamom Szymczyikom. Njemu se sviđa jedan moj rad s novcem. Možda me pozove na Documentu, a možda i ne – veli Stilinović, čije videouratke o “Jami” Ivana Gorana Kovačića možete pogledati na YouTubeu. – To sam radio kada sam još bio u Rijeci. Više me tu inspirirao riječki bend Grč, čiji je frontmen uvijek recitirao “Jamu”. Imam filmić kada se polijeva krvlju i tu sam stavio Goranove stihove – kaže Stilinović čije su radovi bili na prvoj zimskoj aukciji Art salona Zagreb. Znači li to da nema ništa protiv prodaje umjetnina? – Nemam. Moram od nečega živjeti. Još malo pa ću u penziju. U posljednje vrijeme pojavili su se ljudi koji imaju interes za radove Grupe šestorice. Od njena nastanka prošlo je četrdeset godina. Trojice nema i sada bi svi nešto kupovali od nas preostalih – kaže Stilinović. Stilinović je prije živio u Rijeci, vodio galeriju Palach, među prvima išao na Goli otok... – Imali smo ideje o Golom otoku, no ljudi s Raba nisu voljeli kada smo dolazili. Oni ne znaju što bi s tim, ali ne bi ni dali drugima da se tu nešto napravi. Moja ideja je da Goli otok okupi zemlje koje gravitiraju prema moru, Italiju, Crno Goru... Goli otok je veliki prostor. Tu su zgrade gdje su radili robijaši, ali i škola, kino, dva hotela... Kad govore o Golom otoku govore najgore stvari, a ne govore da je tu bila i fenomenalna škola, samo što je sada sve porušeno. Mislio sam da se te zgrade daju pojedinim zemljama na koncesiju i da se naprave centri za umjetnost, sport i proučavanje prirode i mora. I da to funkcionira cijele godine. • Sven Stilinović rođen je 1956. godine u Zagrebu. Svojevoljno je napustio Školu primijenjene umjetnosti, a bio je član amblematske Grupe šestorice od 1975. do 1979. godine u kojoj su još bili i njegov stariji brat Mladen Stilinović, ali i Boris Demur, Željko Jerman, Vlado Martek i Fedor Vučemilović (fotografija Grupe je snimljena 1975. godine). Stilinovićevi radovi uključuju eksperimentalne filmove, kolaže, fotografije, slike, instalacije, akcije i performanse, ali se bavi i uređenjem interijera i izradom scenografije. Lani je izlagao na skupnoj izložbi u galeriji Martina Jande u Beču, i to uz umjetnike kao što su Mangelos, Julije Knifer, Tomislav Gotovac, Dalibor Martinis, Mladen Stilinović, Vlado Martek i Igor Grubić Kustostica je bila Branka Stipančić. 