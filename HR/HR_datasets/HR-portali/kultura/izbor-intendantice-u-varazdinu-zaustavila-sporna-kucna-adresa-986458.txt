Još jedno nacionalno kazalište, ono najmlađe, varaždinsko, postalo je pozornicom za politički igrokaz na temu izbora nove intendantice. Tako je zadržan kontinuitet svojevrsnog prokletstva koje kao da prati imenovanje čelnih ljudi nacionalnih kazališnih kuća. Varaždinska drama na daskama koje život znače imala je gotovo očekivane zaplete, sa specifičnostima u kreiranju zapleta. Nakon u prosincu raspisanog natječaja i preporuke Kazališnog vijeća da je bolji program rada od dosadašnje ravnateljice HNK Jasne Jakovljević ponudila dugogodišnja dramaturginja Vesna Kosec-Torjanac, pojavio se iznenada statutarni problem koji remeti proceduru. Umjesto da preporuku Kazališnog vijeća prihvati varaždinsko Gradsko vijeće, pa onda odluku amenuje ministrica kulture, upliće se gradski Odbor za statutarno-pravna pitanja, dakle političko tijelo sastavljeno od gradskih vijećnika, koji će presuditi je li Kazališno vijeće donijelo zakonitu odluku. Stvar je u tome da se netko sjetio kako članica Kulturnog vijeća Spomenka Dragović, čija je ruka bila presudna da preporuku za imenovanje na čelo HNK dobije V. Kosec-Torjanac, ne živi na području Grada Varaždina, nego u obližnjemu mjestu, što je protivno novom statutu najmlađega nacionalnog kazališta. Taj je statut donesen još u siječnju prošle godine, kada je S. Dragović već sjedila u Kulturnome vijeću. Gotovo godinu dana to je tijelo uredno zasjedalo i donosilo odluke, da bi problem nastao kad je na stol došlo imenovanje nove šefice kazališta. Nije čudo da su se zbog toga pojavile interpretacije kako je glavni problem u tome što V. Kosec-Torjanac nije po volji gradskoj vlasti pa je "izmišljen" statutarni problem da bi politika "predriblala" struku. Varaždinski gradonačelnik Goran Habuš (HNS) nije bio spreman za razgovor na tu temu, nego je samo putem glasnogovornice poručio da spomenuta interpretacija nije točna. Ipak, za lokalni portal nedavno je jasno bio rekao da je "jako zadovoljan radom dosadašnje ravnateljice". S druge strane, zasad nesuđena nova intendantica kaže kako je uplitanje politike očito. – Politika se plete u sve i ona treba imati utjecaja, ali problem je taj da se intendant ne bira temeljem kvalitete, nego prema drugim kriterijima – kazala je V. Kosec-Torjanac. Jasna Jakovljević, koja je na čelu varaždinskog HNK od 2005. godine, a za njezina je mandata kazalište dobilo nacionalni status, nije bila dostupna za razgovor. Odnos dviju konkurentica na natječaju za novu intendanticu ima svoju povijest. Lani se V. Kosec-Torjanac internim pismom bila obratila Kazališnom vijeću, ali je pismo "procurilo" pa je i šira javnost doznala da u varaždinskom HNK situacija nije idilična. Dramaturginja je u tom pismu progovorila o navodnim nepravilnostima poslovanja povezanima s repertoarom, o hiperprodukciji, o reprizama bez kontinuiteta, o nedostatku ikakvog terminskog i programskog plana, o nepovjerenju u suradnike, o autokratskom i nekompetentnom vođenju kazališta, o povlaštenu položaju nekolicine djelatnika, o netransparentnosti... Nastalu zavrzlamu sada će razriješiti Odbor za statutarno-pravna pitanja. Sjednica još nije sazvana. U igri je sve i sva, od poništenja natječaja do proglašavanja preporuke Kazališnog vijeća zakonitom.   Na koji će se način rasplesti varaždinski kazališni slučaj? Nakon što Odbor da svoje mišljenje, na potezu je Gradsko vijeće pa ministrica kulture. Očito podloge za nove zaplete ne manjka. Jasna Jakovljević Na čelu je kazališta od 2005. i u tom je periodu ova kuća dobila nacionalni status V. Kosec-Torjanac Tvrdi da se politika miješa u sve pa se intendant ne bira po kriterijima kvalitete