Tribinom pod intrigantnim nazivom “Ne piši” Festival europske kratke priče namjeravao je testirati granicu koju pred pisca postavlja društvo. “Zamorci” za testiranje bili su iz Makedonije, Bosne i Hercegovine i Hrvatske, i to Rumena Bužarovska, Faruk Šehić, Asja Bakić i Zoran Ferić. Na testu koji je proveo neupitni šef FEKP-a Roman Simić, zapravo je najgore prošla Hrvatska jer, prema svjedočanstvima pisaca, jedino u Hrvatskoj literarni tekst izaziva političke i ideološke napade, dok su u drugim susjednim zemljama ipak opasnije objave na Facebooku i Twitteru. – Zbog objava na fejsu ljudi se lako razljute. U književnosti ipak svatko vidi nešto individualno – rekla je Bužarovska koja kaže da su u Makedoniji još uvijek tabu teme vezane za religiju i odnos Makedonaca i Albanaca. Asja Bakić, koja piše na feminističkom portalu Muf, kaže da je i u vrijeme Milanovićeve vlade dobivala spamove iz Opus Dei i udruge U ime obitelji te da se više ničega ne boji, ali shvaća da u novonastaloj situaciji u Hrvatskoj ima ljudi koji imaju što izgubiti. Faruk Šehić, koji je ratovao u rodnoj Bosni, kaže da je pisao o zločinima armije u kojoj se borio, ali da zbog toga nije imao negativnih reakcija. – Kada u sklopu Centra za nenasilnu akciju dolazim na skupove ratnih veterana, vidim da su to najnormalniji ljudi iako sam s nekima od njih i ratovao – kaže Šehić, koji sada boravi u Švicarskoj koristeći se literarnom stipendijom. – Švicarska je čudna zemlja, neka vrsta strogo kontroliranog raja. Ali bolje biti u strogo kontroliranom raju nego u raspašoju – zaključuje Šehić, autor romana “Knjiga o Uni” koji je dobio europsku nagradu za književnost. O crnoj hrvatskoj stvarnosti svjedočio je srednjoškolski profesor i lektirni pisac Zoran Ferić, koji tvrdi da živimo u opasno doba apsurda. Na pitanje Romana Simića može li Ferić imati problema na poslu zbog tvrdnji da njegova literarna djela sadrže i pedofilske motive, profesor i pisac odgovorio je da razmišlja o pisanju pedofilskog romana.  Aktivisti šalju proteste na ozbiljne adrese, od pravobraniteljice za djecu pa do Ministarstva tvrdeći da moje knjige kvare djecu. Mislim da je za pisca važno da knjigama razobliči sistem u kojem živi i da upozori na društvene apsurde. Sada razmišljam o pisanju romana u kojem bih opisao najunosniji posao u Hrvatskoj, jamski inženjering, kada se prije svakih izbora pojave neke nove jame i kada politika eksploatira leševe stare sedamdeset godina – rekao je Zoran Ferić. •