Uz nedavno otvorenu retrospektivu poznatog umjetnika Brace Dimitrijevića u Muzeju suvremene umjetnosti u Zagrebu, u intimnom prostoru galerije Contra posjetitelji će moći razgledati izbor od desetak radova slavnog umjetnika, a riječ je većinom o akvarelima, kojima se autor predstavlja i kao slikar, zatim jednog ulja na platnu, te velike fotografije poznate instalacije Brace Dimitrijevića. Obzirom na Dimitrijević još od 2000. godine nije imao samostalnu izložbu u Zagrebu, retrospektiva u MSU i izložba radova u Galeriji Contra ponovno stavljaju u fokus poznatog umjetnika.   Počevši od 1976. Braco Dimitrijević za svoje instalacije koristi djela starih i modernih majstora koje naziva Posthistorijski triptisi. Tijekom više od četiri desetljeća Braco Dimitrijević napravio je oko 500 Triptychos Post Historicus instalacija u mnogim muzejima uključujući Tate Gallery London, Guggenheim Museum New York, Louvre, Centre Georges Pompidou Pariz, Museum Moderner Kunst Beč, Musee d'Orsay Pariz i dr. Službeno otvorenje izložbe Brace Dimitrijevića u zagrebačkoj Galeriji Contra (Frankopanska 22) je u četvrtak 25. svibnja u 19 sati, ali će galerija biti otvorena za sve posjetitelje već od 17 sati, jer je izložba uvrštena u program manifestacije Reli po galerijama. Reli po galerijama je manifestacija koja okuplja i mapira galerije u hrvatskim gradovima kako bi umjetnicima i umjetničkim prostorima pružila veću vidljivost. Galerija Contra će u četvrtak na dan otvorenja biti otvorena za posjetitelje od 17 do 22 sata.   Braco Dimitrijević rođen je 1948. godine u Sarajevu. Od 1968. do 1971. pohađao je Akademiju likovnih umjetnosti u Zagrebu i diplomirao na Odsjeku za slikarstvo. Završio je postdiplomski studij na London University of Arts na Saint Martin’s School of Art u Londonu, kao stipendist British Councila. Godine 1976. odlazi u Berlin na rezidencijalni program DAAD-a. Godine 1978. primio je nagradu Jean Dominique Ingres Akademije Muséologie évocatoire i glavnu nagradu Umjetničkog vijeća Velike Britanije. Odlikovan je i ordenom Viteza reda umjetnosti i književnosti 1992. (Chevalier des Arts et des Lettres) u Parizu, dobitnik ABO d’Oro u Rimu 2005., te odlikovan Redom Danice hrvatske s likom Marka Marulića 2008.