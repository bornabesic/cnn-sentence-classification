Prije 16 godina Srbija je bila mračno mjesto. Beogradom su odzvanjale sirene upozoravajući pučanstvo na NATO-ove vojne akcije i bombardiranje, a posljednji jugoslavenski diktator, Slobodan Milošević, proživljavao je posljednje dane svoje vlasti. U tom je okruženju, svojevrsnom proljeću demokratske misli u Srbiji, 2000. godine održan “nulti Exit”. U gotovo sto dana neprekidnih festivalskih događanja taj je jedinstveni studentski projekt okupio vrsne glazbenike, umjetnike, predstavnike urbane kulture i antikulture, predstavljajući novu budućnost Srbije. Festival Exit, u prijevodu s engleskog jezika “izlaz”, uistinu je predstavljao izlazak Srbije iz Miloševićeve ere. Nakon toga se glazbeni festival Exit preselio na petrovaradinsku tvrđavu u Novom Sadu i u kratkom roku postao jedan od najvažnijih glazbenih događaja u Srbiji, zatim i regiji, a u godinama koje su uslijedile pretvorio se u vrhunski festivalski brend, događaj na koji dolaze mladi iz više desetaka zemalja svijeta i koji vojvođanskoj ekonomiji generira višemilijunske prihode svake godine. Dovoljno je reći da je 2007. godine u Londonu proglašen najboljim europskim festivalom i otad se u Novi Sad svakog ljeta slijevaju rijeke stranih turista. Iza čitave te priče stoji jedan, hrvatskoj javnosti relativno nepoznat čovjek, Dušan Kovačević. Mladi osnivač i direktor novosadskog festivala gotovo je dva desetljeća uložio u njegov razvoj. Nakon izuzetno uspješne novosadske avanture, Kovačević je ovih dana boravio u Zagrebu, najavljujući ono o čemu se u kuloarima već godinama priča - Exit u Hrvatskoj. Festivalska obitelj Exita već je prilično bogata i sastoji se od festivala Exit u Novom Sadu, Sea Dancea u Crnoj Gori i Revolution festivala u Rumunjskoj, a ovog će svibnja zaživjeti i Sea Star, hrvatska inačica Exita, koja će se 26. i 27. svibnja održati u umaškom resortu Stela Maris. Na konferenciji ove srijede Kovačević je predstavio i prve headlinere, među kojima su planetarno popularni Prodigy, Urban&4 te regionalne zvijezde iz Dubioza kolektiva. - Imamo sjajan festivalski program, više od 60 izvođača na šest pozornica u dva dana. O Exitu u Hrvatskoj razmišljamo i pričamo godinama, a Istra je prepoznala naš brand i ponudila nam suradnju. Istra je sjajna lokacija za festival tog tipa jer, osim gostiju iz Hrvatske, očekujemo posjetitelje iz Slovenije, Italije, ali i iz mnogih drugih svjetskih zemalja. Kada smo planirali festival, računali smo s brojkom od oko 10.000 gostiju, no kada su nam veliki izvođači poput Prodigyja potvrdili dolazak, postalo je jasno da govorimo o barem 15 do 20.000 ljudi. Ovo će biti najnoviji u festivalskoj obitelji Exita i njime otvaramo ono što smo nazvali Exitovo Ljeto ljubavi, po uzoru na ljeto prije 50 godina, kada je glazba bila pokretač društvenih promjena. Exit je na svojem početku doista bio pokretač promjena s ciljem da se promijeni represivni režim i da dođemo dom slobode. Kada su se promjene dogodile, naša je osnovna ideja bila  nadoknaditi ljudima iz regije izgubljeno desetljeće. Upravo zbog toga je energija na prvim Exitima bila  nevjerojatna, čak su i mnogi svjetski izvođači govorili kako su održali jedan od najboljih koncerata u životu - kaže Kovačević. Podsjeća kako je upravo Exit tijekom ovih 16 godina bio festival čija je glavna svrha bila pokretanje društvenih promjena, a ideja aktivizma kroz glazbu i druženje prisutna je i danas. Srpski festival ljubavi i demokracije u Hrvatsku dolazi baš u trenutku kada su naši odnosi s istočnim susjedima izuzetno narušeni jer Hrvatska, kao članica EU, blokira pregovarački proces pristupanja Srbije Europskoj uniji. Za Kovačevića, to je znakovito. - Odnosi Srbije i Hrvatske trenutno su na najnižoj razini u poslijeratnoj povijesti. Dugo sam razmišljao o tome je li ovo dobar trenutak za dolazak Exita u Hrvatsku ili bismo cijelu priču trebali odgoditi. Onda sam shvatio da ne trebam tako razmišljati, jer mi smo tu da pokažemo kako, bez obzira na odnose između političara, možemo zajedno i možemo svima njima pokazati kako se treba ponašati, razvijati odnose i družiti se. Exit je i prije deset, pa i petnaest godina okupljao mlade iz svih zemalja bivše Jugoslavije i upravo ta ideja zajedništva i okupljanja njegova je misija. Iako su politički odnosi Srbije i Hrvatske često bili narušeni, kroz glazbu se to nije vidjelo. Eto, sada će u petak (razgovarali smo u srijedu, op. a.), u Tvornici nastupiti Partibrejkersi. Srpski bendovi najnormalnije cijelo ovo vrijeme dolaze u Hrvatsku, na Exitu su svirali deseci hrvatskih bendova,i svi šire svoju glazbu i kroz nju promiču zajedništvo naroda - kaže direktor festivala. Premda u zemljama regije danas nema problema kakvih se sjećamo s kraja devedesetih, društvene su promjene itekako potrebne. Pitanje je samo je li ova generacija, “neki novi klinci”, uopće zainteresirana te promjene iznijeti na svojim leđima? - Primjećujem da je prije nekoliko godina došlo do smjene generacija. Moja generacija zamijenjena je novom i to je normalno. No, moram reći da razlike postoje. S jedne strane, današnja omladina, a tu govorim o ljudima od 18 do 28 godina, odgajana je u drugom, neoliberalnom i kapitalističkom duhu. Njima više nisu toliko važne neke stvari koji su bile bitne nama, na prvome mjestu im je novac i kako ga zaraditi. Novac je puno važniji nego što je bio nama. Promjene su vidljive i u glazbenom ukusu, vidim da je elektronska glazba preuzela primat. No, ne želim da ovo prijeđe u ono patetično ‘kako je to bilo u naše vrijeme’. jer, s druge strane, sva istraživanja pokazuju kako su “milenijalcima” društvene teme itekako bitne.Na globalnom nivou javljaju se nove ideje i novi pokreti. Čovječanstvo je doista u situaciji da smo možda i prešli neke granice i mislim da je uvjet za spas civilizacije da se ljudi probude. A promjene mogu donijeti samo mladi ljudi. Mislim da je to neizbježno i vjerujem da su mladi na globalnoj razini ipak dovoljno zainteresirani i voljni napraviti nešto. Kriza je u cijelom svijetu i to je sada doslovce pitanje života i smrti; svijetu sada doista treba jedan globalni Exit - zaključuje Kovačević. Iako se većina festivala na obali odvija tijekom ljeta, Sea Star će i po tome biti jedinstven jer se odvija uoči sezone. - Željeli smo da Sea Star bude događaj koji će otvoriti sezonu na Jadranu. Prvo kupanje. Bit će to prilika da se okupe ljudi iz regije uoči turističke sezone, ali i iz drugih zemalja - objašnjava Kovačević. Njegov festival u Novom Sadu srpski mediji već godinama tituliraju kao “najisplativiju investiciju u Srbiji”. Računica je, kaže Kovačević, da se za svaku uloženu kunu Srbiji u proračun vrate dvije, a kroz potrošnju stranih i domaćih gostiju u ekonomiju se na svaku uloženu kunu slije deset. Kovačević ne sumnja u to da će se slično dogoditi i u Umagu. - Procjenjuje se da se od festivalskog turizma godišnje u svijetu zaradi više od 100 milijardi eura. Posjetitelji festivala svake godine u Novom Sadu potroše oko 15 milijuna eura, a procijenjeno je da je vrijednost turističke promidžbe vezane uz festival oko 70 milijuna eura. Festival u Umagu će pridonijeti lokalnoj ekonomiji, ali i pojačati prepoznatljivost Umaga i Istre kao turističke destinacije - zaključuje direktor Exita Dušan Kovačević.