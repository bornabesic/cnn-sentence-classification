Na ulazu stoji konjanik. Zagledao se kroz veliki prozor na zagorske hiže. Brončani konjanik Han Asparuh, visine 104 centimetra, detalj za grandiozan spomenik koji je trebao biti postavljen u Bugarskoj. Kako je čitav spomenik trebao izgledati, vidimo na susjednoj maketi: konjanička figura na visokom, reljefima ispunjenom postamentu, okružena širokim stepeništem. Nalazimo se u Klanjcu, kiparevom rodnom mjestu, u Studiju Galerije Antuna Augustinčića, nedavno otvorenoj muzejskoj ustanovi vrijednoj gotovo 22 milijuna kuna, projekt koji je sa 93 posto sufinancirala EU iz Europskog fonda za regionalni razvoj. Riječ je o najvećoj investiciji u kulturi u Zagorju zadnjih godina i jednoj od najvećih u Hrvatskoj. - Spomenik Hanu Asparuhu trebao je biti postavljen u Sofiji, ali nije realiziran, ostao je samo u skici. U našem novom izložbenom prostoru mogu se vidjeti skice i modeli za spomenike od kojih su neki postavljeni širom svijeta. Postav će se mijenjati, neke ćemo radove povremeno vaditi iz depoa i postavljati tematske izložbe - kaže Davorin Vujčić, muzejski savjetnik. Za razumijevanje projekta nužno je znati da je Studio otvoren kao nadogradnja postojećoj Galeriji Antuna Augustinčića, predivnoj kulturnoj ustanovi nalik na veliki atelijer, otvorenoj 1976. godine nakon što je slavni kipar ostavio svoja djela rodnom Klanjcu. Dragan Matić / CROPIX   - Galerija je ostvarenje arhitekta Ante Lozice, a njenu koncepciju je dijelom osmislio i sam Augustinčić. Prezentira tri Augustinčićeve kiparske teme: intimnu plastiku, portrete i spomenike. U okružju galerije je i park čiji smo postav definirali sa 16 skulptura te grob Antuna Augustinčića i njegove supruge Nade - kaže Davorin Vujčić. Stalni postav u zgradi Galerije okuplja oko 20 posto ukupnog broja Augustinčićevih radova. Prema prvotnom planu, ispod Galerije je trebao biti depo s ostalim njegovim djelima, no to nije realizirano. Tijekom 1980-ih godina, preostali Augustinčićevi radovi sa zagrebačkog Jabukovca preseljeni su u Klanjec i smješteni u prostor adaptiran za depo. Godinama se radilo na adekvatnom zbrinjavanju fundusa. Upravo je taj podatak bio polazna točka za projekt izgradnje čuvaonice muzejske građe pod imenom Studio Galerije Antuna Augustinčića. Novi objekt sagrađen je na mjestu starog depoa prema projektu arhitektonskog studija AG Matas iz Zagreba. Studio ima podrum, prizemlje, kat i potkrovlje: sadrži zatvoreni i otvoreni muzejski depo, restauratorsku, stolarsku i fotografsku radionicu, prostor za povremene izložbe, digitalni katalog i arhiv - knjižnicu te konferencijsku dvoranu. Po riječima voditelja Galerije, Božidara Pejkovića, u Studiju su objedinjene sve djelatnosti izvan stalnog postava te se kipareva ostavština sad čuva na primjeren način. - Nova je zgrada čuvaonica muzejske građe, ali ona ima i ostale sadržaje koje treba nuditi muzej koji sudjeluje u javnom životu. Ima konferencijsku salu i izložbeni prostor, a osobiti naglasak je na multimedijskoj prezentaciji muzeja koju je osmislila tvrtka Applicon - kaže Davorin Vujčić. U prostoru konferencijske dvorane u prizemlju izloženo je desetak fotografija kipara koje je napravio njegov prijatelj fotograf Tošo Dabac. Izložbeni prostor Studija je fleksibilan, tako da se već za studeni sprema izložba radova troje mladih kipara s ALU. U ulaznom izložbenom prostoru, uz spomenuti detalj za spomenik Hanu Asaruhu, stoji skica za spomenik etiopskom partizanu u mjestu Holleta koji je Augustinčić napravio u suradnji s Franom Kršinićem 1957. godine. Tu je i “Juriš”, skica za fragment Spomenika zahvalnosti Crvenoj armiji realiziranog 1947. na Batini, skica za spomenik kralju Aleksandru na Sušaku i portret slavnog violinista Zlatka Balokovića. Uz izložbeni prostor, u prizemlju se nalazi stolarska i restauratorska radionica te impresivan depo koji je još uvijek moguće vidjeti - uskoro, kada zadnje detaljno uređenje završi, više neće biti dostupan za javnost. Ovdje su kao u nekoj knjižnici na šinama, jedan iza drugog poredani gipsani modeli Augustinčićevih spomenika. Tako se, primjerice, u sceni preklapa golema konjska glava s nekim manjim Titovim poprsjem ili spomenikom iz Gradca koji je srušen 90-ih godina. Tu je i gipsani model grandioznog konjaničkog spomenika Rasu Makonnenu, ocu etiopskog cara Haile Selasija kojega su Kršinić i Augustinčić izveli 1957. za Harar u Etiopiji. U depou na prvom katu čuvaju se radovi kao što je Raspeće iz 1941. godine i mnogi dijelovi spomenika Seljačkoj buni i Matiji Gupcu postavljeni 1973. u Gornjoj Stubici. Na prvom katu je također izložbeni prostor, a trenutno je postavljena izložba “Oko originala” kojom se problematizira pojam originala u kiparstvu. Ovdje je sada izložen i brončani kip Tita dopremljen iz spomen doma Mukinje na Plitvicama, koji su 1990-ih srpski vojnici unakazili sprejem, a koji je Galerija primila na muzejsku pohranu. Iza njega na izložbi stoji gipsani model za taj spomenik. Dragan Matić / CROPIX   U stražnjem dijelu golemog prostora je izložen dio Zbirke Salona Galerije, donirani radovi suvremenih umjetnika koji su tijekom zadnjih trideset godina izlagali u Galeriji. Na istom je katu i fotografski studio, a u potkrovlju su smješteni uredi i knjižnica. Studio, otvoren u godini obilježavanja 40. obljetnice Galerije Antuna Augustinčića, iduće tri godine bit će besplatan za sve sadržaje koji se u njemu budu provodili. Ugovor o dodjeli bespovratnih sredstava potpisali su prije dvije godine Ministarstvo regionalnog razvoja i fondova Europske unije, Središnja agencija za financiranje i ugovaranje programa i projekata Europske unije te Muzeji Hrvatskog zagorja. Grad Klanjec je bio partner u projektu.   U depou Studija nalazi se i golemi gipsani model Tita na konju. Nastao je u zanimljivim okolnostima. Augustinčić je prije Drugog svjetskog rata s arhitektom Dragom Galićem pobijedio na natječaju za spomenik maršalu Jozefu Pilsudskom u Poljskoj. Konjanički spomenik Pilsudskog bio je odliven u broncu 1939. godine i spreman za isporuku Poljacima, međutim zbog okupacije Poljske nije isporučen sve do 1990. godine kad je postavljen u Katowicama. Augustinčić se 1970-ih godina bavio mišlju da iskoristi gipsani model, te je glavu Pilsudskog - uz ostale preinake - zamijenio Titovom. Imao je ideju da se konjanički spomenik Tita postavi u Zagrebu. Kako bi ga nenametljivo pokazao, pozvao je Tita na partiju šaha u svoj atelje. No, Tito nije želio svoj konjanički spomenik u Zagrebu, pa skulpturu nije htio ni pogledati. Tako je gipsani model te kiparske kombinacije ostao kod Augustinčića u Majstorskoj radionici na Jabukovcu, a potom je zajedno s ostalim radovima dopremljen u Klanjec. Ta spomenička priča je rekonstruirana nakon gotovo četrdeset godina, kaže Davorin Vujčić, kao svjedočanstvo sudionika - majstora Radivoja Jovičića, kiparova suradnika u Majstorskoj radionici na Jabukovcu, koji je u sklopu ovog projekta uspješno proveo zahtjevan posao restauracije fundusa Galerije.