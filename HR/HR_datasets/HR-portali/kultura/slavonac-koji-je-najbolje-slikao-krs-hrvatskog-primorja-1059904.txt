Više od 25 godina čekalo se na novu retrospektivnu izložbu posvećenu jednom od naših velikana grafike i slikarstva Menciju Clementu Crnčiću. – Ovo je logičan nastavak rada Galerije Klovićevi dvori na retrospektivama pionira hrvatske moderne i na ovoj ćemo ga izložbi predstaviti sa 160-ak njegovih djela koja nisu postavljena kronološki, već se temelje na novom čitanju njegova opusa – rekla je autorica i kustosica izložbe Petra Vugrinec, a koautori su ove izložbe, koja se otvara 16. veljače, Darija Alujević i Frano Dulibić. Crnčićevi su radovi skupljeni iz svih mogućih izvora, od privatnih kolekcija do muzeja i galerija iz inozemstva, a neki od njih nikada prije nisu izloženi, kao što su “Djevojčica” iz 1890. ili veduta prostora ispred zagrebačke katedrale koja se nalazi u predsjedničinu uredu, tako da ova izložba predstavlja jedinstvenu priliku da se šira javnost upozna i s nekim manje poznatim dijelovima njegova širokog opusa. Iako prije svega poznat kao jedan od utemeljitelja hrvatskog realističnog pejsažnog slikarstva i kao naš prvi dosljedno školovani grafičar, na izložbi će se moći uočiti i njegova sklonost simbolizmu i impresiji u različitim fazama njegova stvaralaštva, a autorica očekuje da će pogled na neke njegove ranije radove otkriti da kod njega postoji i senzibilitet za ljudsku figuru. – Iako Slavonac rodom, Crnčić je razvio posebnu sklonost prema krajoliku krša karakterističnog za Hrvatsko primorje, po čijim slikama je i najpoznatiji. Ipak, njegovi kasniji radovi, kada više nije mogao toliko putovati, koji prikazuju gorski krajolik i slovenske Alpe, nisu ništa manje kvalitetni – tvrdi P. Vugrinec. Zajedno s pejsažima, najvažniji dio njegova opusa svakako čine i grafike, ali i karikature. – U doba kada kod nas nedostaje kvalitetnih karikaturista, osim možda Ferde Kovačevića, pojavljuje se Crnčić, koji donosi na domaću scenu duh suvremenosti, i u tom smislu daje izniman doprinos razvoju domaće karikature – poručio je Dulibić. Uz njegova djela, bit će izložene fotografije i drugi materijalni dokumenti Crnčićeva života, koji će dati bolji uvid u bogat život ovog slikara, grafičara, suosnivača Akademije likovnih umjetnosti u Zagrebu i utemeljitelja Grafičke zbirke NSK u Zagrebu kako bi bio što potpunije predstavljen javnosti, prema riječima P. Vugrinec, kao autor koji već više od jednog stoljeća ostaje u samom vrhu domaće likovne produkcije.• 