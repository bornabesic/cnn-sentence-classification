Nakon dvosatnog koncerta u velebnoj dvorani Place des Arts u tromilijunskom Montrealu, ansamblu Lado koji je iz SAD-a doputovao u Kanadu publika je osigurala stojeće ovacije. Matična dvorana čuvenog Montrealskog simfonijskog orkestra, kojem je na čelu Kent Nagano, i montrealske Opere, koja nema stalni ansambl, bila je idealna za profinjeni pjev ansambla i solističke nastupe raspoloženog orkestra. No, najveća euforija publike u kojoj Hrvati i nisu bili u većini ipak je sačuvana za velike plesne točke poput Ivancanovih "Podravskih svata" ili Ljevakovićevih "Prigorskih plesova". Kao i uvijek, veliko oduševljenje izazvao je i linđo Vide Bagura, a ansambl Lado koji na gostovanju nastupa u ponajboljim dvoranama sjeverne Amerike osigurao je nove prijatelje Hrvatskoj, jer folklorni nastupi u prestižnoj koncertnoj dvorani kao što je dvorana Wilfrid Pelletier više su iznimka nego pravilo. Lado je tako stavljen u kontekst pijanista Langa Langa ili violinista Maksima Wengerova i čuvenih kodo bubnjeva iz Japana. A nakon Montreala ansambl će održati koncert u glavnome kanadskom gradu Otawi. Na koncertu se očekuju predsjednici Senata i Parlamenta, a vokalni nastup ladovci će održati i u srijedu i to u kanadskom Parlamentu. Lado svojom magičnom umjetnošću, čini se, otvara sva vrata.