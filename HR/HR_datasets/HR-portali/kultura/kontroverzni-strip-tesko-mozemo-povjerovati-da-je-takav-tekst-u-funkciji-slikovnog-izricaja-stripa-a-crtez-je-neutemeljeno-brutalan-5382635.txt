Vinko Barić, akademski slikar, ilustrator, grafički dizajner, punk-muzičar i jedan od tri nosiva stupa solinsko-splitske strip-scene, izazvao je pozornost javnosti nakon što je splitsko Vijeće za knjigu, nakladništvo i knjižnice odbilo potporu njegovom strip-albumu 'Dogodovštine Baroknog čovjeka'.   "Članovi Vijeća ne mogu prihvatiti niti podupirati nepismeno napisan tekst, a teško možemo povjerovati da je takav tekst u funkciji slikovnog izričaja stripa. Crtež je također konfuzan, često neutemeljeno brutalan i nije ostavio nikakav umjetnički dojam na članove Vijeća”, glasilo je obrazloženje.   Vinko Barić je, unatoč tome, tokom godine objavio svoj novi strip-album, a autor i njegovo djelo bit će predstavljeni u utorak 13.12. u 19 sati, na posljednjoj ovogodišnjoj tribini Strip-Tease koju vodi i uređuje književni kritičar Matko Vladanović u zagrebačkoj Booksi.