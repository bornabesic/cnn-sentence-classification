Od 31 knjižare koje su početkom svibnja doslovno preko noći na iznenađenje kupaca, ali ne i ljudi iz branše koji već godinama alarmiraju da je knjiški biznis na samom rubu provalije, zatvorile svoja vrata - mogle bi se spasiti njih 16, 17, kao i većina od 206 zaposlenika. - To nije malo, jer je analiza pokazala da taj broj knjižara ostvaruje gotovo 80 posto prometa i da bi mogle zdravo poslovati - najavljuje Mišo Nejašmić, predsjednik Zajednice nakladnika i knjižara, koji se bori da knjižarski lanac čiji će kolaps izdavače koštati višemilijunskih gubitaka održi na životu. A licitacije za preuzimanje ovih se dana vode na sve strane. Iako vlasnik Algoritma MK Neven Antičević službeno još nije pokrenuo stečaj, nade da će on sam preživjeti najveću krizu u posljednjih 27 godina gotovo da više nema. Bankrot je neminovan; računi su mu blokirani, zabranjena mu je prodaja knjiga, zaposlenici iza zatvorenih vrata rade inventure, dugovi se popisuju - a oni zasad prema nakladnicima izvan sustava tvrtke AMK iznose oko 12 milijuna kuna, odnosno 30 s Algoritmom, Profilom i Mozaikom. I sam Antičević kratko će reći: “Teško. Nema izlaza dok netko ne povuče zadužnicu, a dosad to nitko nije učinio”. A sudeći po tome da je upravo obitelj Čubrić, vlasnica tvrtke Fokus i RAM 3, donedavno Antičevićev poslovni partner, bila prva koja je zbog duga od četiri milijuna kuna aktivirala zadužnice prema AMK-u, i neće. Dva brata, Jurica i Zvonko Čubrići, koji su izazvali lavinu i zatražili blokadu računa, ovih su se dana pojavili i kao spasioci: s prijateljem Matijom Fojsom osnovali su tvrtku Hoću knjigu! Izvorno distributeri uredskog materijala, najavili su da šire biznis i na knjižarstvo - potpisali su tri ugovora za preuzimanje knjižara. Radi se o popularnom Megastoru u zagrebačkoj Bogovićevoj ulici, najvećoj, ali ne i najprofitabilnijoj knjižari u Hrvatskoj, prostoru u vlasništvu Srpske pravoslavne crkve s kojom vlasnik Profila Danijel Žderić ima dugoročni ugovor o najmu do travnja 2024. godine. Uz nju, Čubrići preuzimaju i kolokvijalno nazvanu malu Bogovićevu, knjižaru tik do nje, kao i onu u riječkom Tower Centru, čiji je vlasnik Danijel Žderić. Čubrići su lideri u u distribuciji uredskog materijala s lanjskim prihodom od oko 300 milijuna kuna. Najšira javnost za njih je prvi put čula u veljači kad se otkrilo da su Nikica i Zvonko Čubrić pod teretom istrage USKOK-a koji ih sumnjiči da su kao odgovorne osobe za ukupno sedam milijuna kuna oštetili tvrtke. Čubrići su ovih dana javno predstavili svoje planove i otkrili da imaju ambiciju voditi desetak knjižara; City Centar One West i Arena Centar, splitski Morpurgo, knjižaru na Pjaci, kao i prostor u Jokeru, Sveti Donat u Zadru, varaždinskom Lumini centru i na riječkom Korzu. Od Algoritma, rekli su, ne preuzimaju nikakve obaveze i dugove, nego samo poslovne prostore i djelatnike. Najavili su nastavak rada početkom jeseni. Obećali su nastaviti suradnju sa svim nakladnicima. Obećali su da knjižare neće pretvarati u dominantno prodajni prostor opreme i igračaka. I najvažnije - da će zadržati stotinjak zaposlenika i to pod boljim uvjetima, za veće plaće. Vjeruju da im je to što dolaze sa strane i nisu izdavači prednost – mnogi kao glavni uzrok krize smatraju upravo neprirodnu simbiozu izdavaštva i knjižarstva koje stvara “bratoubilački” rat na policama i malo kome je donio dobrog. No, hoće li Čubrići uspjeti zavladati knjižarskom scenom, tek treba vidjeti. U igri je mnogo zainteresiranih; za knjižaru u varaždinskom Lumini centru i onu Sveti Donat u Zadru konkurira im i Znanje. Pregovori se vode na sve strane, kaže Nejašmić, uključeni su i Hoću knjigu!, Znanje, VBZ, Školska knjiga, a javio se i Vulkan iz Beograda, tvrtka koja se bavi izdavaštvom i knjižarstvom. Potencijalno zainteresiran je i Tisak media, otkriva Nejašmić i dodaje kako nastoji spasiti knjižare u manjim gradovima za koje vjeruje da mogu biti ekonomski održive, u Vinkovcima, Sisku, Puli, Bjelovaru… Neke knjižare, poput one u zagrebačkom Garden Mallu ili Sv. Križu Začretje koje su se u knjižarskom lancu pokazale slabim karikama i nisu uspjele zaživjeti kao značajno mjesto kupnje, ne mogu se nadati preživljavanju. - Za opstanak je bitno da su knjižare radile u plusu, a strateški je bitno da prostori ostanu u knjižarskom lancu kako ga nakladnici ne bi izgubili. To što se javljaju ljudi koji su dosad bili izvan tog sustava je ohrabrujuće - procjenjuje Nejašmić. Prva knjižara koja će se rehabilitirati zajedno sa svih 14 zaposlenika i to već za tjedan dana bit će ona u zagrebačkom Avenue Mallu, koja je tijekom godina stekla reputaciju jednog od tri najboljih prodajnih mjesta, uz Algoritam u hotelu Dubrovnik i Arena centru. Nju preuzima Menart, koji je u 20 godina od diskografske kuće sada izrastao u multimedijalnu knjižaru. Branko Komljenović, direktor Menarta, tumači što je presudilo da svoj bazni biznis s CD-ima, video igricama, zastupstvo pet najvećih svjetskih kompanija i distributerstvo proširi i na knjige: “ Sad kad nam je zaprijetio pad i zatvaranje, zaključili smo da je prirodno da preuzmemo i knjige i nastavimo u tom smjeru”.