Novi tjedan mnogi su ljubitelji filma započeli s tugom u srcima. Naime, u nedjelju u 22.45 sati u bolnici Sveti Sava u Beogradu preminuo je glumac Velimir Bata Živojinović. Bile su mu 82 godine. Od trenutka kad su saznali za tužnu vijest u Batin dom u beogradskom naselju Vračar dolaze njegovi kolege i prijatelji kako bi izrazili sućut obitelji, piše Blic. Osobno su došli nekadašnji ministar obrazovanja Žarko Obradović i producent Zoran Otašević, dok su telegrame i poruke sućuti poslali svi viđeniji srpski političari  - od premijera Aleksandra Vučića i predsjednika Tomislava Nikolića do ministra vanjskih poslova i lidera SPS-a Ivice Dačića, ministra kulture Ivan Tasovca... Daleko su najemotivnije bile poruke kolega glumaca, od kojih se izdvaja ona Ljubiše Samardžića koju je poslao redakciji Blica. Ljubiša se od Bate oprostio ovim riječima: - Maločas, kada sam saznao da je naš ugledni kolega Bata Živojinović otišao, zanijemio sam!! Sjećanja ne blijede! Ostavio je neraskidiv trag svojim raskošnim darom u mnogim našim zajedničkim filmovima. Pula nam se klanjala. Djeca nam rasla! Mira i njegova Lula bile su bliske! Ostavio je trajan pečat svojim rolama! Imao je osobnost, britkost i raskošan dar kojim je plijenio gledališta. Neka mu je laka zemlja. Svi smo mi na istom putu! Odlazeći ljudi! - napisao je Samardžić. Glumica Gorica Popović rekla je Tanjugu da je tužna zbog smrti Živojinovića i da ga pamti kao "vuka filma i glumišta uopće" te se prisjetila da je od njega dobivala savjete kao mlada glumica: - Bio je vitalan čovjek, prepun energije, pretjerano profesionalan, ako to može tako reći, netko tko je živio za film i za glumu - rekla je Popović. Glumac Voja Brajović kazao je da je Bata Živojinović bio značajan, veliki umjetnik s ovih prostora i da će njegovo djelo ostati kao vrednost, kulturna baština, piše Blic: - Njegova kreacije se možda čine nekome jednostavnim, ali potiču iz njegovog ogromnog dara. On je imao talent i dar da to prenese drugima. Njegovi filmovi nikoga ne ostavljaju ravnodušnim - rekao je Brajović.