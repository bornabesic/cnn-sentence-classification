Bob Dylan napokon je prekinuo šutnju o dobitku Nobelove nagrade te rekao da ga je objava 13. listopada ostavila 'bez riječi', priopćila je fondacija te nagrade u petak. - Hoću li primiti nagradu? Naravno - navodi fondacija Dylanovu izjavu. Američki pjevač i kantautor prvi je glazbenik koji je dobio tu prestižnu nagradu. Izbor je izazvao kontroverze u literarnim krugovima, a mnogi su se javno izjasnili da je nagrada trebala pripasti piscu knjiga, a ne pjesama. Dylanova šutnja o dobitku nagrade također je izazvala kritike, a članovi švedske akademije javno su je nazvali arogantnom. Akademija je poručila da su, nakon što su pet dana pokušavali stupiti s njim u kontakt kako bi ga osobno izvijestili da je dobio nagradu, odustali. Dylan je nazvao stalnu tajnicu švedske Akademije Saru Danius ovaj tjedan, navela je akademija. - Vijesti o dobitku Nobela ostavila me bez riječi. Vrlo sam počašćen nagradom- rekao je. Nobelova fondacija navela je da još nije odlučeno hoće li Dylan prisustvovati dodjeli nagrade u prosincu u Stockholmu. Vijesti o Dylanovu prihvaćanju nagrade slijedila je u isto vrijeme s objavljivanjem njegova intervjua za britanski list The Telegraph. U tom intervjuu Dylan je rekao da će apsolutno prisustvovati svečanoj dodjeli ako će to ikako biti moguće. Slavni umjetnik rekao je novinarki Edni Gunderson da je zapanjujuće i nevjerojatno primiti tu časnu nagradu. - Tko bi uopće sanjao o tome - zapitao se. Uvjetno se složio s tvrdnjom Akademije da je njegovo djelo književnost koja pripada usmenoj i pjevnoj tradiciji drevnih pjesnika poput Homera i Sapfo. - Pretpostavljam, na neki način, kazao je navodeći naslove nekih svojih pjesama poput primjerice 'Blind Willie', 'A Hard Rain', i ¸'Hurricane', među ostalim. Međutim, na drugima je, kazao je, da odrede značenje njegovih pjesama. - To bi trebali znati akademici. Nisam za to kvalificiran - rekao je Dylan.