Memorijalna izložba slikara Mersada Berbera otvorena je u uglednoj galeriji Albemarle u Londonu, uz pohvalne riječi poznatog britanskog povjesničara umjetnosti Edwarda Lucie-Smitha, pripadnike londonske društvene kreme među uzvanicima i uz nekoliko već prodanih najskupljih slika na kraju ceremonije. - London je mjerilo svjetske umjetnosti. I zato je ova izložba više od izložbe - rekao je Ensar Berber, sin Mersada Berbera na kraju svečanog otvaranja, kojemu su nazočili i Mersadova udovica Ada, sin Azer i drugi članovi obitelji. Dvije slike koje nose Adino ime i lik - portret Ade Berber (1996) i Ada Berber Tempo Secondo (1985) - prodane su već tijekom svečanog otvorenja, a cijena svake je bila najviša od svega izloženog, 50 tisuća britanskih funti. U galeriji Albemarle u londonskom Mayfairu, koja je vrlo cijenjena na mapi galerija u gradu koji je umjetnički centar Europe i svijeta, Berber je prvi put izlagao 1998., a zatim i 2009., ali ovo je prva memorijalna izložba nakon slikarove nenadane smrti u listopadu 2012. godine. >>Ovo je prvi korak na putu ka muzeju Mersada Berbera