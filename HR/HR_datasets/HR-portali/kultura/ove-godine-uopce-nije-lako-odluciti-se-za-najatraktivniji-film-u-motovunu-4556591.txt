Najveća je vrlina ovogodišnjeg, 19. po redu Motovun festivala, koji počinje u utorak i završava u subotu, to što se teško odlučiti za najatraktivniji film programa. Veliki je to kompliment u razdoblju kada se do kopija sve teže dolazi, festivalski budžeti rastežu se u razdoblju oskudice, a publika nije baš za sve sprem­na plaćati ulaznice. Ipak izdvaja se nekolicina naslova. Ponajprije talijanski “Gori more”, pobjednik ovogodišnjeg berlinskog festivala, koji je njegova redatelja Gianfranca Rosija lansirao među najvažnije europske filmaše, jer je već prije toga trijumfirao u Veneciji dokumentarcem “Sacro GRA”. I ovo je dokumentarni film, mjesto radnje je talijanski otok Lampedusa, čiji žitelji svakodnevno svjedoče masovnom valu izbjeg­lica iz Afrike u Zapadnu Europu.   S odličnim preporukama stiže argentinski “Klan” renomiranog Pabla Trapera, snimljen po autentičnoj zgodi s početka 80-ih, kada se glava obitelji Puccio dosjetio kako da popravi standard, otmicom sinova, žena ili majki bogataša i zatražio visoku otkupninu. Dakako, malo je tko od žrtava uopće preživio.   Iznimno atraktivan je i ruski “(M)učenik” Kirila Srebrenikova, mala senzacija s ovogodišnjeg Cannesa, čiji je protagonist srednjoškolac koji je odlučio maltretirati svoje vršnjake i profesore citatima iz Biblije i borbom protiv grijeha: premda je očito da momak nije baš pri sebi, polarizacija u školu doseže gotovo kataklizmičke razmjere, a ima i ubojstava. Tu su i dva zanimljiva američka nezavisna filma, “Tangerine” Seana Bakera kojim dominiraju agresivne Afroamerikanke, te “Neke žene” kultne redateljice Kelly Reichardt, sa zvjezdanom postavom u kojoj su Kristen Stewart, Michelle Williams i Laura Dern. No, ne nadajte se holivudskom paketu, nego dojmljivim realističnim vinjetama.   Iako nije bila na velikim festivalima, mađarska crna komedija “Ubojice na kotačima” zasigurno će izazvati popriličnu pažnju, jer su njezini protagonisti hendikepirani tipovi koji se stavljaju na raspolaganje mafiji. “Tarantino među invalidima” etiketa je koju su joj dali kritičari. Najpoznatiji slovenski filmaš Damjan Kozole (“Porno film”, “Rezervni dijelovi”, “Slovenka”) predstavlja svoje novo ostvarenje “Noćni život”, za koji je nedavno dobio nagradu za režiju u Karlovym Varyma, efekt­nu triler-dramu u kojoj supruga tijekom jedne noći nastoji spasiti reputaciju unesrećenog muža, a ovogodišnji “Maverick” (umjetnik koji se ne priklanja pravilima) Želimir Žilnik imat će kraću retrospektivu: “Rani radovi” su mu klasik, no puno više se isplati vidjeti subverzivno “Dupe od mramora” i najnoviji dokumentarac “Destinacija Srbistan” o izbjeglicama s Bliskog istoka i Afrike koji traže azil u Srbiji. Naposljetku, premijerno će biti prikazan i još nedovršeni dokumentarac “Gazda: Tranzicija/Privatizacija/Korporacije” Darija Juričana, koji se bavi nastankom carstva Ivice Todorića. Dostatno da se na vrijeme pobrinete za mjesto u dvorani na motovunskom brdu.