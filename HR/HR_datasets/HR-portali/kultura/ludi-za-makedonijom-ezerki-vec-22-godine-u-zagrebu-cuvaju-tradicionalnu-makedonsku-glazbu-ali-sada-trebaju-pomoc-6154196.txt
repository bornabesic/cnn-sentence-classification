Etno skupina 'Ezerki & 7/8 (sedum osmini)' vokalno je instrumentalni sastav koji u Zagrebu djeluje već pune 22 godine pod okriljem Hrvatsko – makedonskog društva prijateljstva s ciljem očuvanja tradicionalne makedonske glazbe. Za ovu jesen imaju poziv za nastupe u Skopju, Ohridu, Tetovu i Resenu. No imaju i problem, a to je nedostatak sredstava za pokrivanje putnih troškova. Upravo to je bio razlog da pokrenu kampanju skupnog financiranja ili crowdfunding na plaformi Indiegogo pod nazivom #LudiZaMakedonijom. Tako su Ezerki & 7/8 u ponedjeljak 29. svibnja pokrenuli kampanju i već u prvih nekoliko sati prvog dana kampanje prikupili su jednu trećinu traženog iznosa, ali i dalje im je potrebna podrška kako bi došli do potrebnih 5.000 US$ za trošak turneje. Iza njih su četiri studijska ('Livingroom', 'Baknež', 'Mustra', 'Amfiteatar') i jedan koncertni album ('Spektakl'), a svoju su glazbenu kvalitetu, koja ide rame uz rame najvećim hrvatskim etno glazbenicima poput Tamare Obrovac i grupe Kries, pokazali na brojnim nastupima na domaćem terenu u Lisinskom, Tvornici kulture, splitskom HNK-u, Špancirfestu, (...), ali i na onim inozemnim u Sarajevu, Trstu, Sloveniji i Makedoniji. “Ezerki su najbolje što se Makedoniji dogodilo izvan njezinih granica, one su čvrsti lanac koji drži most između Hrvatske i Makedonije.” – rekao je u jednoj od svojih recenzija poznati makedonsko-hrvatski kompozitor Ljubomir Brangjolica nakon njihovog koncerta u Skopju. Vjerujemo da bi se i vi složili s njime čim bi začuli prve taktove tipičnog makedonskog nepravilnog ritma ili zvuke pjesama Jovano Jovanke, Bitola, Lihnida...   Podržite ih klikom na link i uplatom željenog iznosa ili dijeljenjem informacije kroz svoje kanale – društvenim mrežama, usmenom predajom, pjesmom...