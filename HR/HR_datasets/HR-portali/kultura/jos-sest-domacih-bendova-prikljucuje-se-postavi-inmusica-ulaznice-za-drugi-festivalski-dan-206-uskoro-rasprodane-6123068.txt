And The Kid, Killed a Fox, Grandiose Delusions, Human, Shin i Clone Age odlična su domaća glazbena pojačanja koja će upotpuniti već sjajan line-up nadolazećeg INmusica #12! And The Kid odličan je zagrebački indie-rock band nastao 2011. godine. Članovi benda su braća Bruno i Filip Starčević, Ivan Mioč (bas) i Filip Barac (bubnjevi). Njihov debitantski album Factories objavljen je 2013. godine, a 2015. godine objavljen je njihov hvaljeni drugi album Grand Mal. Snažan gitarski zvuk i teme koje se većinom odnose na nedostatak ljudskog duha obilježili su dosadašnju karijeru benda, a pri sljedećim odlascima u studio planiraju unijeti drastičnu promjenu u svoju zvučnu estetiku.   Killed a Fox zagrebački su rockeri aktivni od 2006. godine, a slove kao jedan od najžešćih i najboljih bendova iz Hrvatske i regije. Njihov zvuk nalazi se na pola puta između alternativnog metala i psihodeličnog rocka. Zvuk Foxa dobrim dijelom definira i grungersko pjevanje Kristiana Štrbca (Chris Ian) koje iz prekrasnih melodija prelazi u karakteristični vrisak. Iza harmonije i ritma stoje Leonard Klaić, Ivan Mioč i Krešimir Kokić. Do sada imaju objavljene albume Fluoresence (2009.) i Spring of Sloth and Haze (2013.).   Grandiose Delusions novopečena je zagrebačka četvorka koja se okupila 2016. godine. Njihovo glazbeno putovanje tek je započelo, s snimili su i svoj prvi singl Have No Fear.   Zagrebački bend Human nastao u proljeće 2013. godine, njihov debitantski album Plan B za Dan D objavljen je 2015. godine, a najavljen je sjajnim singlovima Kusur i Zaiglana djeca. Intenzivno rade na novom albumu s kojeg su objavljeni singlovi Nule i Muzička želja.   Shin je izvrsni melodični hardcore band nastao 2013. godine u Zagrebu, a sastavljen od članova iz Zagreba, Karlovca i Siska. Svoju priču kao bend članovi su započeli iz ljubavi prema istom žanru a upoznali su se preko zajedničkih krugova prijatelja. Od početka djelovanja bend Shin je samostalno izdao dva izdanja album Running Sick (2014.) i  EP Metamorphosis  (2016).   Čakovečki rockeri Clone Age okupili su se 2002. godine, njihov debitantski album Clone Age objavili su 2003. godine, a u svojoj dugoj karijeri održali su brojne klupske i festivalske svirke; Rock Otočec, Heineken Music Fest (gdje su dobili nagradu za najbolju vokalnu izvedbu), Adijo Poletje, Te Mikka and UFO Fest te svirke u Močvari, Saxu, Klubu u Zagrebu.  Također su objavili i EP Break Your Wall 2012., a njihov drugi studijski album Fuse objavljen je 2016. godine.   And The Kid, Killed A Fox, Grandiose Delusions,  Human, Shin, Clone Age pridružuju se najboljem line-upu INmusic festivala do sada i velikim: Kings of Leon, Arcade Fire, Alt-J, Kasabian, Michaelu Kiwanuki, Flogging Molly, Darku Rundeku, Slaves, Repetitoru, Orchestra Baobab i mnogim drugima! Organizatori upozoravaju sve zainteresirane da je u prodaji posljednji kontingent dnevnih ulaznica za drugi festivalski dan, 20. lipnja kada će nastupiti Kings of Leon, Alt-J, Repetitor, The Strange, Kel Assouf, Public Service Broadcasting, Gatuzo, Them Moose Rush i mnogi drugi.   INmusic festival #12 održati će se od 19. do 21. lipnja 2017. godine na prekrasnom zagrebačkom jezeru Jarun uz potporu Ožujskog piva kao powered by sponzora te OTP banke koja na festivalu omogućava beskontaktno plaćanje. Potražnja za ulaznicama izrazito je velika te se ove godine očekuje i rekordna posjećenost.