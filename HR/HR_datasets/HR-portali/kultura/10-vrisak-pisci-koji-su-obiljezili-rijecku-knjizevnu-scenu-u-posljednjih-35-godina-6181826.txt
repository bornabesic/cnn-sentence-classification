Deseti festival književnih autora i sajam knjige vRIsak, što se priređuje od 31. svibnja do 10. lipnja u Rijeci, pored pedesetak uglednih gostiju iz Europe i Hrvatske, predstavio je publici i lokalne riječke snage. U sklopu programa „Rijeka čita, piše, sluša, voli: Od riječkog kruga redom do Ri Lita“, u petak su u dobro popunjenom Book caffeu „Dnevni boravak“, pred publikom nastupili pisci koji su prema mišljenju organizatora obilježili riječku književnu scenu u posljednjih 35 godina. Matija Djanješić / HANZA MEDIA Zoran Simić, Edi Jurković i Dragan Ogurlić   Voditelj programa, Zoran Simić povezao je generaciju stasalu uz list Val osamdesetih godina i aktualni „Ri Lit“ ukazujući na kontinuitet svježih ideja i energije riječke književne scene. Čitanje su otvorili urednici Kulta i Vala, Dragan Ogurlić i Edi Jurković, na koje su se nadovezali Davor Štimac, danas poznatiji kao ravnatelj KBC Rijeka i Laura Marchig koja je čitala na fijumanskom dijalektu. Matija Djanješić / HANZA MEDIA Dragan Ogurlić   Zainteresirana publika potom je pratila nastupe mlađe generacije riječkih pisaca koju je predstavio Milan Zagorac. Kratkim pričama i pjesmama predstavili su se Tea Tulić, Zoran Krušvar, Davor Mandić, Enver Krivac i Željka Horvat Čeč. Matija Djanješić / HANZA MEDIA   Kao bonus program na kraju je nastupio i predstavnik žive riječke rock scene - Iz@ Medošević s ritam sekcijom Borgie. Deseti festival književnih autora i sajam knjiga vRIsak, nastavlja se u Rijeci do 10. lipnja, a glavna tema je „Književnost između egzila i azila“. O svojim iskustvima već su govorili Aleksandar Hemon, Slavenka Drakulić i Damir Karakaš, a najavljeni su i Claudio Magris i Bekim Sejranović. Matija Djanješić / HANZA MEDIA Laura Marchig   U sklopu programa "Europom u 30 knjiga", u kojem izdavačka kuća V.B.Z. objavljuje 30 knjiga suvremenih pisaca iz 30 europskih zemalja u tri godine, ove će se godine u Rijeci predstaviti Clare Azzopardi, Janis Jonevs, Lidija Dimkovska, Srđan Valjarević i Beqë Cufaj, a predstavit će se i novija izdanja domaćih autora poput Slobodana Šnajdera, Senka Karuze, Miroslava Mićanovića i Rade Jarka te novi, još neobjavljeni roman Ivice Prtenjače. (R.I.)