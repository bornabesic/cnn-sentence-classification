ZAGREB - Međunarodna književna nagrada Prozart za 2017. godinu, koju Međunarodni književni festival "PRO-ZA Balkan" iz Skopja dodjeljuje istaknutom autoru za doprinos razvoju suvremene književnosti na Balkanu, pripala je hrvatskom književniku Miljenku Jergoviću za obiman i prepoznatljiv opus pisan bogatim jezikom suptilnog i jezično profinjenog autora.   Nagrada je Miljenku Jergoviću pripala jednoglasnom odlukom Odbora za dodjelu nagrade u čijem su sastavu bili Ermis Lafazanovski kao njegov predsjednik, umjetnički direktor Festivala "PRO-ZA Balkan" Aleksandar Prokopiev i Dejan Trajkoski, ravnatelj Festivala, priopćio je Jergovićev hrvatski nakladnik Fraktura.   "Izuzetno obiman i prepoznatljiv opus Miljenka Jergovića uključuje nadahnute knjige poezije i eseja, ali posebno se ističu njegova prozna djela. Od proznog prvijenca, knjige kratkih priča 'Sarajevski Marlboro', do najnovijih djela, Jergović svojim osebujnim autorskim pristupom isprepliće dokumentarno, autobiografsko i fikcionalno, baveći se prošlošću i sadašnjošću, pripovijedajući povijest svoje i drugih obitelji. Njegov bogat jezik i spisateljski stil određuju ga kao suptilnog i jezično profinjenog proznog autora ovih prostora", stoji u obrazloženju odluke.   Nagrada će Jergoviću biti uručena na završnoj svečanosti ovogodišnjeg, petog po redu Festivala "PRO-ZA Balkan", koji se održava u Skopju od 28. do 30. svibnja.