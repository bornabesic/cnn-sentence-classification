Rano i prerano, u 51. godini umrla je Magda Dulčić, poznata hrvatska strip umjetnica i nagrađivana autorica animiranih filmova koja je rođena u Starom Gradu na Hvaru, odakle je crpila svoje motive galebova i palmi. Završila je Školu primijenjene umjetnosti u Splitu. Ilustrirala je knjige, udžbenike za djecu, slikovnice, crtala je animirane filmove za Luna film i Zagreb film, surađivala je za strip reviju Patak, a njezin strip 'Grad žena' smatra se bitnim doprinosom "ženskom stripu" osamdesetih godina prošlog stoljeća. Za film 'Leptiri' Krešimira Zimonića gdje je bila glavni crtač, dobila je nagradu za crtež na Festivalu animiranih filmova u Zagrebu 1987. godine, a za film 'Mladić s ružama' na festivalu u Kairu nagrađena je 'Zlatnom ružom Kaira'. Godine 1996. za Animafest u Zagrebu napravila je zapaženu festivalsku špicu, a na Danu hrvatske animacije 2005. godine za 'Perpetuum stabile' dobila je drugu nagradu žirija.   Za filmove 'Ruža', 'Zemlja snova', 'Mladić s ružama' i 'Samotnikov vrt' radila je režiju i glavnu animaciju; u filmu 'Kamov' sudjeluje kao animator i crtač s grupom autora. Godine 2004. u suradnji sa scenaristom Zvonkom Todorovskim završava i ciklus od tri kratka, jednominutna animirana filma 'Perpetuum stabile' za Zagreb film i autorski dio za film 'Oko' multimedijalne grupe 'Divlje oko'. U 2007. godini radi jednominutni animirani film za manju djecu 'Kako je nastala kiša', nakon toga dovršava petominutnu 'Čežnju', a u 2008. godini sedmominutnu 'Mjesečevu korablju' te špicu za Animafest.   Uz supruga, strip autora i pisca Zvonka Todorovskog, bila je članica multimedijalne strip grupe 'Divlje oko'. Suprug joj je preminuo prije pet godina, također u pedesetoj godini života.