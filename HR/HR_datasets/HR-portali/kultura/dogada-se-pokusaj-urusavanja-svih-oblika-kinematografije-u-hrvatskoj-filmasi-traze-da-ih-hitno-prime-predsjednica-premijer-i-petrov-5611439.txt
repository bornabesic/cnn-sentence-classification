ZAGREB - Koordinacija Društva hrvatskih filmskih redatelja (DHFR) i Hrvatske udruge producenata (HRUP) uputila je pismo sa zahtjevom za hitan prijam hrvatskoj predsjednici Kolindi Grabar-Kitarović, predsjedniku Vlade Andreju Plenkoviću i predsjedniku Hrvatskoga sabora Boži Petrovu, a u povodu "uznemirujućeg javnog istupa saborskog zastupnika dr. sc. Zlatka Hasanbegovića".   Hasanbegović je u istupu 6. veljače ustvrdio kako treba "demontirati sustav kinematografije u Republici Hrvatskoj", te da su hrvatski filmski djelatnici koji su stvarali sredstvima odobrenima na javnim pozivima HAVC-a "klijentelistička interesna mreža", podsjeća Koordinacija.   "Budući Hasanbegović nije naveo niti jedno ime, bjelodano je kako se njegove riječi odnose mahom na sve filmske djelatnike koji su na taj način djelovali te da je na pomolu pokušaj potpunog urušavanja svih oblika kinematografije u Republici Hrvatskoj", ističe se u pismu.   "Kako je uslijedio poziv na linč u pojednim medijima i niz ostrašćenih reakcija te neargumentiranih napada potaknutih tim istupom, želimo upozoriti da je situacija izmakla normama civiliziranog i demokratskog, što izaziva nezadovoljstvo i zabrinutost brojnih članova filmske zajednice koji su zgroženi najavama nekritičkog rušenja sustava u kojem rade i djeluju", dodaje se. 　   Zbog tih razloga redatelji i producenti smatraju važnim da se razgovori o budućnosti kinematografije vrate u institucije RH te pozivaju najodgovornije dužnosnice i dužnosnike zemlje da ih u tome podrže.