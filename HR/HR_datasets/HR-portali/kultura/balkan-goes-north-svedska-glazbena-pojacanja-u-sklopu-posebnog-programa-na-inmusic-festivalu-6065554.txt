INmusic festival nastavlja suradnju sa švedskom udrugom Studiefrämjandet kroz međunarodnu glazbenu razmjenu i zajedničku podršku Kraljevine Švedske i Hrvatske razvoju glazbene kulture i obrazovanja. U projektu sudjeluje i Veleposlanstvo Kraljevine Švedske u Hrvatskoj, a u ovom zanimljivom glazbenom putovanju Hrvatsku će na Balkan Goes North pozornici posjetiti izvrsni švedski mladi glazbeni sastavi i DJ-i: Amplified, Chepos Cave, Gorilla Cult, Octopus Ride, Velvet Insane, Vulkan, DJ Altman und Alltman, DJ Cristian Saavedra, DJ Karl Sid, DJ Niklas Svedjelind, DJ Hardman, DJ NKOSI.   Amplified je žestoka hard-rock trojka iz švedskog Norrköpinga koja nestrpljivo čeka da svoju eksplozivnu rockersku energiju prenese na publiku INmusica #12! Chepos Cave orkestralna su indie-rock petorka koja od izlaska svoj prvog EP-a 2014. godine niže uspješne festivalske i klupske nastupe. 2015. godine njihova pjesma Show your exultation donijela im je pobjedu na natječaju za najbolji samostalni bend.   Gorilla Cult eksperimentalna je indie petorka iz Stockholma čiji je prvi EP Dialectic Collision objavljen 2015. godine, a singlovima Other Side of Town i Mothership najavljuju novi materijal koji će biti objavljen u ljeto 2017. Octopus Ride psihodelični su post-punk bend osnovan 1999. godine te su često opisivani kao kombinacija Pink Floyda iz ere Syda Barreta isprepletenih s Joy Divisionom, a osjetni su i utjecaji Briana Enoa i Sonic Youtha. Trenutno marljivo rade na svom drugom studijskom albumu.   Velvet Insane rockerska je četvorka koja je u Švedskoj stekla veliku popularnost od svog osnutka 2014. godine kada je objavljen i njihov prvi EP. U vrlo kratkom vremenu održali su turneje po Australiji, Japanu, Španjolskoj i Ujedinjenom Kraljevstvu. Njihov debitantski album očekuje se u nadolazećim mjesecima. Vulkan je progresivni rock bend nastao 2006. godine, na čiji zvuk su snažan utjecaj imali velikani tog žanra: Tool, The Mars Volta, Pink Floyd i Porcupine Tree. Njihov debitantski album Mask of Air objavljen je 2011., a drugi album Observations objavljen je 2016. godine te “zaradio” brojne pozitivne kritike.   Iza imena DJ Altman und Alltman krije se producent elektronske glazbe DJ Adam Axelsson. Ime svog umjetničkog alter ega osmislio je za vrijeme studiranja glazbene umjetnosti u Londonu. Kao najveće utjecaje navodi: Alice Cooper, The Blaze, Chic, Cand Staton… DJ Cristian Saavedra jedan je od ključnih aktera zaslužnih za uspjeh jazz-elektronskog zvuka Monte-Carla koji je proteklo desetljeće dominirao Francuskom i Italijom. Autor je uspješne radio emisije Cool Dance koja je u 6 godina svog emitiranja dnevno imala oko tri milijuna slušatelja, a njegov najnoviji projekt Saavadera Music Company ujedno je i diskografska kuća, a bavi se i tečajevima DJ i glazbene produkcije, potragom za novim talentima… DJ Karl Sid izrazito je talentiran umjetnik koji u svojoj glazbi pokušava istaknuti društvena, politička i duhovna pitanja na svoj jedinstven i iznimno kreativan način. DJ Niklas Svedjelind mladi je DJ koji objedinjuje svoje dvije velike životne strasti; glazbu i putovanja čestim nastupima po festivalima diljem svijeta. Njegova glazba kombinacija je housea i funky-housea zaraznog ritma te će rasplesati i najzahtjevniju publiku. Glazbeni izričaj DJ Hardman oblikovan je pod utjecajem happy hardcorea kasnih devedesetih, ističe se po svojoj snažnoj, karizmatičnoj osobnosti na pozornici i besprijekornom ukusu u house glazbi. DJ NKOSI mladi je DJ i producent koji stvaranju svoje glazbe pristupa s potpunom predanošću, velikih je ambicija, a na sceni elektronske glazbe zasigurno će postati prominentno ime.   Svi ovi izvođači odabrani su putem natječaja organiziranog u suradnji INmusic festivala i Studiefrämjandeta, jedne od najvećih švedskih udruga za cjeloživotno obrazovanje odraslih, s naglaskom na područje kulture. Otprilike polovica onoga čime se Studiefrämjandet bavi povezano je s glazbom: podupiru glazbenike osiguravajući im prostor za probu, opremu, najam glazbenih studija i dr. te organiziraju razne radionice i koncerte. Koliko Šveđani drže do kulture i umjetnosti, ali i suvremene glazbe, pokazuje i činjenica da švedska vlada svake godine kroz 'Swedish Arts Council' podržava sve vrste umjetnosti i to sa sredstvima u iznosu od 100 milijuna eura od čega oko jedna trećina ide na djelatnosti povezane s glazbom.   Ova sjajna švedska glazbena imena priključuju se spektakularnom line-upu dvanaestog izdanja INmusic festivala: Kings of Leon, Arcade Fire, Alt-J, Kasabian, Michaelu Kiwanuki, Flogging Molly, Darku Rundeku, Slaves, Repetitoru, Danko Jones, Booka Shade, The Strange, Legendary Shack Shakers i mnogim drugima.