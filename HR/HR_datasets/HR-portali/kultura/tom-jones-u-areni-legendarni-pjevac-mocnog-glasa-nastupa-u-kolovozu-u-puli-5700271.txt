PULA - Slavni britanski pjevač Tom Jones nakon pet godina ponovno će u sklopu europske turneje Sir Tom Jones nastupiti pred hrvatskom publikom, 2. kolovoza u pulskoj Areni, potvrđeno je u utorak navečer iz grada Pule. Jones će u sklopu europske turneje sa svojim bendom izvesti najveće hitove poput "It’s Not Unusual", "Kiss", "Delilah", "What’s New Pussycat", "I’ll Never Fall In Love Again", "If I Only Knew" iz svoje 50 godina duge i bogate karijere. Ulaznice su u prodaji od 28. veljače u sustavu Eventima, a cijena ulaznica kreće se od 225 do 490 kuna.   Zbog doprinosa britanskoj pop glazbi, nositelj je kraljičine titule Sir. Karijera legendarnog pjevača moćnog glasa i njegova svjetska slava traju gotovo pola stoljeća, tijekom kojih je prodao više od sto milijuna ploča i ostalih nosača zvuka te snimio nekoliko filmova. Nastupe tijekom ljeta  u pulskom amfiteatru potvrdili su i Zucchero, Sting, 2 Cellos i Grace Jones.