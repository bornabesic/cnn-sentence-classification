Direkcija kazališnog festivala MESS priopćila je u subotu kako neće skinuti s repertoara predstavu "Naše i vaše nasilje" hrvatskog redatelja Olivera Frljića pozivajući se na umjetničke slobode nakon zahtjeva da se njezina izvedba otkaže jer, kako tvrde kritičari, vrijeđa osjećaje građana, napose vjernika. "Direkcija Festivala MESS smatra da u demokratskim i slobodnim društvima umjetnici i umjetnice imaju pravo kritički propitivati sve aspekte društvene stvarnosti. Traženje zabrane predstave je izraz nedemokratskog čina s obzirom da su umjetničke slobode jedna od najvažnijih evropskih vrijednosti", stoji u reagiranju direkcije MESS-a koje je objavljeno nakon što su iz Hrvatskog kulturnog društva "Napredak" zatražili skidanje te predstave s repertoara jer, kako drži, vrijeđa osjećaje katolika i muslimana. "Napredak" kaže kako bi se „Naše nasilje i Vaše nasilje“ trebalo igrati u nedjelju 9. listopada nakon što je njezino prikazivanje u Poljskoj i Austriji izazvala javno zgražanje, ali i kaznene prijave. „Hrvatsko kulturno društvo Napredak poštuje, štoviše zalaže se i promiče umjetničke slobode, razumije i provokaciju u službi umjetnosti, ali banalno – ali ne zbog toga i manje opasno – vrijeđanje vjernika naprosto drži nedopustivim, blasfemijom u njezinu najdrastičnijem obliku", dodaje se iz HKD-a Napretka. Kritikama predstave i pozivu na njeno skidanje s programa tijekom dana pridružila se i Katolička tiskovna agencija Biskupske konferencije BiH (KTA) a ranije je najava predstave naišla na kritike islamističkog časopisa SAFF. "Ovo vrijeđa u prvom redu katolike, ali i muslimane jer izruguje bitni sadržaj vjere te nešto što je ljudima sveto na primitivan i vulgaran način predstavlja", stoji u komentaru kojega je objavila KTA podsjećajući na medijska izvješća o Frljićevoj predstavi koja u BiH još nije prikazana. Iz MESS-a kažu kako su začuđeni kada se moralno arbitrira nad predstavom koja nije niti viđena već se poziva na novinske naslove u kojima se prizori predstave sagledavaju izvan konteksta i autorske ideje. Istaknuli su kako svatko ima slobodu izbora, pa tako i da ne posjećuje predstave čiji sadržaj ne podržava. Tvrde kako predstava 'Naše nasilje i vaše nasilje' promatra Evropu naivno zatečenu migrantskom krizom, Europu koja spremno zaboravlja na svoju kolonijalnu prošlost dok jednako tako spremno zatvara granice tisućama ljudi koje bježe pred posljedicama europske i američke politike pri čemu sliku snažne, sjajne Europe nagriza rastuća paranoja i od svukud šalje poruka: nigdje više niste sigurni. "Ova predstava nema namjeru vrijeđati ničija religijska osjećanja, već ukazuje na političko licemjerje Zapada koje je indiferentno spram stradanja neeuropskog stanovništva", stoji u priopćenju uz podsjećanje kako je festival MESS je kroz cjelokupni program 56. izdanja u fokusu imao izbjegličke teme u kojima se kritizirao akt nasilja i netolerancije spram civilizacijskih vrijednosti i humanizma.