Nakon plasmana među desetero finalista Chopina 2015. u Varšavi i petog mjesta na Natjecanju kraljice Elizabete 2016. u Bruxellesu, hrvatski pijanist Aljoša Jurinić u pohodu je na još jedan veliki trofej. Na Van Cliburnu, najvećem američkom i jednom od pet najzahtjevnijih, najvažnijih i najprestižnijih pijanističkih natjecanja u svijetu, Aljoša Jurinić plasirao se u četvrtfinale. Nakon kvalifikacija koje su se održavale u nekoliko svjetskih gradova, a Jurinić je pred putujući žiri izašao prošle zime u Budimpešti, hrvatski se pijanist našao među tridesetero glazbenika pozvanih u Fort Worth u Teksasu, rodni grad slavnog američkog pijanista Vana Cliburna. Odsviravši svoj recital u prvom krugu, u nedjelju kasno navečer Jurinić se našao na popisu imena dvadesetero pijanista plasiranih u četvrtfinale. Na internetu su dostupni izravni prijenosi i snimke nastupa svih natjecatelja, a Jurinić na pozornicu ponovo izlazi u srijedu u 4.25 ujutro po hrvatskom vremenu.