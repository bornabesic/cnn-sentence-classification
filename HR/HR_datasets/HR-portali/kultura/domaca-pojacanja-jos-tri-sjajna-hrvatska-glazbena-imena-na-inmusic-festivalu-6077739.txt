Odličnom line-upu INmusica #12 pridružuju se još tri sjajna hrvatska glazbena imena: Porto Morto, Billie Joan i Ogenj. Porto Morto zagrebački je bend nastao 2012. godine, a njegovi članovi su Antun Aleksa (trombon), Leo Beslać (flauta, saksofon), Juraj Borić (truba), Matija Brajković (gitara), Roko Crnić (vokal, bas), Hrvoje Klemenčić (klavijature, vokal), Matej Perić (bubnjevi) i Marijan Uroić (udaraljke). Svirali su brojne samostalne nastupe po Hrvatskoj i Srbiji, a njihov hvaljeni debitantski album Porto Morto objavljen je 2016. godine i na domaću glazbenu scenu donosi uvijek poželjan svjež i jedinstven zvuk.   Iza imena Billie Joan krije se izvrsna mlada kantautorica Ivana Pezo koja od 2013. godine djeluje kao solo umjetnica nakon što je bila frontmenica mnogim bendovima. Nastupala je po brojnim lokalnim i regionalnim festivalima, a između ostalog bila je i finalistica prošlogodišnjeg natječaja Zasviraj sa Žujom. Njen debitantski album Barren Land izašao je u travnju 2017. godine i odmah pridobio kritičare i publiku, opravdano prepoznajući Billie Joan kao novu generaciju snažnih i autentičnih autorskih glasova novije hrvatske glazbene scene.   Ogenj je odlični peteročlani punk-folk bend iz Koprivnice koji je započeo kao akustični trio, a s vremenom se razvio u energičan i pamtljiv spoj rock 'n' rolla, punka i folka odsviranog na klasičnim rock instrumentima i upotpunjenim brzom tamburicom i violinom. Do sada su objavili EP Još je rano, a u vrlo kratkom vremenu stvorili su velik broj obožavatelja koje su pridobili svojim uzbudljivim i energičnim nastupima diljem Hrvatske!   Porto Morto, Billie Joan i Ogenj priključuju se najatraktivnijem line-upu INmusic festivala do sada i velikim: Kings of Leon, Arcade Fire, Alt-J, Kasabian, Michaelu Kiwanuki, Flogging Molly, Darku Rundeku, Slaves, Repetitoru, Danko Jones, Orchestra Baobab, Booka Shade, The Strange, Legendary Shack Shakers i mnogim drugima!   INmusic festival #12 održati će se od 19. do 21. lipnja 2017. godine na prekrasnom zagrebačkom jezeru Jarun uz potporu Ožujskog piva kao powered by sponzora te OTP banke koja na festivalu omogućava beskontaktno plaćanje. Potražnja za ulaznicama izrazito je velika te se ove godine očekuje i rekordna posjećenost.