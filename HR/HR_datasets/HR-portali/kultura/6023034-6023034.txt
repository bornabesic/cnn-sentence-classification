I ove godine zahvaljujući HŽ Putničkom prijevozu posjetitelji INmusica mogu jeftinije putovati vlakom. HŽ putnički prijevoz posjetiteljima festivala odobrava 40% popusta u 1. i 2. razredu redovnih vlakova. Popust će se moći koristiti od 16. do 23. lipnja 2017. iz svih kolodvora na području Republike Hrvatske i Republike Slovenije do zagrebačkog Glavnog kolodvora te natrag. Povratnu prijevoznu kartu potrebno je na poleđini ovjeriti pečatom organizatora na festivalskom ili kamperskom informacijskom pultu INmusic festivala. Popust se neće moći koristiti na relacijama kraćim od 25 kilometara. Dvanaesto izdanje INmusic festivala uveličat će brojna atraktivna svjetska i domaća glazbena imena poput Kings of Leon, Arcade Fire, Alt-J, Kasabian, Michael Kiwanuka, Flogging Molly, Darko Rundek, Slaves, Repetitor, Danko Jones, Booka Shade, The Strange, Th’ Legendary Shack Shakers, Kel Assouf, Public Service Broadcasting i mnogi drugi. INmusic festival #12 održat će se od 19. do 21. lipnja 2017. na prekrasnom zagrebačkom jezeru Jarun uz potporu Ožujskog piva kao powered by sponzora te OTP banke, koja na festivalu omogućava beskontaktno plaćanje. Potražnja za ulaznicama iznimno je velika i ove godine očekuje se rekordna posjećenost. Trodnevne festivalske ulaznice za nezaboravno festivalsko iskustvo do 19. svibnja dostupne su po cijeni od 449 kuna u više od stotinu poslovnica OTP banke diljem Hrvatske, gdje se može ostvariti popust od 50 kuna, Dirty Old Shopu u Zagrebu (Tratinska 18) i putem službenog festivalskog webshopa, gdje se uz plaćanje Maestro i Mastercard karticama bilo koje banke do 20. svibnja ostvaruje popust od 25 kuna. Dnevne ulaznice u ograničenom broju u prodaji su isključivo putem službenog festivalskog webshopa po cijeni od 350 kuna za 19. i 21. lipnja te po cijeni od 400 kuna za 20. lipnja. Sedmodnevne kamperske ulaznice po cijeni od 250 kuna mogu se kupiti putem službenog festivalskog webshopa.