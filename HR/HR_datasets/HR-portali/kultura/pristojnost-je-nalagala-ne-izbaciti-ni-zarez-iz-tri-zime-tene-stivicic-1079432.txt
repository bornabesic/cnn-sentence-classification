U subotu 30. travnja na sceni HNK Zagreb vidjet ćemo hrvatsku praizvedbu već slavne i nagrađivane “Tri zime” Tene Štivičić, drame koja je svoj put počela na londonskim “daskama koje život znače”, da bi prošlog tjedna bila praizvedena i u Ljubljani. Nije stoga nimalo čudno da je Ivica Buljan, ravnatelj Drame HNK Zagreb, koji režira zagrebačke “Tri zime”, atmosferu iščekivanja usporedio s nekim davnim prošlim vremenima kada su se čekala uprizorenja novih Krležinih naslova. – Ovo je tako dobro napisana drama da bi posebno sada, u hrvatskoj praizvedbi, bilo nepristojno iz nje izbaciti ijedan jedini zarez – rekao je jučer novinarima Ivica Buljan. Redatelj se odlučio na verziju “Tri zime”, na tekst koji je imao i svjetsku premijeru, iako je u međuvremenu izašla knjiga “Tri zime” za koju je autorica nadopisala i “Četvrtu zimu”, svojevrsni početak svih zbivanja u obitelji čija se povijest odvija u jednoj bogataškoj kući na Pantovčaku. Autorica Tena Štivičić naglašava da je ovo drama o jednoj obitelji punoj jakih žena, ali drama u kojoj se prelama hrvatska povijest, i to ona od 1918. , preko 1945., pa sve do  2011. godine. I glumački ansambl predvode jake žene. Tu su Alma Prica, Ksenija Marinković, Nina Violić, Jadranka Đokić... 