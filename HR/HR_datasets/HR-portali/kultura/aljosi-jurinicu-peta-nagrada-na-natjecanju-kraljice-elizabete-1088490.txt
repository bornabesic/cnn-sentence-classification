Pola sata nakon ponoći, pred još uvijek punom velikom dvoranom briselskog Bozara, u subotu su proglašeni pobjednici ovogodišnjeg Natjecanja kraljice Elizabete. Prvu nagradu jednog od najvećih svjetskih pijanističkih natjecanja osvojio je Čeh Lukaš Vondraček. Slijede ga Amerikanci Andy Kramer i Alexander Beyer te Korejac Chi Ho Han, a hrvatski pijanist Aljoša Jurinić osvojio je petu nagradu. Šesti je Talijan Alberto Ferro, a ostalih šestoro finalista dobilo je titulu nerangiranih laureata. Sve njih u narednim danima čeka niz koncerata, pa će tako već do kraja ovog tjedna Jurinić nastupiti u Liegeu, Bruggeu i Antwerpenu. Peto mjesto na ovako velikom i zahtjevnom natjecanju ogroman je uspjeh za hrvatski pijanizam, nešto što do sada još nije pošlo za rukom nijednom drugom hrvatskom pijanistu. Osobni uspjeh za samog Aljošu Jurinića još je veći, jer u Bruxellesu je potvrdio kvalitetu i dodatno povećao ugled na hrvatskoj i međunarodnoj glazbenoj sceni što ga je zasluženo stekao već prošle jeseni plasmanom u finale Chopinova natjecanja u Varšavi. - Iako se radi o natjecanju, bilo je to jedno pravo koncertno iskustvo, uz divnu i toplu publiku. Mjesec dana u vrlo napetoj situaciji neprestanog iščekivanja novih nastupa ili rezultata raznih etapa proteklo je u dobrom raspoloženju, jer smo svi postali pravi prijatelji. Osvajanje nagrade na ovakvom natjecanju najviše kategorije otvara mi brojna vrata za nove nastupe, a to je ono najvažnije – poruka je koju nam je jučer iz Bruxellesa, preko svog zastupnika Danijela Gašparovića iz udruge Cristoforium, uputio Aljoša Jurinić. U Hrvatskoj će već ovog ljeta održati recital na Dubrovačkim ljetnim igrama, u rujnu će nastupiti na otvorenju nove sezone Zagrebačke filharmonije u Lisinskom, a potom samostalno i u novoj sezoni prestižnog ciklusa Lisinski subotom i Pleyel Svetislava Stančića u zagrebačkoj velikoj dvorani Hrvatskoga glazbenog zavoda. Među prvima koji su Juriniću uz čestitke ponudili i nove angažmane bio je i Dražen Domjanić, Hrvat iz Liechtensteina, poduzetan i uspješan organizator glazbenih festivala, poznat po brizi za talentirane mlade glazbenike sa svih strana svijeta, pa tako i iz Hrvatske. Jurinić će tako u svibnju 2017. imati dva nastupa uz Liechtensteinski simfonijski orkestar te, što je još važnije, imati priliku raditi s glasovitim dirigentom i pedagogom maestrom Stefanom Sanderlingom.  Usput i jedna informacija koja bi mogla biti korisna svim mladim hrvatskim pijanistima koji žele krenuti stopama Aljoše Jurinića i koji se prijavljuju za usavršavanje na Domjanićevoj Muzičkoj akademiji u Liechtensteinu: jedan od redovitih predavača tamo je i glasoviti pijanist i pedagog Hung-Kuan Chen. Upravo iz njegove bostonske klase izašao je i briselski pobjednik Lukaš Vondraček.