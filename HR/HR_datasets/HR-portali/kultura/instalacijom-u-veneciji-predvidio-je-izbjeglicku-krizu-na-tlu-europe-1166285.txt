Pionir konceptualne umjetnosti Braco Dimitrijević nakon 16 godina ponovno ima veliku retrospektivu u Zagrebu, otvorenu sinoć u Muzeju suvremene umjetnosti. – Braco je jedan od najistaknutijih konceptualnih umjetnika u svijetu, utjecao je na brojne konceptualne prakse te izlagao na najuglednijim smotrama suvremene umjetnosti u svijetu – kazala je kustosica izložbe i ravnateljica MSU Snježana Pintarić. Upravo je ta ustanova još 1973. organizirala Dimitrijevićevu samostalnu izložbu, što je ujedno bila i prva muzejska samostalna izložba jednog konceptualnog umjetnika u ovom dijelu Europe. Obuhvaćajući najvažnije faze stvaralaštva autora koji je još od šezdesetih prisutan na međunarodnoj sceni, izložba na dva kata donosi 160 radova, od prvih slika i početaka konceptuale, preko niza atraktivnih instalacija iz serije Posthistorijski triptih, do radova nastalih baš za izložbu u MSU. Svi oni svjedoče o stalnoj preokupaciji Dimitrijevićeva opusa: relativnosti povijesti i povijesti umjetnosti te fenomenu slučajnosti. On kazuje da u povijesti ne postoji trenutak koji nije bitan, da periferija može postati centar te da je umjetnost besklasna. – Umjetnikom se ne postaje studiranjem. Umjetnik se rađa kao neolitsko biće koje mora reagirati na svaku situaciju, a nadam se da će se refleksi toga vidjeti i na ovoj izložbi – rekao je Dimitrijević, podsjećajući kako su neki od njegovih radova anticipirali događaje, ne samo u umjetnosti, poput postmodernizma, nego i u društvu, poput instalacije s barkom izlagane u Veneciji, vezane uz temu imigrantske krize. 