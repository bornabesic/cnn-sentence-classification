Nastojim ovu stranicu što je moguće rjeđe opterećivati nekakvim tamnim tonovima. Znači, politiku ovdje promatramo više kao elementarnu nepogodu. No, katkad je neizbježno upozoriti da smo svjesni ozbiljnih događaja koji utječu na naše živote trajno. Zaprepastila me tema dana Prvog programa Hrvatske televizije proteklog utorka. Urednik emisije Denis Latin na mala se vrata eto vratio u glavni program i odmah navalio s katastrofičnim tonovima. Zločin u Manchesteru, toliko gnjusan da je preblago nazvati ga terorističkim, gdje je među stotinu postradalih, smrtno, teško i lakše, mnogo djece, ovdje je iskorišten za promociju policijske države. Urednik Latin i dnevna urednica Zrinka Grancarić, koja je oglašena za novu novinarsku zvijezdu Hrvatske televizije, pošto je stručno prenosila jedrenje s Olimpijade i u Riju, odlučili su da prime u studiju, kao glavnog i jedinog gosta, Roberta Kopala, državnog tajnika u Ministarstvu unutarnjih poslova. On je najavio - kontrole. Znači, hoće li se sutra ovdje netko raznijeti? Neće. Čemu širenje panike? Zašto u studiju nije sjedio netko tko bi razjasnio pozadinu ili moguće uzroke ove epidemije terora u zapadnoj Europi. Nego eto najviši policijski dužnosnik koji koristi priliku da najavi kako smo svi mi skupa zapravo nedovoljno nadzirani i da će se nadzor nad nama uskoro znatno uvećati i olakšati. Je li zadatak javne televizije da promovira policijsku državu? Upozorava odmah Kopal, koji zbilja djeluje veoma stručan, još i uvjerljiv, onako naoružan masivnim okvirima naočala i čvrstim licem, “čeka nas promjena, morat ćemo poći od rizika prema podacima”. Na običan jezik prevedeno, čim si sumnjiv, odmah te počnu pratiti i skupljati sve o tebi. Kopal se upravo vratio sa sastanka državnih tajnika zemalja Europske unije iz tri ministarstva, pravosuđa, unutarnjih poslova i obrane, gdje su zaključili da suradnja među zemljama nije dovoljna. Stoga će poraditi na tri razboja: razmjeni podataka, prikupljanju podataka i njihovoj razmjeni sa SAD-om, NATO-om i Interpolom, upravo tim redom. Znači, uopće smo slabo umreženi, povezani, nitko nas ne nadzire i idemo kuda nas volja a da se nikome ne javimo i da nitko ne zna kamo smjeramo. Kako to spriječiti? Kopal je inače persona grata u visokim sigurnosnim strukturama Europske unije. On se iz prve ruke informira i kod samog gospodina Kinga, povjerenika Europske unije za sigurnost, koji također ističe potrebu za nadnacionalnom razmjenom podataka i uvođenjem kolektivne sigurnosti. Poslije su urednica i gost prešli na našu granicu sa Slovenijom i što se na njoj radi: hoće li kontrole i dalje ostati ciljane ili će postati totalne, još ne znamo… Pitanje za urednika Latina i dnevnu urednicu Grancarić: vjerujete li da će Kopal, King i ostali Kingovi zbilja zaustaviti terorističke napade primjenom metode “od rizika prema podacima”?