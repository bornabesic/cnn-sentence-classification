Zagrebačka filharmonija održat će tradicionalni, osmi po redu Koncert za život za Zakladu Ana Rukavina u petak, 31. ožujka u 19.30 sati u Koncertnoj dvorani Vatroslava Lisinskog. Koncertom koji se održava u sjećanje na Anu Rukavinu i maestra Vjekoslava Šuteja, slavit će se život uz najpopularnije brojeve iz opere Carmen Georgesa Bizeta. Ove će godine koncert svojim nastupom uveličati: Iva Krušić, Aljaž Farasin, Martina Zadro i Georgio Surian uz pratnju Zagrebačke filharmonije i zborova „Cantores Sancti Marci“, Ivan Filipović, Dječjeg opernog zbora i Zvjezdica, a sve pod ravnanjem Filipa Šljivca. Svi građani koji žele uživati u raskošnoj glazbenoj večeri, mogu ulaznice po cijeni od 80kn kuna kupiti na blagajni Zagrebačke filharmonije ili online na ulaznice.hr. „Koncertom za život ove godine slavimo Anin 40. rođendan, prisjećamo se velikog maestra Vjekoslava Šuteja i podrške koju je dao Aninoj viziji, a najviše od svega, njima u čast – slavimo život! Zahvaljujemo Predsjednici Republike Hrvatske, gospođi Kolindi Grabar – Kitarović i Gradu Zagrebu što su i ove godine podržali Koncert za život kojim, u suradnji sa Zagrebačkom filharmonijom, još jednom želimo podsjetiti građane da je lijek kojim možemo spašavati teško oboljele diljem svijeta u nama“, izjavila je upraviteljica Zaklade Ana Rukavina, gospođa Marija Rukavina. „Koncept Želim život i osnivanje Zaklade Ana Rukavina jedna je od najvažnijih inicijativa pokrenuta u Hrvatskoj. Iako nastala na tužnoj sudbini oboljele Ane Rukavine i maestra Šuteja, izrasla je u pozitivnu i ohrabrujuću priču, toliko potrebnu u današnje vrijeme. Ona ponovno vraća fokus na sam život, osvještava njegovu važnost i slavi Život iznad svega. Zagrebačka filharmonija ponosna je što je dio tog optimizma i što je osmu godinu zaredom dio velike obitelji Zaklada Ana Rukavina. Carmen, kao personifikacija životnosti, borbenosti i hrabrosti pravi je odabir za program ovogodišnjeg Koncerta za život. U projektu sudjeluju prvaci opere, studenti Muzičke akademije, naši najbolji zborovi - svi ujedinjeni u jednoj plemenitoj misiji – slaviti život. Pozivamo javnost, da svatko na svoj način i koliko može, pridonese našem cilju – mi to činimo glazbom, a publika kupnjom ulaznice kojom izravno podržava rad Zaklade.“, izjavio je ravnatelj Zagrebačke filharmonije Mirko Boch. Dosadašnjim djelovanjem Zaklade omogućeno je 68 transplantacija darivatelja iz Hrvatskog registra za pacijente u Hrvatskoj i inozemstvu čime je oboljelima i njihovim obiteljima darovana nova nada i prilika za život. Od 150 građana, koliko ih je bilo upisano na početku rada Zaklade, danas je taj broj povećan na više od 53.000 potencijalnih darivatelja krvotvornih matičnih stanica. 