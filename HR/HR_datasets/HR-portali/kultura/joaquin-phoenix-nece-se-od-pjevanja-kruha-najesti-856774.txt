Na opće je iznenađenje prošle godine Joaquin Phoenix objavio da napušta svoju uspješnu glumačku karijeru da bi se posvetio – glazbi. Još veće iznenađenje uslijedilo je nedavno kad je objavljeno da će Casey Affleck režirati dokumenmtarni film u kojem će biti zabilježena karijera glazbenika J. P., od prvog nastupa do debitanstkog albuma koji bi navodno trebao producirati Sean Combs(!). Ali, sudeći po dotičnome debitantskom nastupu u petak u klubu Lavo u Las Vegasu, od Joaquinova repanja kruha biti neće – prve kritike su mu posprdno predložile da uzme pseudonim Joke P. Odjeven poput beskućnika, Phoenix je izašao s mikrofonom, najavio publici: - Ovo ja govorim tko sam. Ovo je moja priča - i neviđeno ih udavio nekakvim "metiljavljenjem" koje se samo uz najbolju volju i velike napore može pod hip-hop uopće svrstati. Uostalom, ako laže koza, ne laže snimka. Pogledajte. A nastup je završio je još patetičnije. Prvo smo htjeli sačuvati barem malo digniteta čovjeka koji je bio Komodus i Johnny Cash, ali onda... stanimo malo. Nakon ONAKVOG repanja, dostojanstvo? Ma, kvragu. Pogledajte kako je Phoenix završio tu svoju, uvjetno rečeno, izvedbu. Nakon takvog pada možemo samo zavapiti – Joaquine, vrati se glumi, sve ti je oprošteno!