HNK Split morao je zbog neizglasavanja proračuna odustati od nekoliko predstava najavljenih za ovu sezonu i u neizvjesnosti planirati Marulićeve dane i Splitsko ljeto. Kako nevolja obično ne dolazi sama, stižu i nove teškoće za koje Goran Golovko, intendant splitskog teatra, simpatično kaže: “Nemamo mi problema, samo nemamo novca.” I istovremeno potvrditi kako je financijski minus nacionalne kazališne kuće najvjerojatnije veći od 5 milijuna kuna. Povećan je dug u prošloj godini, a najzanimljivije je što su na naplatu stigle neke prastare stvari. – Da, došla nam je presuda po tužbi koja datira još iz 1998. godine za kafić “Talog” koji se nalazi u podrumu naše zgrade. Prostor Taloga bio je predviđen za restoran, a koliko sam informiran, iz njega je 1998. deložiran investitor. Tvrtka je u međuvremenu promijenila ime i vlasnika i otišla u stečaj, međutim po prvostupanjskog presudi kazalište mora platiti. Radi se o iznosu od oko 1,1 milijuna kuna plus sudski troškovi plus zatezne kamate. Tužitelj je solidarno tužio Grad Split i HNK Split i presuda je pravomoćna – izjavio je intendant Goran Golovko. U jesen 1998. godine intendanturu je od Rade Perkovića preuzela Mani Gotovac, a neslužbeno doznajemo da tužba zbog kafića datira iz njezinog mandata. Splitsko kazalište ima i aktualnu tužbu podnesenu prije pet godina, vezanu za operu “SiIovanje Lukrecije”. - Riječ je o predstavi koja se radila u koprodukciji, a kazalište je tuženo zbog autorskih odnosa koji navodno nisu bili adekvatno riješeni - pokušava objasniti Golovko, kojem tužbe podnesene znatno ranije nego što je stupio na dužnost intendanta sada dolaze na naplatu. U financijski minus teatra veći od 5 milijuna kuna ubraja se i oko 700.000 kuna koje je Grad Split trebao platiti u 2016. godini, ali je uplata sjela tek nakon završetka obračunske godine, pa je po važećim zakonima i taj iznos ušao je u minus za prošlu godinu. Nacionalna kazališna kuća u Splitu ima i nenaplaćenih potraživanja koja su teška oko šesto tisuća kuna. U poslovni minus treba pribrojati i troškove nastale oko pripreme i organizacije predstave Henrika Ibsena “Neprijatelj naroda” koja je u režiji Nenni Delmestre i adaptaciji Elvisa Bošnjaka premijerno izvedena u siječnju ove godine, te troškove vezane za izvedbu Božićnih i Novogodišnjih koncerata 2015. i 2016. godine. Splitsko kazalište tužio je nedavno i bivši ravnatelj Baleta Dinko Bogdanić. – Podnio sam tužbu protiv HNK Split jer sam dobio bezrazložni otkaz. Intendant je slušao Radničko vijeće i Sindikat, a ne i Kazališno vijeće koje je jasno i glasno reklo kako se najviše uštedjelo dok sam ja bio na čelu Baleta. Tužio sam ih zato što je moje ljudsko pravo da branim svoje ime i prezime. Nisu imali razloga da mi daju otkaz, a ako su mi ga, u što ne želim vjerovati, dali zato što sam drugačiji, onda možemo ići i do Suda za zaštitu ljudskih prava u Strasbourgu – izjavio je za Večernjak Dinko Bogdanić. I dodao kako iznos koju potražuje (oko trideset tisuća kuna) nije tako velik da bi bio razlogom većeg minusa splitskog teatra. >>Dinko Bogdanić podigao tužbu protiv splitskog HNK 