Mračno-komična predstava "Maratonci trče počasni krug" postavlja se na daske Kerempuha, a premijeru će imati u prosincu. Prema riječima redateljice Ive Milošević, iz Kerempuha su tražili redatelja iz Srbije nakon čega je odluka pala na nju. Glumački ansambl izabrala je nakon niza odgledanih predstava u Kerempuhu. I njoj samoj bit će jako zanimljivo i izazovno vidjeti kako će Vili Matula odigrati ulogu 126-godišnjeg Maksimilijana Topalovića ili, primjerice, Elizabeta Kukić Aksentija Topalovića (102). – Gledajući glumce u predstavama, vrlo mi se brzo iskristaliziralo kome ću povjeriti određenu ulogu. Izuzetno se radujem radu s ansamblom jer su svi tehnički izuzetno brzi, imaju lijepu kulturu govora i sjajni su komičari – kaže redateljica Iva Milošević. U Srbiji je "Maratonce" 2013.  postavila Milica Kralj,  režirajući žensku verziju legendarnog filma. U viziji Ive Milošević suprotni spol glumit će Elizabeta Kukić koja će igrati 102-godišnjeg Aksentija Topalovića. Ulogu su joj povjerili jer smatraju da svojim talentom i glumačkom vještinom može sjajno predstaviti stogodišnjaka, reumatičnog pradjeda. Legendarnom filmu u režiji Slobodana Šijana prethodila je drama koju je na trećoj godini studija dramaturgije napisao Dušan Kovačević. – U predstavi se pridržavamo originala koji se razlikuje od filma. Sam komad i likovi daleko su ozbiljniji nego što je prikazano na filmu. Original je napisan 1972., a ja sam radnju premjestila u današnjicu kako bih prikazala individualnost u poremećenoj obiteljskoj okolini. Mirka Topalovića, glavnog lika, na filmu igra Bogdan Diklić, a u predstavi sjajni Luka Petrušić. Publika će priču promatrati iz njegove vizure – kaže Iva Milošević. >> Možemo zaposliti stotinjak glumaca s plaćom od tisuću €