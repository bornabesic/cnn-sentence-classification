Norah Jones vraća se jazz korijenima novim singlom 'Carry On', prvom pjesmom s nadolazećeg studijskog izdanja 'Day Breaks'. Radi se o šestom studijskom albumu Norah Jones, a u Hrvatskoj ga očekujemo 7. listopada. 'Day Breaks' svojim zvukom i duhom povratak je debitantskom izdanju 'Come Away With Me' (2003.), kojim je Norah osvojila širu publiku. Novi album donosi 12 pjesama - devet autorskih u čijem nastajanju su sudjelovali Sarah Oda i Pete Remm te tri obrade kompozicija Horacea Silvera, Dukea Ellingtona i Neila Younga. "Imala sam bebu i bila budna usred noći. Pjesme su mi prolazile glavom i pokušavala sam ih snimiti dok sam hranila bebu. U kuhinji imamo klavir tako da su pjesme koje su snimane za album nastale na njemu", kazala je Norah te nadodala: "Nakon prvog albuma sam se udaljila od klavira. I dalje sam ga svirala, no bila sam više inspirirana skladati i snimati na gitari. Bilo je jasno da ću nove pjesme i na albumu odsvirati na klaviru, jer nisu pjesme za gitaru. Stvarno sam uživala."   Norah Jones za novo izdanje ponovo je udružila snage s glazbenicima s kojima je surađivala i na debitantskom izdanju. Norah i Eli Wolf su se bavili produkcijom, a na snimanju su im se pridružili Brian Blade (bubnjevi) i Chris Thomas (bas gitara). Universal Music