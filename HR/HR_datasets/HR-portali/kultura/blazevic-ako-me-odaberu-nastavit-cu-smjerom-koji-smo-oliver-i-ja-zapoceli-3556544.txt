Do kraja svibnja ove godine Grad Rijeka raspisat će natječaj za novog intendanta HNK Ivana pl. Zajca, na koji će se, kako nam je sam potvrdio, javiti dr. sc. Marin Blažević, desna ruka Olivera Frljića, njegov stalni dramaturg i trenutno ravnatelj ansambla Opere. Blažević će u prijelaznom periodu, nakon Frljićeva odlaska s intendantske funkcije 30. lipnja, biti v.d. intendanta. Bude li sve išlo predviđenim tijekom, a to uključuje i potvrdu od ministra kulture 30 dana nakon što riječko Kazališno vijeće provede izbor, do kraja ljeta Rijeka će imati novog intendanta HNK. Umoran od insinuacija - Radi se o javnom natječaju i ne mogu prejudicirati odluku Kazališnog vijeća, odnosno Grada Rijeke. Ako budem odabran ja, nastavit ćemo smjerom koji smo Oliver i ja zajedno započeli. U taktičkom smislu, u nekim se pogledima razlikujemo, ali u strateškom ciljevi su nam isti.  Sve odluke do sada donosili smo zajedno, a suradnja s Oliverom će se, naravno, nastaviti. Neovisno o tome tko će biti novi intendant, očekujem da će Oliver s riječkim HNK i dalje surađivati kao redatelj jer pokazalo se da njegove predstave riječka publika želi gledati - rekao nam je Marin Blažević. Frljić i Blažević potvrdili su nam da su čak razmišljali ne prihvatiti proračunski novac Ministarstva kulture za realizaciju programa za ovu godinu nakon što im je drastično srezano 450 tisuća kuna. Kazalište je, naime, dobilo 1,2 milijuna kuna za programe, a iz priče je u potpunosti isključena Hrvatska drama kao jedan od četiri riječka ansambla. - Odustali smo od toga jer se ne radi o Hasanbegovićevu novcu, nego o novcu hrvatskih poreznih obveznika, a to su i građani Rijeke. Osim toga, imamo informaciju da nam je Vijeće za kazališnu djelatnost namijenilo 1,6 milijuna, na razini prošle godine. Međutim, Hasanbegović je tu odluku poništio, što samo pokazuje koliko poštuje struku - rekao nam je Frljić, ističući da bi do njegova odlaska ionako došlo jer je projekt Europske prijestolnice kulture zahtijevao da mu se potpuno posveti s obzirom na to da je, koncipirajući kazališni program za EPK, dogovorio suradnje s nekima od najznačajnijih europskih redatelja, skupina i institucija, kao što su Rimini Protokoll, Jan Lauwers i Needcompany, Oskaras Koršunovas i Krystian Lupa. - Odluka o smanjenju sredstava samo je koincidirala s mojom odlukom. Da se to dogodilo prije toga ili kasnije, spominjalo bi se nešto drugo. Već me pomalo umorilo odgovaranje na pitanja o insinuacijama o pozadini mojeg odlaska. Da sam htio otići zbog pritisaka i prijetnji, učinio bih to prošlo ljeto, nakon 5. kolovoza, kada su bili na vrhuncu - rekao nam je Frljić. Teatar pod okupacijom Na datum koji je spomenuo, riječki je HNK lani organiziralo je performans “Drugi rat”, kada su žene različitih nacionalnosti protjerane iz svojih domova tijekom Domovinskog rata govorile o svojim iskustvima. HNK se u vrijeme održavanja performansa našao pod okupacijom branitelja i navijača Armade koji su nasilno pokušali ući u kazalište u želji da se obračunaju sa sudionicima, zbog čega je intervenirala policija. U predizbornoj kampanji prošle jeseni Frljićevo su ime često spominjali kandidati Domoljubne koalicije, obećavajući svojim biračima da će, kada dođu na vlast, riječko kazalište “ponovno postati hrvatsko i narodno”. Međutim, zbog postojećeg Zakona o kazalištu, prema kojem intendanta bira, a HNK većinskim sredstvima financira jedinica lokalne samouprave, odnosno Grad Rijeka, otkaz Frljiću od strane Vlade i dalje je teoretski nemoguć. Europska turneja Otišao je u konačnici sam, ali u Rijeci ostaje, i to kao jedan od ključnih ljudi projekta koji je po opsegu posla, kao i po potencijalnim rezultatima u smislu međunarodne vidljivosti, puno veći od samog HNK. Frljić će raditi na pripremi i realizaciji teme nazvane “Podijeljeni gradovi”, koja u prijavnoj knjizi kandidature za EPK predstavlja okosnicu trećeg programskog pravca “Doba moći”, a smatra da sa svojim međunarodnim kontaktima može uvelike pridonijeti cijeloj priči, izuzetno značajnoj i za Rijeku i hrvatsku kulturu općenito. - Primjerice, s predstavom ‘Vaše i naše nasilje’ uskoro idemo na turneju po europskim kazalištima. To je prilika da dogovorimo još suradnji za EPK sa značajnim ljudima europskog kazališta. Rijeka je sada dobila priliku doista postati značajno europsko kazališno središte. Jednostavno, procijenio sam da kao intendant ne bih istodobno mogao raditi oba posla, to bi bilo fizički nemguće zbog vremena. Naravno, s HNK ću i dalje blisko surađivati, a odlazim nakon što sezonu odradimo do kraja - rekao nam je Oliver Frljić, uskoro bivši intendant HNK Ivana pl. Zajca. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!