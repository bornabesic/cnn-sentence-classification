ZAGREB - Jedna od najpoznatijih R&B/soul pjevačica i višestruka Grammy dobitnica, Macy Gray, dolazi u zagrebačku Tvornicu kulture 9. ožujka 2017. gdje će predstaviti sjajan novi album “Stripped”.   Novo deveto izdanje “Stripped” Macyn je povratnički album, a kritika hvali uradak govoreći da se vraća na scenu bolja nego ikada prije. U prilog tome ide činjenica da je “Stripped” ovjenčan ovogodišnjom neovisnom nagradom za najbolji jazz vokalni album, a odmah po izlasku debitirao je na trećem mjestu Billboard Jazz albuma.   Soul kraljica prepoznatljivog promuklog vokala Macy Gray nakon 17 godina bivanja na sceni i dalje pokazuje vokalnu nadmoć kao i autorsku zrelost, a sebe na novom albumu prvenstveno smatra jazz pjevačicom.   Intimniji, ogoljeni i iskreni izričaj Macy donosi na albumu “Stripped” koji je sniman uživo u crkvi u Brooklynu, bez naknadnog miksanja i uređivanja. U samo dva dana Macy i band su napravili album od 10 pjesama, a snimanje novog materijala je bilo  potpuno drugačiji od ičega što je do sada napravila. Svjetski mediji poput BBC Music Magazine, Noisel, All Music, Huffington Post, svi se slažu u jednom, Macy je napravila remek djelo, i s pravom nosi titulu kraljice u glazbenom svijetu.   Uz nove autorske pjesme poput "Annabelle" koju naziva jednom od najdražih pjesama "The Heart," ili "Lucy" koju je s bendom napisala na snimanju, Gray je na album uvrstila i novu verziju njenog megahita “I Try” u kojoj ponovo pokazuje vokalnu nadmoć, ili “She Ain’t Right For You” kojem je dodan reggae prizvuk, a poigrala se i s “Redemption Song” Boba Marleya i coverom “Nothing Else Matters” koju originalno potpisuje Metallica, a u Macynoj izvedbi ravnopravno se može izvoditi na intimnim jazz koncertima, kao i velikim stadionima.     Nadarena pjevačica i autorica oduševila je glazbenu industriju objavom debitantskog albuma “How Life Is” iz 1999. godine koji je sadržavao globalni hit “I Try”. Album i singl su je lansirali u zvjezdanu postavu, a prvijenac se prodao u preko 15 milijuna primjeraka i Gray donio dva Grammyja i dvije MTV nagrade, te je označio početak njene sjajne karijere. Nakon toga je objavila još sedam albuma među kojima i sjajni “The Trouble Of Being Myself”, kao i “Talking Book” obradu pjesama Stevie Wondera ili “The Way” kojeg je naslijedio upravo izdani “Stripped”. Uz bogatu glazbenu karijeru Macy se izgradila i kao glumica, pojavljivajući se u filmovima kao što su “Training Day”, “Idlewild” i “Shadowboxer”.   U industriji u kojoj je počelo nedostajati pravih umjetnika, izgradila je svoju viziju, stvarajući glazbu koja preskače barijere žanrova od eksperimentalnog soula do alternativnog rocka, od retro diska do hip hopa čemu je, dakako, pridonio njezin “promukli” vokal. Njen umjetnički integritet i inovativnost pridobio joj je fanove diljem svijeta, uključujući i glazbenike poput Johna Frusciantea, Erykah Baku, Gang Starra, Mos Defa i Pharaoah Monche. Macy Gray u Tvornicu kulture dolazi na krilima novog albuma “Stripped” koji će izvesti uz cijeli katalog njenih singlova iz bogate karijere koji su je označili jednom od najpoznatijih vokalistica u zadnjih 17 godina. Ulaznice su u pretprodaji po cijeni od 170 kn. Na dan koncerta cijena će iznositi 195 kn.