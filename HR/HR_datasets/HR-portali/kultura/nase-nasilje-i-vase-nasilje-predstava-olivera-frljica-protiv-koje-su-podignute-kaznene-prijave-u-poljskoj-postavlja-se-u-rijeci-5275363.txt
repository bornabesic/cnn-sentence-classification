RIJEKA - Autorska predstava redatelja Olivera Frljića "Naše nasilje i vaše nasilje" nakon niza nastupa na europskim kazališnim festivalima premijerno će biti izvedena i u Rijeci, 22. studenoga, najavljeno je u četvrtak na konferenciji za novinare.   Obnašatelj dužnosti intendanta riječkoga HNK i dramaturg ove predstave Marin Blažević naglasio je da je predstava do sad izazvala mnoge reakcije te da i sad, pred riječkom izvedbom, izaziva zazor. Naime, protiv predstave su, nakon izvedbe u Poljskoj podignute i kaznene prijave zbog vrijeđanja vjerskih i nacionalnih osjećaja, u austrijskim i njemačkim medijima objavljene su brojne vrlo negativne kritike a, s druge strane, nemalo je onih koji su oduševljeni predstavom i smatraju je vrhuncem Frljićeva kazališnog djelovanja. Oliver Frljić, kako je kazao Blažević, zbog zdravstvenih razloga nije mogao doći na konferenciju za novinare. Blažević je rekao da se predstava postavlja u riječkome HNK u nastojanju da se ono sagledava u punom smislu kao narodno, odnosno da se repertoar mora sastojati ne samo od nacionalno reprezentativnih djela, nego i od djela različitih političkih, ideoloških i umjetničkih usmjerenja, za različite grupacije gledatelja. Predstavu "Naše nasilje i vaše nasilje" ocijenio je jednom od trenutno najkontroverzijih u Europi.   Obnašateljica dužnosti ravnateljice Hrvatske drame riječkoga HNK Jelena Kovačić istaknula je da je važno da se predstava izvede u Rijeci kako bi ovdašnja kazališna publika mogla vidjeti što je u njoj kontroverzno. Nakon svake izvedbe organizirat će se razgovor s glumcima-izvođačima i drugima iz autorskog tima, rekla je. U predstavi se govori o odnosu Bliskog istoka i europske te američke kulture a o njoj se stvara niz predrasuda prije nego se uopće pogleda, kazala je.   Glumica Nika Mišković rekla je da se u radu s Frljićem ne stvara teatar, nego se bavi društvenim simptomima. "Želimo upozoriti na probleme u sustavu i dekonstruirati ga. Mi nismo vaši prijatelji na sceni, tu smo da vas razbudimo i potaknemo na razmišljanje", kazala je.   Uz nju u predstavu nastupaju glumci riječkoga HNK i Slovenskog mladinskog gledališča Dean Krivačić, Jerko Marčić, Barbara Babačić, Daša Doberšek, Uroš Kaurin, Drago Potočnjak, Matej Recer i Blaž Šef. Scenograf je Igor Pauška, kostimografkinja Sandra Dekanić, a oblikovatelj svjetla Dalibor Fugošić.   Predstava je nastala u međunarodnoj koprodukciji HNK Ivana pl. Zajca, HAU Hebbel am Ufer iz Njemačke, Wiener Festwochen iz Austrije, Slovenskog mladinskog gledališča iz Slovenije, Kunstfest Weimar  iz Njemačka, Zürcher Theater Spektakel iz Švicarske i Internacionalnog teatarskog festivala MESS iz BiH.