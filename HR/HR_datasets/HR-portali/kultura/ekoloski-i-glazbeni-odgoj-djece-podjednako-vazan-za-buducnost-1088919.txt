Novoizabrani šef-dirigent Zagrebačke filharmonije maestro David Danzmayr zaključio je prošlog petka izvanrednim nastupom sezonu filharmonijskih ciklusa u Lisinskom. Koncert je počeo izvedbom Nokturna Josipa Štolcera Slavenskog, u čast 120. godišnjice rođenja tog velikog hrvatskog skladatelja, a potom je u Prvom koncertu za marimbu i orkestar suvremenog danskog skladatelja Andersa Koppela kao solist briljirao Filip Merčep. Mladi glazbenik dobio je zaslužene ovacije, a publici je zahvalio tako što je virtuozno i nadasve muzikalno odsvirao obradu stavka iz jedne od partita Johanna Sebastiana Bacha. Veliko finale koncerta i sezone bila je Deveta simfonija Antonina Dvořaka. Pod temperamentnim vodstvom maestra Danzmayra orkestar je zvučao uštimano, uvježbano, uživljeno i s čitavim srcem u glazbalima i notama. U izvrsnim solima ovaj put osobito je dojmljiva bila sekcija drvenih puhača, a među njima Ana Batinica i Dani Bošnjak treperavim pijevom svojih flauta. Dvořakova simfonija, poznata i pod imenom Novi svijet, kao i nastup jednog mladog hrvatskog virtuoza, bili su najljepši mogući poziv na otvorenje sljedeće sezone, kada će, također pod ravnanjem maestra Danzmayra, na programu biti Peta simfonija Čajkovskog i nastup trenutno najuspješnijeg mladog hrvatskog glazbenika, pijanista Aljoše Jurinića. Ali, maestro Danzmayr obavio je prije ovog posljednjeg koncerta u sezoni još jedan, za budućnost Zagrebačke filharmonije i glazbene kulture još važniji zadatak: susreo se s velikom skupinom učenika osnovnih škola iz Zagreba, Sesveta i Markuševca. Govorio im je o pozivu dirigenta, o simfonijskom orkestru i o glazbi koju će te večeri djeca slušati, a osobito ugodno bio je iznenađen njihovom znatiželjom i nimalo jednostavnim pitanjima. Za stotinjak mališana dolazak u Lisinski te bliski, za većinu njih prvi, susret sa simfonijskom glazbom i Zagrebačkom filharmonijom, bio je nagrada koju su od tvrtke Zagrebačke otpadne vode dobili 22. travnja, na Dan planete Zemlje. Za stotine učenika tog je dana bila organizirana velika proslava na području Centralnog uređaja za pročišćavanje otpadnih voda grada Zagreba, gdje su predstavljeni i njihovi radovi s kojima su sudjelovali na velikom natječaju za najbolji likovni i literarni rad na ekološku temu. Dvije ustanove, Zagrebačke filharmonija i Zagrebačke otpadne vode tako su na lijep način, međusobno surađujući, pokazale koliko je plemenito, a za budućnost svijeta podjednako važno u djeci razvijati osjećaj i svijest i za ekologiju, i za glazbenu umjetnost.  