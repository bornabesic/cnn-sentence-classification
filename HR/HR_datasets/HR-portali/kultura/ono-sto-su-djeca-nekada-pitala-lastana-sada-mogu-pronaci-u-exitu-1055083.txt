Teatar Exit ima novu predstavu – “Disco svinje”, i to onu koja se u prvom redu obraća tinejdžerima, ali i njihovim roditeljima, nastavnicima, pedagozima. Režirao ju je Matko Raguž, osnivač Exita, mudro i ravnopravno dijeleći je na dvije po svemu ravnopravne postave. Tako je s jedne strane stvorio nevjerojatnu priliku da se četvero mladih glumaca (još studenti ADU) predstavi publici, a repertoaru svog kazališta dodao djelo koje može gostovati u svakom gradu, u svakoj školi, ma i u nečijoj dnevnoj sobi ako zatreba. Nasilje i opijanje “Disco svinje” nagrađivani je tekst irskog dramatičara Enda Walsha (ime mu znaju svi koji su pratili uspjeh Zrinke Cvitešić s mjuziklom “Once”) koji govori o dvoje sedamnaestogodišnjaka. Rođeni su istog dana, u razmaku od nekoliko sekundi, a igrom slučaja žive u neposrednom susjedstvu. Od prvog “susreta” u rodilištu jedno drugom su sve, utjeha i sklonište iz disfunkcionalnih obitelji iz kojih dolaze. No, sa sedamnaestim rođendanom sve se mijenja. U njemu se bude seksualni porivi, ona mašta o drukčijem životu, ali i drukčijem dečku... Žive li mladi danas doista tako, zapitat će se mnogi stariji, užasnuti prizorima nasilja, opijanja, rečenicom: “Čitamo mi i knjige”, koja se koristi tek kao ironija. Dio mladih zasigurno i živi tako, ali za sve njih važno je da njihove priče postoje i kao teatarski sadržaj. Štoviše, ovo je moderna priča koja ne okoliša pa će tako tinejdžeri u mraku kazališta doznati i ono što su njihovi roditelji bojažljivo ispitivali Lastana. Raguž uz pomoć Ksenije Zec koja je radila scenski pokret sve stavlja u ruke svojih glumaca. Na subotnjoj premijeri vidjeli smo obje predstave. Djevojka iz susjedstva Razlikuju se po energiji glumaca, no svi su odlični. Tako Matija Čigir junaka igra emocionalno sramežljivije, ali fizički nasilnije, dok je Karlo Mrkša zaigraniji, naoko više dijete. Ivana Gulin pak jače igra na kartu tjelesnosti i probuđenog seksepila, dok je Elizabeta Brodić pravi “frend”, prava “djevojka iz susjedstva” kakve obožava američka kinematografija.