U nedjelju su u Beogradu dodijeljene nagrade filmovima koji su natjecali na 45. Međunarodnom filmskom festivalu, FEST 2017., a glavnu nagradu ‘Beogradski pobednik’ odnio je hrvatski film, ‘Ne gledaj mi u pijat’ mlade hrvatske redateljice Hane Jušić, piše B92. ‘Svježina i nemilosrdnost kojom se autorica obračunava s rodnim gradom osvojio je žiri i publiku FEST-a. Vrlo zrelo i precizno, uz dosljedan vizualni kod predstavlja nam uranjanje u intimu djevojke koja mora preuzeti ulogu glave disfunkcionalne obitelji i istovremeno se boriti sa svojim seksualnim oslobađanjem i odrastanjem ne bi li isplivala iz obiteljske tamnice’, naveo je žiri u obrazloženju na dodjeli nagrada u Sava Centru. Žiri je bio sastavljen od Srđana Golubovića, Branke Katić, Dalibora Matanića, Čede Kolara i Sergeja Trifunovića. Dušan Milenković   Nagrada žirija pripala je dansko-islandskom filmu ‘Hearthstone’ redatelja Gudmundura Arnara Gudmundssona zbog, kako stoji u obrazloženju, nevjerojatne emotivne nabijenosti. Dušan Milenković   Nagrada za najbolju žensku ulogu otišla je Arijani Čulini, također za film ‘Ne gledaj mi u pijat’, a najboljim glumcem proglašen je Pyotr Skvortsov u ‘(M)Učeniku’. Nagrada za najbolju režiju pripala je ruskom redatelju tog filma Kirilu Serebrenikovu. Ne gledaj mi u pijat / Quit Staring at My Plate - trailer HR from Kinorama on Vimeo. Žiri je naveo da nije samo rediteljica debitirala u filmu ‘Ne gledaj mi u pijat’. Arijana Čulina je nakon 30 godina karijere dobila šansu debitirati u igranom filmu i to je napravila na fascinantan način, piše B92. ‘Suptilnost, autentičnost i uvjerljivost kojom tumači ulogu majke bliži se dokumentarnom izrazu kojim postiže univerzalnost koja se izdiže iznad mjesta radnje. Minijaturne glumačke bravure, ogoljenost i preciznost sve su odlike odlične glumice koja je napokon dočekala šansu predstaviti se filmskoj publici’, ocijenio je žiri objašnjavajući nagradu za najbolju žensku ulogu.