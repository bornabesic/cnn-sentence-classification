Iznimno ambiciozan televizijski projekt serije 'Marco Polo', koji je 2014. bio najveći televizijski projekt svih vremena, okončan je nakon samo dvije sezone. Procijenjeni budžet, kako piše NYT, iznosio je najmanje 180 milijuna dolara, a snimalo se diljem svijeta, od Italije do Kazahstana i Malezije. Bio je to prvi televizijski projekt ugledne filmske kuće Weinstein Company (bivši Miramax) koji su snimali u suradnji s Netflixom, a ukidanje serijala prilično je odjeknulo zbog činjenice da je Netflix do sada ukinuo vrlo malo serija (Lillyhammer i Hemlock Grove). Povijesni ep o slavnom svjetskom putniku Marcu Polu (rodom s Korčule) nadovezao se na produkcijski model 'Igre prijestolja', kombinirajući povijesne događaje (poput susreta Pola i mongolskog vojskovođe Kublaj Kana u 13. stoljeću) s prizorima seksa i nasilja.       'Marco Polo' mlako je dočekan među američkim kritičarima, iako je serija dobila pohvalu za slojevit prikaz likova iz Azije, gdje je imala dobru gledanost.   Seriju je snimao cijenjeni hrvatski filmski snimatelj Vanja Černjul, poznat kao snimatelj mnogih poznatih tv-serija (30 Rock, Orange is the New Black, Marco Polo, Bored to Death i Nurse Jackie).