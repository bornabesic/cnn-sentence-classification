VINKOVCI - U Gradskom kazalištu Joze Ivakića u Vinkovcima premijerno će 17. svibnja biti izvedena monodrama američkog autora Andrewa Goffmana "(Slučajni) perverznjak" u režiji prvaka Drame Hrvatskoga narodnog kazališta iz Zagreba Gorana Grgića i izvedbi Vladimira Andrića, najavljeno je na konferenciji za novinare u vinkovačkom kazalištu. Riječ je o hrvatskoj praizvedbi predstave koja već godinama igra na Broadwayu te je u Greenwich Villageu u New Yorku imala više od 1200 izvedbi, a prati iznimno duhovitu životnu priču o seksualnom sazrijevanju jednog muškarca, kazao je redatalj Goran Grgić kojemu je rad na "(Slučajnom) Perverznjaku" debitantski kao redatelju.  "Kada sam se čuo s autorom i rekao mu da bih 'Perverznjaka' postavio u Hrvatskoj, on je bio oduševljen što predstava konačno dolazi i u Europu. Tekst sam međutim malo duže držao u ladici tako da 'Perverznjaka' već igraju u Europi, ali sam čekao dok ne nađem idealnog glumca za tu ulogu. I našao sam ga u Vladimiru Andriću. Smatram kako je vrlo bitno da Vladimir Andrić u sadašnjeg trenutku svoje karijere odigra upravo ovaj komad", kazao je Grgić. Također je napomenuo kako nije slučajna ni njegova suradnja s književnikom i prevoditeljem Borivojem Radakovićem koji je preveo "Perverznjaka" na hrvatski jezik te načinio dramatizaciju, a kojega je kako je naveo, upoznao još prije dvadesetak godina na pjesničkoj tribini "Jutro poezije". "Na Vladi je sada da preuzme predstavu punim plućima. Uvjeren sam kako će predstava imati dug život", zaključio je Grgić. Po riječima Vladimira Andrića, koji je od 2009. član profesionalnog glumačkog ansambla vinkovačkog Gradskog kazališta Joze Ivakića te je već ostvario niz zapaženih uloga, "(Slučajni) Perverznjak" je bez sumnje najveći izazov s kojim se do sada susreo u glumačkoj karijeri. "Ima sličnosti između mene i lika kojega tumačim. Dakako, ne u onom dijelu u kojem se govori o perverzijama", našalio se Andrić rekavši kako glavni lik ima također 30 godina te kao i on kćerkicu iz braka. "Pozivam sve da dođu i pogledaju predstavu koja nije vulgarna. Plešemo po rubu ali ga nismo prešli", poručio je Vladimir Andrić. Ravnatelj Kazališta "Joza Ivakić" Zdenko Rečić ocjenio je kako je "(Slučajni) perverznjak" predstava s kojom će vinkovačko kazalište napraviti značajan iskorak u dosadašnjem djelovanju te kako je riječ o dobrom projektu za tu kazališnu kuću. "Drago nam je da se premijera upriličuje u vrijeme trajanja Festivala glumca kada Vinkovci odišu glumačkom i teatarskom atmosferom. To je poticaj više za nas" rekao je Rečić napomenuvši kako su u realizaciju predstave "(Slučajni) Perverznjak" bili uključeni gotovo svi djelatnici kazališta koji su dali veliki doprinos kako bi  predstava dobila na potrebnoj kvaliteti.