U Karlovcu je u tijeku veliko savjetovanje stručnjaka i građana o revitalizaciji stare gradske jezgre Zvijezde, a na početku savjetovanja, održanog u velikoj gradskoj vijećnici, u Zvijezdi, ministrica kulture Nina Obuljen Koržinek istaknula je da ovo uključivanje javnosti u odlučivanje o ključnim pitanjima predstavlja važan dio procesa. Savjetovanje se održava tzv. deliberativnom metodom anketiranja. "Ovo je nastavak niza inicijativa, rasprava i razgovora o revitalizaciji Zvijezde, čega nema baš u svim gradovima, a jedini način da postignemo uspjeh u očuvanju kulturne baštine je da o njoj brinu svi, vlasnici, javne vlasti, konzervatori i svi građani", rekla je. Ministrica kulture naglasila je kako kulturna baština pripada svima nama i ako o njenoj vrijednosti nema osjećaj svijesti svaki građanin, onda se nikakvim ulaganjima i zakonskim rješenjima neće postići stvarni cilj da se baština čuva, obnavlja i stavlja u funkciju. Ocijenila je da konzervatorska struka dobro surađuje s gradom Karlovcem, što je jedini način da se karlovačka Zvijezda na primjeren način vrati u stanje kakvo ovakav spomenički prostor zaslužuje. Karlovac se kroz svoju strategiju vrlo jasno opredijelio za obnovu Zvijezde i cijele kulturne baštine; čestitam na dosadašnjem angažmanu o čuvanju baštine i s pozicije ministrice kulture mogu samo reći da je moj dolazak poruka da ćemo vašim nastojanjima dati punu podršku, u onoj mjeri u kojoj to bude moguće, rekla je Obuljen Koržinek. James Fishkin, stručni suradnik za metodu deliberativnog anketiranja, sa Sveučilišta u Stenfordu, rekao je da je ovaj način ispitivanja javnog mnijenja o nekoj temi važan zbog približavanja javnom interesu, te je pojasnio da je "deliberalizacija u odnosu na uobičajeno demokratsko odlučivanje, način da se demokracija i javne politike učine malo boljima". Napomenuo je  da se ta metoda do sada provela na brojnim mjestima u 26 zemalja na svim naseljenim kontinentima, i to na nacionalnim, međunarodnim i na lokalnim razinama. Nakon te rasprave 150 Karlovčana povuklo se u zgradu Veleučilišta, također u Zvijezdi, da po ispitivanju javnog mnijenja po grupama rasprave prioritete revitalizacije Zvijezde: rekonstrukciju tvrđave, rekonstrukciju Trga bana Josipa Jelačića, Radićeve ulicu ili oživljavanja devastiranog stambenog djela kojeg građani zovu 'kineska četvrt". Uslijedit će, opet u Velikoj vijećnici, dvije panel rasprave iskristaliziranih stavova o prioritetima sa stručnjacima. U završnici će istraživači s Fakulteta političkih znanosti izmjeriti promjene u stavovima sudionika, a ti će promišljeni stavovi građana ući u Plan upravljanja karlovačkom Zvijezdom, koji izrađuje gradska Uprava. Gradonačelnik Damir Jelić je tijekom obilaska Zvijezde s ministricom i suradnicima rekao za taj prostor od 34 hektara sa 205 različitih objekata, od kojih je nekoliko grandioznih, pola napuštenih i pola njih u funkciji administracije, Veleučilišta, obrta i stanovanja, da su tu od 1914. godine bjesnila tri rata. Zvijezda je u silaznoj putanji stotinjak godina, no Jelić vjeruje kako  će današnja djeca doživjeti da Zvijezda bude lijepa kao nikada u povijesti. Bit tog optimizma leži u činjenici da je po prvi put u povijesti sačinjena Konzervatorska podloga i Mali urbanistički plan, a sada se radi na trećem dokumentu Planu upravljanja Zvijezdom u kojem će biti propisano da zgrada Oružane, npr. može imati neku konkretnu namjenu i potencijalni će investitori moći dobiti dozvole za gradnju. To znači, naglasio je gradonačelnik Jelić, više se neće događati da netko kupi nekretninu u Zvijezdi i ustanovi da ne može dobiti građevinsku dozvolu ni za što. Na upit koja je njegova vizija toga dijela Karlovca, gradonačelnik je rekao da nakon čak 37 dosadašnjih tribina on želi da stara karlovačka gradska jezgra postane studentski grad za STEN područje. Podsjetio je da sve vojarne, crkve i administrativna središta o kojima govorimo, svojedobno nije gradio grad nego nadržavna razina, tadašnja Habsburška monarhija. Dodao je kako treba iskoristi činjenicu da konačno postoje dokumenti kao podloga da se privuče europski novac i da se realizira vizija Veleučilišta Karlovac da ono postane poznato sveučilišno središte, kao poznati engleski studentski gradovi uz velike gradove. Predsjednica udruge za društveni razvoj KA-Matrix Manuela Kasunić rekla je da projekt Star Voice i deliberativnu raspravu provodi Udruga za društveni razvoj KA-MATRIX, a partneri u projektu su Udruga za razvoj građanske i političke kulture Karlovac Polka, Grad Karlovac, zagrebački Fakultet političkih znanosti i Veleučilište u Karlovcu.  Vrijednost projekta je gotovo 153 tisuće eura, a sufinancira se sredstvima Europske unije, Ureda za udruge Vlade Republike Hrvatske i Fakulteta političkih znanosti.