Ni značajni američki muzeji nisu odoljeli pošasti, u kakvu se pretvorilo igranje igre Pokémon Go koja traži da igrači tumaraju unaokolo tražeći virtualne likove u stvarnom svijetu. Tako su se muzej Whitney i glasovita MOMA (Museum of Modern Art) u New Yorku pridružili lokalima poput McDonald's-a koji zazivaju igrače da u njihovom prostoru love Pokemone. MOMA ima dva "Poke-stopa", jedan ispred glavnog ulaza (tako da igrači ne moraju ni ulaziti u zgradu) i jedan unutar galerije, kako piše Guardian. U filadelfijskom muzeju čak je osam "Poke-stopova". Kad se uzme u obzir da samo u SAD-u dnevno 26 milijuna ljudi igra Pokémon Go, ne čudi želja voditelja umjetničkih galerija da na ovakav način povećaju broj posjetitelja. No, pitanje je mogu li se ljudi koji trče hodnicima i grozničavo zure u svoje smartfone ubrajati u posjetitelje muzeja? Dakako, nije svaka kulturna institucija primjerena za takvo što, a to su zaključili i u američkom Memorijalnom muzeju holokausta u Washingtonu kad su zatražili Niantic Labs, autore igre, da uklone 'Poke-stopove" iz muzeja. "Igranje Pokémon Go u memorijalu posvećenom žrtvama nacizma ekstremno je neprimjereno", zaključio je predstavnik tog muzeja Andrew Hollinger u izjavi za Guardian.