Radojka Šverko, jedna od naših najvećih glazbenih diva, prepoznatljiva raskošna glasa, ove godine obilježava pedeset godina profesionalne glazbene karijere. Vrhunac proslave bit će 6. svibnja u Koncertnoj dvorani Vatroslava Lisinskog, kada će Radojka Šverko publici ponuditi presjek svoje bogate i raznovrsne glazbene karijere, koju je službeno započela 1967. na otoku Sveta Katarina kraj Rovinja. Uz bajkovite aranžmane, koje posebno za ovu prigodu priprema priznati riječki glazbenik Olja Dešić, vrhunsku Zagrebačku filharmoniju i Akademski zbor „Ivan Goran Kovačić“, uz ravnanje maestra Alana Bjelinskog i odličan Radojkin prateći sastav na čelu s profesorom Vladimirom Babinom, proslava Radojkinih pet desetljeća bit će sigurno glazbena večer za pamćenje. Radojka Šverko naša je najnagrađivanija estradna umjetnica, koja je nagrade i priznanja dobivala i na domaćim festivalima, no češće na onim inozemnim. Od prvoga trofeja koji je 1969. osvojila na Kanarskim otocima i nagrade za interpretaciju 1970. u Rio de Janeiru, nastupala je i osvajala nagrade diljem svijeta. Tokio, Los Angeles, Seoul, Madrid, Atena, Caracas, Malta samo su neki od gradova na čijim festivalima je Radojka oduševila žiri i publiku, najčešće izvodeći pjesme Alfija Kabilja. Velik dio publike Radojku možda najbolje prepoznaje po uspješnicama mediteranskoga stila poput „Kud plovi ovaj brod“ i „Lanterna“, no ona je tijekom svoje bogate karijere snimala i izvodila razne žanrove: pop, rock, soul, jazz, gospel i world glazbu, te surađivala s brojnim autorima i glazbenicima. Dio svoje karijere provela je igrajući glavne uloge u glazbeno-scenskim djelima – rock operama Gubec beg i Grička vještica, te mjuziklima Jadnici, Karolina Riječka i Mirakul – te su tako i neki songovi iz tih djela postali dijelom Radojkina standardna repertoara. Manje je poznato kako Radojka već desetljećima rado i često nastupa u sakralnim prostorima, izvodeći klasičnu glazbu. Radojka je posljednji puta samostalni koncert u Lisinskom održala sada već davne 1986. godine, a ovaj obljetnički koncert nosi naslov „Život moj“, prema pjesmi koju je za Radojku napisao naš poznati šansonijer i skladatelj Zvonko Špišić. Koncert se održava pod pokroviteljstvom gradonačelnika grada Zagreba, gospodina Milana Bandića. Ulaznice Ulaznice možete nabaviti po cijeni od 100, 120 i 140 kuna. Službena prodajna mjesta Blagajna Zagrebačke filharmonije (Trg Stjepana Radića 4) Ponedjeljkom, srijedom i četvrtkom od 10 do 16 sati Utorkom i petkom od 14 do 19:30 sati Online na www.ulaznice.hr 