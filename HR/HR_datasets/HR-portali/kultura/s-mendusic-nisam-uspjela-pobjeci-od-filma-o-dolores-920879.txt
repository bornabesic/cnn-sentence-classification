Tragična smrt Dolores Lambaše iz korijena je promijenila film Silvane Menđušić “Naslovnica”, koji će zasigurno biti jedan od najgledanijih i najeksponiranijih na skorašnjem Zagreb Doxu. – Suočili smo se s dilemom: izbrisati materijal o Dolores Lambaši kao da se nikad ništa nije dogodilo ili ogoliti sve oko nje i pokušati složiti samo njezinu priču – kaže autorica te dodaje: – To je ona vrsta dileme u kojoj unaprijed znate da nijedna odluka nije dobra i bez rizika. Priznajem da sam bježala od tog materijala. Pomogle su mi uporne i fantastične producentice Darija Kulenović Gudan i Marina Andree Škop argumentom da dokumentarist mora dopustiti događajima da usmjere film, čak i kad je zaokret od temeljne pretpostavke, kao u ovom našem slučaju, radikalan i bolan. Prema odluci da film sagradimo oko samo jedne protagonistice gurnula nas je nimalo nevažna činjenica: u godini kada smo dosegli rekordnu nezaposlenost, u godini u kojoj smo se pridružili EU, u godini u kojoj je izglasano da ćemo Ustavom definirati brak kao zajednicu muškarca i žene – statistike su pokazale da je vijest o smrti Dolores Lambaša bila najčitanija, a njezino je ime na hrvatskom području bio treći najtraženiji pojam na Googleu. “Naslovnica” je, stoga, dokumentarac o najčitanijoj vijesti u Hrvatskoj 2013. godine. Film Silvane Menđušić potresan je, ali ne samo zbog tragičnog zaokreta, nego jer doista dobro portretira život zvijezde s golemim teretom na leđima – zvijezda je tabloida, čemu je nedvojbeno i sama pogodovala, a opet joj se to sve gadilo jer je željela biti dramska glumica. – Ovo nije njezina biografija, nije uvid u njezinu intimu, nema naknadnih rekonstrukcija detalja iz njezina privatnog života, nema indiskrecija – kaže autorica. – Ne tvrdimo da smo je upoznali niti da je ovo kako je prikazana u filmu prava njezina slika. No zabilježili smo taj trenutak kad je pokušala učiniti nešto što joj se učinilo vrednijim i ozbiljnijim i u trenutku kad je pokušavala sebi otvoriti priliku. Scene u kojima Lambašin kolega Stojan Matavulj, vozač automobila u kojem je stradala, brutalno precizno dijagnosticira sukob između onoga što ona predstavlja i što bi htjela biti imaju danas posebnu težinu. Je li autorica inače vrlo dobrog i ni po čemu spornog i neumjesnog filma imala ikakvih dvojbi o uvrštavanju scena koje će biti predmet mnogih priča? – Jesam. To je bio osnovni strah o kojem pričam. Stojan je tražio da izbacimo njegove scene, no svi ljudi koji se pojavljuju isključivo su oni koje je Dolores dovela pred kamere. Neslužbeno doznajemo da je nakon gledanja “Naslovnice” o traženju zabrane razmišljala i Lambašina obitelj, u strahu da bi film mogao narušiti ugled pokojne glumice. No, stvari stoje upravo obrnuto: film pokazuje dostojanstvenije i životnije lice od onoga stvaranoga dugogodišnjom medijskom eksploatacijom koje glumici nije dopuštalo prostor za napredovanje. Autorica taj dio komentira vrlo kratko: – Razumijemo bol najbližih.