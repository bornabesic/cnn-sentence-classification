Gradonačelnik Zagreba Milan Bandić, sutra u podne svečano će otkriti ploču s novim imenom prolaza od Ilice 31 do Varšavske ulice gdje je smješteno Satiričko kazalište Kerempuh. Odlukom Gradske skupštine Grada Zagreba, prolaz je imenovan u Prolaz Fadila Hadžića kao najveća posveta osnivaču, dugogodišnjem voditelju i najizvođenijem autoru Satiričkog kazališta Kerempuh. Ovaj svestrani umjetnik, koji je bio podjednako uspješan kao slikar, karikaturist, komediograf, satiričar, publicist, urednik, organizator kulturnih manifestacija, scenarist i filmski redatelj, pišući neumorno do kraja života, snažno je obilježio sve mijene na društveno-političkoj i kulturnoj sceni izravno ili posredno, ali uvijek kritički i s mjerom kroz mnogobrojne komedije, filmove i satiričke feljtone. Upravo zbog njegove snažne vizije, važnost i uloga ovog kazališta se u kazališnoj mapi Hrvatske, pa i regije, višestruko afirmirala i očuvala. Otvorenju će prisustvovati svi zaposlenici Satiričkog kazališta Kerempuh. >> Zlatko Vitez novi je savjetnik za kulturu Milana Bandića