Organizatorski tim Pozitivnog ritma predstavio je u utorak 17. svibnja svoja tri ljetna festivala; 14. Seasplash (21.-24. srpnja), 5. Dimensions Festival (25.-28. Kolovoza) i 9. Outlook Festival (31. kolovoza-4. rujna) koji će se svi održati u Tvrđavi Punta Christo u Štinjanu kraj Pule. Dimensions i Outlook će imati i svoje ekstenzije otvaranja u pulskoj Areni koje će 24. kolovoza otvoriti Massive Attack, tj. 31. kolovoza Damian Marley, najmlađi sin legendarnog Boba Marleya. Sama najava festivala bila je povod za predstavljanje novog polivalentnog klupskog prostora u zapadnom dijelu grada Zagreba naziva Pločnik koji će na tri nezavisna floora ponuditi u podrumu prostor za nastupe i promocije kapaciteta oko 100 ljudi, zatim kafić za dnevno druženje, kao i dućan s vinilnim pločama na katu. Posebnost Pločnika, kako je za Jutarnji kazao Vedran Meniga, direktor Pozitivnog ritma, bit će u tome da će svaki prostor imati svoju glazbu koja će se puštati isključivo preko vinilnih ploča ili vintage džuboksa. Tri festivala koji su već godinama sastavni dio kulturne ponude Istre predstavili su redom, spomenuti, Meniga, zatim Danijel Sikura, Maja Gujnović, Arsen Pavišić, te glazbenici Luka Tralić Shot ispred grupe Elemental, Toni Starešinić iz grupe Chui i DJ Filip Motovunski. - Nastup na Dimensions Festivalu sigurno će biti vrhunac karijere grupe Chui - izjavio je Starešinić koji je također izjavio zadovoljstvo što je po izboru hrvatskih glazbenih kritičara album njegove grupe 'Third Sun From The Stone' prošle godine bio proglašen albumom godine. Inače Chui će nastupiti na Aria stageu koji je ove godine isključivo osiguran za sastave koji će uživo svirati.   Neja Markičević/EPH Na fotografiji: Daniel Sikora, Filip Motovunski, Luka Tralić Shot, Maja Gujinović, Toni Starešinić, Arsen Pavišić     Outlook će ići i korak dalje u predstavljanju domaćih izvođača kojima je osigurana posebna pozornica, a pored Elementala nastupit će još Kandžija i Gole žene, Egoless, Bamwise, Duble, Digitron, kao i Filip Motovunski, DJ koji je nakon 10 godina karijere upravo objavio dvostruki debitantski album 'Tem Years Making Beats', ujedno i prvi drum&bass album domaćeg izvođača u povijesti hrvatske diskografije. Zanimljivo je da je Filip taj podatak saznao upravo na tiskovnoj konferenciji od odličnog poznavatelja domaćih diskografskih prilika Slavina Balena s Radija 101, nakon čega je od sreće doslovce ostao bez riječ. - Mi iz Elementala smo odlučili da ćemo se na tjedan dana skrasiti negdje u Puli ili okolici i jednostavno guštati u cijelom Outlooku, dok će naš nastup svakako biti kruna ljetne turneje koju grupa planira ovog ljeta po Jadranskoj obali - iznio je Luka Tralić planove svoje grupe. Kroz spomenute festivale prodefilirat će na stotine izvođača, kao i svake godine do sada, no svakako treba izdvojiti pionira drum&bassa i starog poznanika hrvatske publike, Ronija Sizea, zatim Moritza von Oswalda koji će održati čak tri nastupa, kao i nastup Dona Letza, živopisnog pionira punka koji je svojevremeno puštao glazbu na koncertima Clasha i Sex Pistolsa i koji je desetljeće kasnije s Mickom Jonesom iz Clasha osnovao bend Big Audio Dynamite. Za kraj predstavljen je 14. Seasplash – festival od kojeg je doslovce sve i krenulo u Fortu Punte Christo i koji i ove godine dovodi najbolje izvođače iz regije i poznata gostujuća imena predstavljajući kompletnu bass glazbu i kulturu na živopisno osmišljenim podijima. Svi navedeni festivali smatraju se neizostavnim dijelom kulturnog identiteta i turističke ponude grada Pule, a pored jedinstvene lokacije nudi uistinu bogatstvo glazbenog sadržaja na brojnim pozornicama, dnevne programe na plaži, radionice, bazar, kulturni i sportski program i sve to u borovoj šumi s pogledom na nacionalni park Brijuni. Svaki festival nudi i ograničeni broj festivalskih ulaznica po povoljnijim cijenama.