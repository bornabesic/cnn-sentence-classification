ZAGREB - Izložba "Malkovich, Malkovich, Malkovich: Hommage fotografskim majstorima" Sandra Millera, koji je s prijateljem, proslavljenim glumcem Johnom Malkovichem rekreirao legendarne povijesne fotografije, otvara se u četvrtak, 9. veljače u Galeriji Bačva Hrvatskog društva likovnih umjetnika (HDLU).   Želeći se odužiti umjetnicima čije su fotografije utjecale na njegov rad, taj je istaknuti američki portretni fotograf osmislio projekt kojim je, imitirajući tehnike i koristeći foto opremu kojom je izvorna fotografija nastala, nanovo kreirao te ikonične radove.   "Dodatna vrijednost serije je uloga renomiranog glumca Johna Malkovicha koji svojim glumačkim umijećem oponaša sve subjekte iz izvornih fotografija", ističe se u najavi izložbe fotografa, kojega s tim glumcem veže skoro dva desetljeća duga suradnja, koja je prerasla u prijateljstvo.   Među 35 radova koje je odabrao za projekt su Identical twins iz 1967. godine Diane Arbus, Beekeeper (1981.) Richarda Avedona, portret Trumana Capotea Irvinga Penna (1948.), fotografija izbjegličke majke Dorothee Lange (1936.) te fotografija Johna Lennona i Yoko Ono, koju je Annie Leibovitz snimila 1980. za Rolling Stone nekoliko sati prije Lennonovog ubojstva. Sandro Miller / HDLU Ciklus Sandra Millera: Yoko Ono i John Lennon prema ikoničnoj fotografiji Annie Leibovitz snimljenoj nekoliko sati prije Lennonova ubojstva   Projekt je iscrpno pripreman godinu dana - s timom iz svog fotografskog studija Miller je pomno istraživao svaku od izvornih fotografija, proučavajući najmanju sitnicu, tražeći odbačene isječke sa snimanja i intervjuirajući fotografe.     Za svoje je verzije najprije rekreirao svaki detalj s originala, a potom je uslijedio Malkovich - tim za izradu scenografije, make-up stručnjaci i kostimografi s njime su u Chicagu radili šest dana, po 15 sati na dan.   Jedan od danas najistaknutijih glumaca tom je prigodom pokazao svoju kameleonsku sposobnost preobražavanja s lakoćom, u Alberta Einsteina, Che Guevaru, Ernesta Hemingwaya, Salvadora Dalija, Marilyn Monroe, Andya Warhola i mnoge druge. Sandro Miller / HDLU John Malkovich na ikoničnom autoportretu Andyja Warhola   "Kroz Malkovichevu neizmjernu glumačku vještinu i Sandrove nevjerojatne fotografske oči, Malkovich, Malkovich, Malkovich: Hommage fotografskim majstorima odaje počast povijesti fotografije kroz genij fotografa i njegove muze", napominje se.   Po Millerovim riječima, John je briljantna i najplodonosnija osoba koju poznaje, a njegov je genij neusporediv. "Mogu predložiti raspoloženje ili ideju i unutar trenutka on se transformira u lik pred mojim očima. Pun je povjerenja u moj posao i u naš proces. Uistinu sam blagoslovljen imati ga kao prijatelja i suradnika", ustvrdio je.   Uz fotografije posjetitelji će putem dokumentarnog filma o stvaranju projekta dobiti uvid u način stvaranja pojedinih fotografija, kao i u detalje suradnje dvojice umjetnika.   Tijekom boravka u Zagrebu, Miller će 10. veljače u Klubu HDLU održati predavanje na kojemu će se publika imati priliku upoznati s tim fotografom iz Chicaga koji se fotografijom bavi od 16. godine, kada je nadahnut stvaralaštvom Irvinga Penna počeo izučavati fotografske tehnike i rad istaknutih fotografa.   Tijekom tridesetogodišnje karijere profilirao se kao jedan od vodećih fotografa u oglašavanju, surađujući s brojnim klijentima poput Forbesa, American Expressa, Coca-Cole, BMW-a.   S obzirom na to da je postigao uspjeh u komercijalnoj fotografiji, Miller se mogao posvetiti umjetničkim projektima koji su također naišli na dobar prijem međunarodne umjetničke scene.   Za svoj je rad dobio brojne nagrade i priznanja, među kojima su i International Photographer of the Year Award, Lucie Foundation, Top Pick for Fall Visual Arts, ChicagoReader, 200 Best Photographers, American Photography.   Kao dio popratnog programa za vrijeme izložbe prikazat će se kratki filmovi s Johnom Malkovichem - "Butterflies", "Ecstasy", "Hell" i "Psychogenic Fuge", dok će se uvodno u ponedjeljak u Multimedijalnoj dvorani Knjižnica grada Zagreba prikazati film "Biti John Malkovich".   U Zagrebu, koji je trinaesta postaja tog putujućega izložbenog projekta što se na svjetsku turneju uputio prije tri godine, izložba će biti postavljena do 9. travnja.