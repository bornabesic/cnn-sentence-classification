ZAGREB – Ususret dolasku Uzbune na Zelenom Vrhu u kina, ekipa novog nastavka filma o Koku osmislila je tajnu web stranicu (http://www.uzbunanazelenomvrhu.hr) koja će vam otkriti što ćete gledati u novom filmu o Koku. Prije nego li sadržaj web stranice postane dostupan svima, Koko je za najmlađe detektive pripremio mali izazov i omogućio im da otključaju tajni sadržaj iz filma. Postanite i vi detektiv, riješite zagonetku i pogledajte što vas očekuje u filmu Uzbuna na Zelenom Vrhu koji 26. siječnja stiže u hrvatska kina.   Putevima koje samo on dobro poznaje, Koko vas ponovno vodi na uzbudljivu avanturu koja ovoga puta kreće od samog početka. Tako ćemo u Uzbuni na Zelenom Vrhu doznati što se događalo prije Koka i duhova, kako je Koko ustvari postao detektiv i koji su bili prvi slučajevi misterioznih razbojstava koje su on i njegova družina uspjeli riješiti.   Uzbuna na Zelenom Vrhu svojevrsni je prednastavak popularnog serijala dječjih detektivskih filmova o Koku (Koko i duhovi, Zagonetni dječak i Ljubav ili smrt), nastalog prema romanima Ivana Kušana. Riječ je o prvom dječjem filmskom serijalu u Hrvatskoj, a filmove o Koku u domaćim kinima dosad je pogledalo više od 200.000 gledatelja. Režiju novog nastavka serijala potpisuje redateljica Čejen Černić, a scenarij je napisala Hana Jušić. Umjetnički supervizor projekta je Daniel Kušan, direktor fotografije Danko Vučinović, montažer Slaven Zečević, skladatelj Dinko Appelt, dizajnerica zvuka Dubravka Premar, scenograf Ivan Veljača, kostimografkinja Emina Kušan, a majstorica maske Martina Novaković. Producenti su Ankica Jurić Tilić i Hrvoje Pervan.