Zagrepčanin Luka Hrgović, koji je magistrirao na Odsjeku za animirani film i nove medije na zagrebačkoj Akademiji likovnih umjetnosti, redatelj je hrvatskog fanfilma 'Slice of Life'. Direktor fotografije i producent je Dino Julius, scenarij je napisao Anton Svetić, a pojavljuje se i kao glumac uz Ivicu 'Dragonragea' Pustičkog i Emiliju Habulin.   Radnja kratkog znanstveno-fantastičnog filma smještena je u svijet legendarnog Blade Runnera, kojeg je stvorio redatelj Ridley Scott. 'Slice of Life' mračnom atmosferom i jakim neonskim svjetlima vjerno dočarava original, a njegov tvorac Luka Hrgović objašnjava kako u filmu ipak nema Richarda Deckarda, glavnog junaka kojeg je 1982. u 'Blade Runneru' igrao Harrison Ford, nego se prate životi drugih likova koji pokušavaju preživjeti na opasnim ulicama futurističkog Los Angelesa. Hrvatski fanfilm trajat će 20-ak minuta, a ekipa koja ga je radila nada se kako će s njim uspjeti ući u programe nekih svjetskih festivala. Već su objavili trailer, a sljedeći korak im je pokrenuti kampanju na Kickstarteru kako bi prikupili sredstva za daljnje financiranje projekta (30.000 dolara ili oko 200.000 kuna). 'Još moramo snimiti zahtjevne scene s minijaturama, a to je veliki logistički i vremenski izazov. Čeka nas i postprodukcija s kompliciranim specijalnim efektima', rekao je redatelj Hrgović za The Verge. Mladi hrvatski entuzijasti na projektu rade već tri godine, ali u početku im, kažu, nije bila ideja smjestiti radnju u svijet Bladea Runnera, ali sad im je drago što su mu na sebi svojstven način ipak odali počast. Kako bi stvorili atmosferu i ambijent koje je Ridley Scott prikazao u originalu, naši filmaši koristili su se tehnikama stare škole.   'Morali smo biti praktični. Minijature smo radili od onoga što bi neki nazvali smećem, iskorištavali smo sve što se dalo iskoristiti, posuđivali smo opremu s posla, a za auto u filmu poslužio nam je Citroën BX iz 1987. godine koji je već bio na putu prema smetlištu - ispao je odlično nakon što smo na njega ugradili monitore i konzole', izjavili su Hrgović i ekipa. Osim hrvatskog fanfilma 'Slice of Life', do kraja godine svjetsku premijeru trebao bi imati i 'Blade Runner 2049', dugoočekivani nastavak originala u kojemu igra Ryan Gosling, a režiju potpisuje Denis Villeneuve. 'Ryan Gosling je odabrao krivog Blade Runnera! Samo je jedan Anton (Svetić)! Prelijepo ljudi!', komentirali su obožavatelji na Facebooku.