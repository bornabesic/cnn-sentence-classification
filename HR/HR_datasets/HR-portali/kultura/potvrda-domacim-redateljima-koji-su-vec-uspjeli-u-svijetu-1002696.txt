U nedjelju navečer u kinu Europa završili su 24. Dani hrvatskog filma, prvi put na novoj lokaciji i u organizaciji produkcije Spiritus Movens. Na svečanom proglašenju pobjednika Grand prix festivala dodijeljen je Juri Pavloviću i Luki Venturinu za kratki film "Piknik", koji je svjetsku premijeru imao na ovogodišnjem Berlinaleu, a sarajevski glumci Aleksandar Seksan i Emir Mušić, koji u "Pikniku" igraju oca i sina, podijelili su nagradu za najbolju glumu. Nagradu za najbolju režiju dobila je Hana Jušić za film "Da je kuća dobra i vuk bi je imao" koji je uvršten i u konkurenciju Rotterdama, a kao najbolja manjinska koprodukcija nagrađen je film "Kokoška" redateljice Une Gunjak prikazan u Cannesu, pa se može reći da su tri glavne nagrade otišle mladim autorima filmova koji su međunarodne premijere imali na svjetskim festivalima A kategorije. Kad smo to zadnji put mogli reći? 