Film "Ja, Daniel Blake" britanskog redatelja Kena Loacha osvojio je Zlatnu palmu na 69. filmskom festivalu u Cannesu. Film o oboljelom postarijem radniku koji prolazi torturu britanskog zavoda za zapošljavanje u nedjelju je navečer osvojio priznanje službenog festivalskog žirija kojim je predsjedao australski redatelj George Miller. Veliku nagradu žirija žiri je dodijelio kanadskom kvebečkom redatelju Xavieru Dolanu za film "To je samo kraj svijeta", dok je posebno priznanje žirija dobila Britanka Andrea Arnold za film "American Honey". Nagradu za najbolju režiju podijelili su Rumunj Cristian Mungiu za film "Bakalaureat" i Francuz Olivier Assayas za film "Personal Shopper", dok je nagradu za scenarij dobio Iranac Asghar Farhadi za film "Trgovac". Za ulogu u tom filmu glumac Shahab Hosseini osvojio je nagradu za najbolju mušku ulogu. Nagradu za najbolju žensku ulogu osvojila je Filipinka Jaclyn Jose za naslovnu ulogu u filmu "Ma'Rosa" režisera Brillantea Mendoze. Nagradu Zlatna kamera za najbolji debitantski film dobila je Francuskinja afričkog podrijetla Uda Benyamina za tinejdžersku gangstersku dramu "Božice".