Reklame prikazane tijekom ovogodišnjeg televizijskog prijenosa Super Bowla pokazale su, na jedan ili drugi način, da se ne slažu svi s odlukama i stajalištima američkog predsjednika Donalda Trumpa, piše The Guardian. Kada emitiranje reklame od 30 sekundi prema pisanju New York Timesa košta pet milijuna dolara, 200 tisuća dolara više nego 2016. godine, poruke koje su poslane nisu mogle biti samo varijacije na temu 'kupite naše proizvode' i 'mi smo najbolji'. Tvrtke su svojim reklamama tako promovirale ideje prihvaćanja različitosti, jednakosti svih ljudi pa čak i imigracije. Premda američka televizijska mreža Fox, televizija na kojoj je Super Bowl ove godine emitiran, i NFL, liga američkog nogometa, žele izbjeći bilo kakvo povezivanje prijenosa s politikom, giganti industrije ipak su odličili reći predsjedniku Trumpu što misle. Airbnb je u svojoj kritici Trumpa bio najoštriji te je njihova reklama poslužila kao nastavak kampanje #weaccept koja je nastala kao kritika odluke američkog predsjednika da onemogući izbjeglicama iz određenih država ulaz u SAD. 'Vjerujemo da svi pripadamo - neovisno o tome tko ste, odakle ste, koga volite, kome se molite. Kada više prihvaćate, svijet je ljepši', stoji u tekstu reklame.   Airbnb se obvezao da će stambeno zbrinuti 100 tisuća potrebitih ljudi tijekom narednih pet godina. Tu je obvezu inspirirala pozitivna reakcija na obećanje da će besplatno smjestiti sve one koje je negativno pogodila zabrana putovanja u SAD. Coca-Cola je u svojoj reklami gdje se na više jezika izvodi 'America The Beautiful' poslala indirektnu poruku o prihvaćanju različitosti. Tvrtka je rekla da su s tom reklamom htjeli promovirati 'optimizam, uključivost i ljudskost'.   Proizvođač piva Budweiser našao se na udaru kritika zbog svoje reklame u kojoj je prikazan put suosnivača tvrtke iz Njemačke u Sjedinjene Američke Države iz 19. stoljeća.   Premda je Marcel Marcondes, potpredsjednik tvrtke zadužen za marketing rekao da reklama 'nije trebala biti politički komentar', na Twitteru je neko vrijeme u trendu bio hashtag #BoycottBudweiser. No, kako to obično biva na društvenim mrežama, korisnici su vrlo brzo istaknuli da su gotovo svi stanovnici Amerike podrijetlom imigranti te da bojkot zbog pro-imigrantske poruke reklame nema previše smisla. Dvije reklame su se direktno referirale na zategnute odnose između Meksika i SAD-a zbog Trumpove najave da će na granici te dvije države izgraditi zid. Tvrtka 84 Lumber iz Pennsylvanije u svojoj je reklami otišla toliko daleko da je Fox odbio emitirati cjelovitu verziju reklame u kojoj se majka i kći na kraju svog putovanja prema SAD-u suoče s velikim zidom.   Američka marketinška organizacija Avocados From Mexico odlučila je na humorističan način progovoriti o tenzijama između dvije države u reklami gdje se u jednom tajnom društvu govori o nutritivnim benefitima avokada. Mnogi korisnici društvenih mreža su tu reklamu doživjeli kao ne-tako-suptilnu šalu na račun SAD-a i njihovog trenutnog predsjednika.   Audi je u svojoj reklami promicao ideju da muškarci i žene trebaju biti jedano plaćeni. 'Što da kažem svojoj kćeri? Da joj kažem da njezin djed vrijedi više od njezine bake? Da njezin otac vrijedi više od njezine majke? Da joj kažem da će je se automatski vrednovati manje unatoč njezinom obrazovanju, sposobnostima i inteligenciji?', može se čuti u reklami.