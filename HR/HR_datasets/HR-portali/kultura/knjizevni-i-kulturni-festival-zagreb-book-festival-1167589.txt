Treću godinu zaredom u Muzeju za umjetnost i obrt održat će se književni i kulturni festival Zagreb Book Festival. Tijekom sedam dana trajanja u više od pedeset događanja nastupit će preko osamdeset stranih i domaćih gostiju. Na još dvije lokacije u samom centru grada, u kinu Tuškanac i Vinyl baru, u sklopu Festivala bit će prikazana tri filma i održana četiri koncerta. Uvjereni kako umjetnost nije samo nadgradnja i luksuz, već osnova koja potiče na kritičko promišljanje, empatiju, i u konačnici utječe na kvalitetu života, kako pojedinca tako i društva, Zagreb Book Festival ustraje na ideji da ona bude dostupna svima. Sa željom da svake godine predstavimo drugu zemlju kao našeg partnera, ove ćemo godine, zbog zajedničkog povijesnog naslijeđa, kulturnog i društvenog utjecaja te snažne umjetničke scene koja na najbolji način spaja tradicionalno i moderno, predstaviti Austriju, posebno imajući u vidu činjenicu da je 2017. godina proglašena godinom austrijsko-hrvatske kulturne suradnje. Kako bismo kroz aktualne i važne teme hrvatskoj publici približili austrijsku književnost, film, glazbu pa tako i društvenu klimu, za temu Festivala odabrali smo fragilnost – temu koja u današnjem svijetu nestalnosti i neizvjesnosti zauzima ključno mjesto u djelima mnogih umjetnika kao i u životima svih nas. Djelomice novi koncept Festivala koji će potaknuti promišljanje današnjice kroz umjetnička djela i razgovore s nekim od najznačajnijih europskih intelektualaca, odrazit će se u večernjim diskusijama o našim svakodnevnim fragilnostima – ravnopravnosti, društvenih sustava, slobode govora, virtualnih identiteta i drugih, navode iz Zagreb Book Festivala. Imajući na umu da je znatiželju, promišljanje i odgovornost presudno usvojiti što ranije, prvi dio svakog dana Festivala, bit će posvećen najmlađima koji će sudjelovati u više od petnaest događanja – razgovora, predstavljanja, predavanja i radionica. Pored iznimnog književnog programa, Zagreb Book Festival ove će godine imati i bogat glazbeni program s dva austrijska i dva domaća benda, kao i projekcije triju filmova u kinu Tuškanac. Osim toga na festivalu će u prodaji biti ponuđeno više od 5000 naslova po popularnim cijenama, a hrvatski će čitatelji moći čitati i ekskluzivno festivalsko izdanje knjige Aimée i Jaguar autorice koja će otvoriti ovogodišnji Zagreb Book Festival – Erice Fischer. 