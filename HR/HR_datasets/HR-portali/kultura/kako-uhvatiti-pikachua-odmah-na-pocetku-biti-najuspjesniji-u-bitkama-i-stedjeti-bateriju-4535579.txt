Čak i oni koji do prije tjedan dana u životu nikad nisu čuli za Pokémone danas su zasigurno upoznati s tom zarazom, pa makar to bilo tako što oko sebe viđaju ljude kako trče po cesti s mobitelima u rukama i viču pobjegao mi je Bulbasaur, vidio sam Pikachua, nemam više PokéBallsa… Mobilna igrica Pokémon Go za Android i iOS pametne telefone proširila se poput požara cijelim planetom - ima više dnevnih korisnika nego Twitter, veću angažiranost nego kod Facebooka i zaradu od 1,6 milijuna dolara dnevno. Tajna njezina uspjeha, čini se, leži u tome što spaja stvarni i virtualni svijet. Naime, igra funkcionira uz pomoć takozvane proširene stvarnosti (augmented reality), tako što na prikaz stvarnog svijeta gledan kroz kameru mobitela “nalijepi” računalno generirani sadržaj. U ovom konkretnom slučaju to su upravo Pokémoni, malena bića, svojevrsni hibridi između raznih životinja, koja igrač mora pronaći u stvarnom svijetu oko sebe, uloviti, čuvati, trenirati… Igrica je istovremeno vrlo komplicirana i krajnje jednostavna; njezin interni univerzum je, naime, prilično velik, brojni su dodaci, postoji više razina igrice i slično, ali ju je istovremeno vrlo lako igrati. Kako bi se pomirile te dvije krajnosti, napravili smo ovaj najjednostavniji mogući vodič za potpune početnike u Pokémonu. Prije svega, naravno, igru treba instalirati. Do jučer nije bila službeno dostupna u Hrvatskoj, a taj smo privilegij dobili s još 25 europskih zemalja (u osnovi, zemlje EU koje je dosad nisu imali, plus Norveška). Naravno, i dok nije bila dostupna mogla se instalirati i kod nas, sasvim legalno. John Hanke, šef Niantica, tvrtke koja stoji iza igrice, poručio je da će uskoro biti dostupna u više od 200 zemalja, a čini se da je problem u preopterećenim serverima. Instalacija ide kao i kod bilo koje druge aplikacije; za iOS uređaje se potraži na App Storeu, a za Androide u Google Play dućanu. Naravno, besplatna je. Kada instalirate i pokrenete igru, oko vas će se pojaviti tri početna Pokémona - Bulbasaur, Charmander i Squirtle. Možete izabrati bilo kojeg od njih i uhvatiti ga, a druga dva će zatim nestati. Pokémone se hvata uz pomoć Poké lopti (Poké Balls). Proces je jednostavan, samo prstom pritisnite loptu i trzajem je bacite prema Pokémonu. Svaki Pokémon imat će pred sobom krug koji može biti zelen, žut ili crven - zeleni znači da ga je lako uhvatiti, crveni da je teže. Čim stavite prst na loptu, krug se počinje smanjivati, a ako pogodite Pokémona loptom dok je krug veći, to će ga biti lakše uhvatiti i teže će moći pobjeći od vas (i to rade). Nakon prvog Pokémona cilj je uhvatiti još jer, da citiramo slogan igre, “moraš skupit’ sve”. Ostali Pokémoni se pak nalaze posvuda oko vas, u stvarnome svijetu, a trik je da ih pronađete. Igra za geolociranje koristi Google Maps pa tako i vi možete svoj okoliš promatrati kao kartu. Pokémoni se najčešće “rađaju” na frekventnim lokacijama - parkovima, popularnim turističkim odredištima, šoping-centrima, benzinskim postajama… Zbog toga je, usput, igra malo i previše naklonjena urbanim sredinama, dok je u ruralnima puno teže naći Pokémone. Može ih se pronaći i po tome kakvog su “tipa” (postoje normalni, borbeni, leteći, vodeni, zemljani, stjenoviti, čelični, vatreni, travnati, električni itd.). Primjerice, vodeni Pokémoni će se pojavljivati samo blizu rijeka ili jezera, a travnati u parkovima. U donjem desnom kutu zaslona moći ćete vidjeti malu bijelu crtu sa siluetama Pokémona koji se nalaze blizu vaše lokacije. Pritisnite tu crtu i dobit ćete izbornik sa svim Pokémonima u blizini i tu možete pritiskom na određenog Pokémona odabrati da ga slijedite. U izborniku svi imaju ispod sebe otiske šapa koji označavaju koliko su udaljeni - jedna šapa znači da su blizu, tri da su dalje. Kako im se približavate ili se od njih udaljavate, broj šapa će se smanjivati ili povećavati. Pokémone koje ste uhvatili trebate trenirati i “hraniti”, tako da evoluiraju, da im naraste CP, odnosno “Combat Power” (borbena sposobnost) i da im se otključaju nove mogućnosti. Combat Power raste tako što Pokémona hranite Stardustom (koji se pak dobije hvatanjem Pokémona, izlijeganjem Pokémona iz jajeta ili kontroliranjem Gyma, odnosno teretane). Candies, odnosno slatkiši, također jačaju Combat Power i pomažu da Pokémoni evoluiraju u naprednija i jača bića. Isto tako, prolaskom kroz igru na nove razine prelazi i trener, odnosno vaš avatar u igri, a svaka nova razina otvara nove mogućnosti. Kod razine 5 trener može ući u Gym, koristiti Potions (za hvatanje Pokémona) i Revives (Pokémonu se vraća snaga tijekom borbe). Svaki novi nivo donosi i nove Poké Balls. Maksimalni CP za Pokémona može se vidjeti na njegovu profilnom zaslonu. Luk iznad Pokémona pokazuje njegov potencijal, a što je dalje na tom luku, Pokémon se približava svom maksimumu. Na nove razine Pokémoni mogu prelaziti i borbama protiv tuđih Pokémona u Gymovima (što igrici daje i nešto više akcije) - ali o tome nešto kasnije. Nove Pokémone može se dobiti i izlijeganjem iz jajeta. Jaja se dobiju u PokéStopu, što su lokacije iz stvarnog svijeta u kojima se mogu pronaći razni predmeti za igru (više u okviru). Jaja dolaze u tri varijante - 2, 5 i 10 kilometara. Kako bi se jaje izleglo, potrebno ga je staviti u inkubator (stisnite na jaje koje želite inkubirati pa potom tipku Start Incubation) i onda hodajte - 2, 5 ili 10 kilometara. Kako bi se koraci računali, cijelo to vrijeme igra mora biti upaljena, što je jedan od ponajvećih problema, jer troši bateriju (više o štednji baterije u okviru). Brojanje koraka, inače, prestaje nakon određene brzine pa nema varanja, vožnje autom ili slično. Pokémoni se mogu hvatati i iz tramvaja, usput, jer dok ste u vozilu i na karti spazite Pokémona, imat ćete dovoljno vremena da ga uhvatite. Iz kretajućeg vozila mogu se uzimati i stvari iz PokéStopsa. Teretane, odnosno Gymovi, uglavnom se nalaze u blizini važnih gradskih lokacija. U Gymovima se može boriti protiv tuđih Pokémona za kontrolu nad Gymom, čisto za prestiž ili za PokéCoins, lovu. Prije odlaska u Gym, spomenuli smo, treba dosegnuti nivo 5, ali i izabrati tim. Postoje tri tima - Team Instinct (žuti), Team Mystic (plavi) i Team Valor (crveni). Kad odaberete tim, cilj je boriti se za kontrolu nad Gymovima po gradu; ako suparnički tim kontrolira Gym, možete se boriti za prevlast, ako vaš tim kontrolira Gym, možete ga braniti. Za obranu možete postaviti svog Pokémona, a dok je Gym pod vašom kontrolom kao nagradu dobivate PokéCoins i Stardust jednom dnevno. Prazan Gym možete uzeti za sebe tako da postavite svog Pokémona da ga brani (stisnite na Gym na karti pa potom tipku “assign” u donjem lijevom kutu). Ako je već zauzeta, možete izazvati branitelja na borbu. U borbu možete povesti šest Pokémona. Priđite Gymu, stisnite na njega i potom odaberite tipku “Battle” u donjem lijevom kutu. Iskočit će šest vaših Pokémona (ali možete ih i mijenjati). Ovdje trik nije u tome da uzmete svoje najsnažnije Pokémone, jer određeni tipovi imaju komparativne prednosti nad nekim drugima, bez obzira na generalnu snagu. Ti odnosi su vrlo komplicirani i predlažemo da ih proučite na kartama koje se mogu pronaći na internetu. Kada ste odabrali tim, stisnite Goto i bitka počinje. Imate tri poteza na raspolaganju - standardni napad, specijalni napad i izbjegavanje (standard attack, special attack, dodge). Standardni napad izvodite pritiskom na protivnika, izbjegavanje izvodite “svajpanjem” lijevo ili desno. Nakon što ste izveli dovoljno standardnih napada, dobivate pravo na specijalni napad (može se pratiti plavom crtom ispod vašeg imena koja se povećava svakim napadom), koji izvodite tako što stisnete na protivnika i dulje držite. Ako imate više plavih crta, imate višestruke specijalne napade. Ako vam se Pokémon ozlijedi, možete ga obnoviti Potionsima ili Super Potionsima, a ako se onesvijesti možete ga vratiti Reviveom. Svoje Pokémon možete trenirati u prijateljskom Gymu tako što će se boriti protiv Pokémona koji je određen da brani taj Gym. Priđite Gymu, pritisnite na njega i potom pritisnite ikonu “train”. Ako naiđete na prijateljski Gym koji nitko ne brani, možete tamo ostaviti svog Pokémona kako bi ga branio (priđite Gymu, pritisnite na njega i odaberite tipku “assign” dolje lijevo. Kada ostavite Pokémona u Gymu nema mogućnost evoluiranja ili prelaska na viši nivo dok vam se ne vrati. Ako se onesvijesti ili bude ozlijeđen u borbi ili neprijatelji preuzmu Gym, dobit ćete obavijest, a Pokémon će vam se vratiti. Gym leader (vođa) i branitelji Gyma dobivaju Stardus i PokeCoins svakih 21 sat. Dobije ih se tako što se ode u Shop i pritisne ikona štita u gornjem desnom kutu. Leader je onaj trener čiji Pokémon u ulozi branitelja ima najviši CP.