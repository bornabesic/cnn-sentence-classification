Između 217 prijavljenih filmova za natjecateljski program ovogodišnjih Dana hrvatskog filma (DHF), koji će se održati od 16. do 20. lipnja u Zagrebu, odabrano je njih 68 u kategorijama animiranog, igranog, dokumentarnog, eksperimentalnog i namjenskog filma.   Filmove, za razliku od prethodnih godina, nije birao po jedan izbornik za svaku kategoriju ili umjetnički ravnatelj, nego ih je pregledalo desetero članova Hrvatskog društva filmskih kritičara, a najbolje ocijenjeni su uvršteni u konkurenciju.   "Svi filmovi dobili su ocjenu višu od 4.5, a najbolje su ocjene bile u najživahnijoj i nakreativnijoj kategoriji animiranog filma. Svaki autor imao je svoju ideju koju je razvio neovisno od nekog trenda", rekao je Janko Heidl, koordinator izborničkog tijela DHF-a na konferenciji za novinare.   Uz Heidla filmove su birali Marijana Jakovljević, Josip Grozdanić, Robert Jukić, Krešimir Košutić, Silvestar Mileta, Siniša Paić, Hrvoje Pukšec, Stipe Radić i Ivan Ramljak.   Animiranom konkurencijom dominiraju autorice s čak devet od dvanaest izabranih filmova, među kojima su neki već afirmirani na međunarodnim festivalima - "Ježeva kuća" Eve Cvijanović i "Noćna ptica" Špele Čadež.   U tom se programu ističu još film Danijela Žeželja, crno-bijela vizije poznate bajke, "Crvenkapica Redux" te  "Posljednji izazov" Božidara Trkulje.   Heidl kaže kako su teme ovogodišnjih filmova vrlo raznolike i teško je među njima izdvojiti ono po čemu su slični, no kod igranog i dokumentarnog filma primjećuje se utjecaj svjetskog trenda, odnosno "pomalo usporeni i promatrački pristup koji traži od gledatelja da se udubi".   Za kategoriju igranog filma izabrano je 18 filmova, među kojima su i "Zvir" Miroslava Sikavice nagrađen u paralelenom programu festivala u Cannesu te "Mliječni zub" Saše Bana, pobjednika programa "Kockice" Zagreb Film Festivala.   Među igranim filmovima je i "Kako je Iva otišla 16. rujna 2016", posveta jednom od najhvaljenijih hrvatskih filmova "Što je Iva snimila 21. listopada 2003" Tomislava Radića. Redatelj tog filma, Tomislav Šoban, student zagrebačke Akademije dramske umjetnosti snimio je film u kojem se odrasla junakinja Iva sprema emigrirati u Norvešku. Dobitnica prošlogodišnjeg Oktavijana za igrani film Jasna Nanut predstavit će svoj prvi profesionalni film "Tanja".     Svojevrsna rekorderka po broju filmova uvrštenih u natjecateljski program je studentica ADU Nikica Zdunić, koja u igranoj konkurenciji ima dva filma, "13+" i "Opet, unedogled", a u kategoriji dokumentarnog jedan - "Žene, žene, žene".   "Novi sustav ocjenjivanja rezultirao je time da su neki autori prošli s nekoliko filmova, kao Nikica Zdunić, Saša Ban, Tomislav Šoban, Viktor Zahtila, Dario Juričan. Nije se gledalo je li netko podzastupljen ili prezastupljen, što se možda neće svidjeti onima koji nisu ušli u selekciju", rekla je Diana Nenadić, predsjednica Vijeća DHF-a.   Dokumentarna konkurencija među trinaest naslova donosi i već poznate uratke -"Gazda" Darija Juričana (koji na Danima sudjeluje i s filmom "Fimi za početnike" u kategoriji namjenskoga filma), te "Neželjena baština" Irene Škorić i "Oni samo dolaze i odlaze" Borisa Poljaka.   Mirna Zgrabljić u "Kiki" prati mladu striptizetu na poslu, Sanja Bistričić u filmu "Ispred zastava" zagrebačkog pankera koji mrzi Srbe, ali ženi Srpkinju, a Dario Bukovski u "Florianu" trojicu muškaraca koji su odbacivši materijalno odabrali život umjetnika.   Autodokumentaristički pristup primjetan je u filmovima "After Party" Viktora Zahtile, u kojemu kojem autor bilježi posljednje dane svoje ljubavne veze, i "Naslijeđe" Sanje Šamanović, koji je snimila sa svojom majkom.   Od dvadesetak filmova prijavljenih za kategoriju eksperimentalnog filma odabrano ih je šest, među kojima su, "Sve bih ostavio ovdje" Ivana Faktora, "Volim te, Ines" Ane Hušman, "Treptaji" Petre Šporčić i Ide Krstulović, "Sve je još uvijek u orbiti" Dane Komljena i Jamesa Lattimera.   Konkurencija namjenskih filmova donosi 19 ostvarenja - tu su i prošlogodišnji dobitnici Oktavijana u kategoriji namjenskog filma, Marko Šesnić i Goran Turković s novim radom, teaserom igrane serije "Područje bez signala", nastalim u suradnji s animatorom Manuelom Šumbercem.   Jedna od tema prezentacije i predavanja posvećenog namjenskog filmu bit će "Iskustvo (ne)sporazuma između naručitelja i filmaša", o čemu govori film "Umjetnost feedbacka" Vanje Blumenšajna.   Nova kategorija je "Izvan okvira", s filmovima izvan konkurencije koji su, ocijenio je Heidl, zaslužili da ih se prikaže, ali nisu ušli u selekciju jer odudaraju od standarda. "Ti filmovi imaju posebnu živost i zanesenost, kod njih je manje važna profesionalna izvedba, a prevladava strast, zanos i veselje da se proizvede film", ustvrdio je.   Tu će biti filmovi, među ostalim, Zvonimira Rumboldta, Josipa Viskovića, Zorka Sirotića, Damira Radića, Antona Mezulića.     Organizacija ovogodišnjeg, 26. izdanja Dana nije prošla bez poteškoća - kako organizator nije odabran na niti jednom od dva provedena natječaja, osnovano je organizacijsko tijelo za prijelazno razdoblje, Vijeće Dana je ulogu pravnog nositelja i koordinatora povjerilo Centru za kulturu Trešnjevka, dok su programski organizatori udruge i ustanove članice Vijeća.   Grad Zagreb sufinancira festival s 90 tisuća kuna, HAVC sa 180 tisuća, a Društvo hrvatskih filmskih redatelja s 25 tisuća kuna.   "Ove je godine sve dosta kasnilo, nismo bili niti sigurni hoće li festivala biti, pa bi ubuduće trebalo sjesti za stol i reći trebaju li nam Dani hrvatskog filma ili ne. Ako nam trebaju neka se tretiraju kao i ostali festivali", istaknula je Nenadić.   Ulaz je besplatan, a zbog praćenja broja posjetitelja postoje ulaznice koje će se preuzimati na blagajni kina Tuškanac.   Osim u kinu Tuškanac i na Ljetnoj pozornici tog kina, Dani hrvatskog filma održat će se u Centru za kulturu Trešnjevka te obližnjem Parku Stara Trešnjevka.   Ljiljana Perišić, ravnateljica Centra za kulturu Trešnjevka, izrazila je zadovoljstvo što sudjeluju na Danima, ustvrdivši kako je bolje da film osvaja nove prostore i da se sve ne događa u najužoj gradskoj jezgri.　     Nagradu za životno djelo Zlatni Oktavijan osvojio je ove godine ugledni hrvatski animator, redatelj, scenograf i scenarist animiranih filmova Pavao Štalter. Tradicionalno, ta će se nagrada dodijeliti na otvorenju festivala, kada će se prikazati i njegov film "Maska crvene smrti" iz 1969.   Na Danima će se dodijeliti i Nagrade Oktavijan Hrvatskog društva filmskih kritičara u kategorijama igranog, dokumentarnog, animiranog, eksperimentalnog i namjenskog filma, te nagrade Vladimir Vuković za rad u protekloj godini ili najboljeg mladog kritičara   Filmove iz natjecateljskog programa ocjenjivat će snimatelj Živko Zalar, redateljica Katarina-Zrinka Matijević i montažer Jan Klemsche.   U žiriju Nagrade Jelena Rajković koja se dodjeljuje redateljicama i redateljima do 30 godina starosti su filmski autori Dalija Dozet, Tiha K. Gudac i Damir Janeček.   Zlatnu uljanicu dodjeljuje žiri Glasa Koncila teolog i komunikolog Danijel Labaš, teologinja i komunikologinja Irena Sever Globan i filmski kritičar Tomislav Čegir.   Nagradu za etiku i ljudska prava dodijelit će Sanja Sarnavka, aktivistica i predsjednica udruge B.a.b.e te Maja Mamula, psihologinja i koordinatorica u Ženskoj sobi.   Uz glavni natjecateljski program, održat će se niz popratnih programa, retrospektive filmova iz hrvatske baštine i susjednih zemalja, predavanje, tribine, izložbe, radionice.   U popratnom programu odat će se počast Jagodi Kaloper - posvetit će joj se izložba portreta u kinu Tuškanac, gdje će se prikazati i film "Duga ulica" iz omnibusa "Ključ", u kojemu je debitirala kao glumica te njezin posljednji, autorski autobiografski rad "Iza ogledala".   Predprogram u zagrebačkoj Kinoteci donosi film "Liga džentlmena" Silvija Mirošničenka, posvećen proslavljenom filmskom kritičaru Vladimiru Vukoviću, a u prošlost hrvatskog filma gledatelje će vratiti i odabrani arhivski, nedavno restaurirani kratkometražni filmovi koji će se prikazivati uoči projekcija.