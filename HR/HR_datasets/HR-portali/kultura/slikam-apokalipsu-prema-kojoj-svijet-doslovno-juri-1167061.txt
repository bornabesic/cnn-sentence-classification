Lupinizam osvaja svijet. Multimedijalni umjetnik Stephan Lupino posljednjih je godina po strani ostavio fotografiju po kojoj je postao poznat širom svijeta i okrenuo se kiparstvu i slikarstvu. Iako je samouk, Lupino je i na ovim poljima umjetnosti svoju beskrajnu energiju pretočio u slike i skulpture, za kojima je počeo vladati veliki interes javnosti širom svijeta. Njegova skulptura Fire Woman od lani je zaštitno lice prestižne galerije Domenico Vacca u New Yorku, a tamo je nedavno otvorio i izložbu na kojoj je predstavio svoje radove. – Moja skulptura Fire Woman odmah je nakon otvaranja Vaccine galerije pobudila ogromni interes. Svi bogatiji kolekcionari žele je kupiti. Nudili su 200 tisuća dolara, no ja je još ne želim prodavati jer sam uvjeren da zaslužuje više. Znate kako to ide, da sutra umrem, prodala bi se odmah za milijun dolara – kaže nam Lupino, koji je i tijekom razgovarao prštio od energije, pa je često skakao s teme na temu. Upravo je takav i njegov stil lupinizam. – Ljudi vide tu energiju koja je bila izražena i u fotografiji. Svaku moju fotografiju se moglo odmah prepoznati. Isto je i s umjetničkim radovima. Ja sam avangarda. Jedna Njemica nedavno mi je kazala kako su moji radovi “moderniji od modernijih”, nekih sto godina ispred vremena – veli Lupino. Dosad je napravio oko 500 radova, a motiva mu ne nedostaje. Većina radova ima sakralne ili apokaliptične motive. Kako kaže Lupino, svijet ionako ide prema apokalipsi pa iz toga i crpi inspiraciju. – Sad izlazi iz mene ono što se nakupljalo godinama, kada sam se u New Yorku družio sa svim velikim umjetnicima. Što se fotografije tiče, radim povremeno stvari koje mi se sviđaju. Evo, radio sam fotografije za zadnji album 2CELLOS, Domenico Vacca želi da mu fotkam galeriju, a fotografirat ću i talijansku glumicu Eleonoru Pieroni – kaže nam Lupino. Nakon otvaranja izložbe u New Yorku već su dogovorena gostovanja u Münchenu, Ljubljani, Grazu i Beču, a za njega su zainteresirani i u Genovi. Zvali su ga i iz galerije na londonskom King’s Roadu, gdje će izložiti njegove manje radove. Početkom 2018. najavljena je i retrospektiva Lupinovih radova u Klovićevim dvorima u Zagrebu. – Pitaju me ljudi kako je sad u New Yorku. Noćnog života u centru gotovo da više i nema. Sve je otišlo u Brooklyn. Sve se u centru iskomercijaliziralo. Nema tu života – tužno kaže Lupino, kojeg su zvali da se vrati u New York i ponovno portretira noćni život u Velikoj Jabuci. No on je odbio. – Pripremam novu seriju drvenih skulptura. Radim i nekoliko slika u akrilu na platnu. Nemam uzore, premda su me mnogi uspoređivali s Picassom i Dalijem. Imam toliko planova, jedino što me sputava je poznata hrvatska zavist. Ovdje bi i Micku Jaggeru rekli da ne valja, te bi se našlo onih koji bi rekli da su bolji od njega. Toga u New Yorku nema – zaključio je Lupino. 