Gitarist Srđan Bulat i udaraljkaš Filip Merčep ovogodišnji su dobitnici godišnje nagrade Ivo Vuljević koju Hrvatska glazbena mladež dodjeljuje za najistaknutije ostvarenje mladih glazbenika. Svi nominirani za nagradu ove su se godine, dan prije službene objave pobjednika, predstavili i na koncertu koji je bio održan u koncertnoj dvorani varaždinskog HNK. Bulat i Merčep podijelit će među sobom novčani dio nagrade koji iznosi 22 tisuće kuna, ali još vredniji dio nagrade su koncertni angažmani i briga o karijeri mladih umjetnika, od izrade internetskih stranica nadalje. U obrazloženju se, između ostalog, navodi kako je Srđan Bulat u zadnjih 15 godina osvojio više od 40 uglavnom prvih nagrada na najuglednijim međunarodnim gitarskim natjecanjima. Filip Merčep je prošle godine izborio nastup pred 45.000 slušatelja u finalu Eurovizijskog natjecanja za mlade glazbenike u Beču, a ove je godine bio jedan od dobitnika Porina za CD "Tri mušketira, jedna dama i gospodin". Koncert dobitnika i svečano uručenje nagrade, o čijem značaju najbolje govori i popis dosadašnjih pobjednika, počevši od Radovana Vlatkovića 1988., održat će se, kao i svake godine, u okviru programa Dana dvorane Vatroslava Lisinskog, 29. prosinca. 