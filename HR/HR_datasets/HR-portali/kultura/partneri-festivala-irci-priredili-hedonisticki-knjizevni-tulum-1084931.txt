Uz irski ples koji je u Zagrebu omiljeniji od drmeša na ljetnoj pozornici Muzeja za umjetnost i obrt otvoren je Drugi Zagreb Book festival sa Irskom kao zemljom partnerom. Zvijezda otvaranja bio je zagrebački gradonačelnik Milan Bandić koji je obećao da će za treće izdanje festivala ljetna pozornica biti natkrivena. A što obećam, to i napravim, pohvalio se Bandić. Citirao je i Zuku Džumhura koji je rekao da se na televiziji sve vidi, da se na radiju sve čuje, ali da u knjigama sve piše. Publiku je pozdravio i irski veleposlanik Tim Harrington, istaknuvši da je Irska u 20. stoljeću bila zemlja emigracije, ali da je sada postala zemlja u koju se dolazi, spomenuvši i malu hrvatsku dijasporu. Direktorica festivala Petra Ljevak iz Naklade Ljevak istaknula je da se Irska nametnula kao zemlja partner jer s njom Hrvatska dijeli i jako katoličko nasljeđe i periode emigracije. A brojni posjetitelji ovog hedonističkog književnog festivala koji je ove godine osvojio i prostore obližnjeg Hrvatskog narodnog kazališta ali i susjedne Muzičke akademije mogli su uživati u susretu sa vodećim irskim prozaikom Sebastianom Barryjem po čijem se romanu “Tajno pismo” upravo snima film s Rooney Marom i Vanessom Redgrave. A nakon simpatičnog irskog gosta, slijedila je ekskluziva iz Hrvatske. Fraktura je predstavila najnoviji roman ugledne hrvatske spisateljice Daše Drndić efektno nazvan “EEG” koji je i sama Daša vidjela samo sat vremena prije promocije i oduševila se njegovim izgledom. Prvi dan festivala na kojem se mogu kupiti i knjige po sniženim cijenama završio je u neformalnim tulumom u bistrou HNK-a. Drugog festivalskog dana koji se ugnijezdio u brojne prostore Muzeja za umjetnost i obrt zagrebačkoj će se publici predstaviti poznati irski pisac krimića  John Connolly, a svoju će knjigu “Totalitarizam” predstaviti Žarko Paić.     >> Upoznajte Irsku kroz njezine pisce 