Dugotrajan pljesak i ovacije glazbeno dobro pothovane bečke publike u ponedjeljak navečer u Velikoj dvorani prestižnog Konzerthausa u Beču, najbolja su potvrda veličanstvenog koncerta i vrhunskog muziciranja Zagrebačke filharmonije pod maestralnim ravnanjem kineskog dirigenta Muhai Tanga i austrijsko-ruske pijanistice Lise Smirnove. Glazbena poslastica večeri, za sve Hrvate, ali i njihove brojne austrijske prijatelje bilo je Simfonijsko kolo hrvatskog skladatelja Jakova Gotovca, koje je, što je potvrdio i snažan i dugotrajan aplauz, nadmašio sva očekivanja Bečana. U prvom dijelu večeri izveden je i Konzertstück-alegro za klavir i orkestar u d-molu op. 134 Roberta Schumanna, a sjajnu izvedbu i uigranost Zagrebačkih filharmoničara i pijanistice Smirnove, publika je nagradila višestrukim pozivima na bis, za što im je austrijsko-ruska umjetnica poklonila glazbeni dodatak. Drugi dio koncerta obilježila je maestralna izvedba Fantastične simfonije op. 14 Hectora Berlioza i virtuozno muziciranje Zagrebačke filharmonije, koja je ne samo podigla bečku publiku na noge, nego i potvrdila da hrvatski glazbenici mogu ravnopravno stati uz bok najboljima u Europi i svijetu. „Sretni smo i ponosni da smo nakon 13 godina ponovno nastupili u Konzerthausu u Beču, da nas je bečka publika tako dobro primila i da joj se je svidio naš koncertni program“, rekao je za Večernji list ravnatelj Zagrebačke filharmonije Mirko Boch, dodavši: „Veseli nas da ćemo upravo u Godini kulture Austrije i Hrvatske, koju smo otvorili Novogodišnjim koncertom u Salzburgu, u listopadu ponovno nastupiti u Beču i to u bečkom Musikvereinu, pa potom u Klagenfurtu što je potvrda dugogodišnje uspješne kulturne suradnje i prijateljstva Hrvatske i Austrije“. „Veličanstveni doživljaj! Reakcije publike dovoljno govore. Zagrebačka je filharmonija očito nadahnuta ovim prostorom, ovim gradom i njegovom glazbenom tradicijom. Veseli me da je Beč, samo jedna od uspješnih postaja, na kojima će Filharmonija osvajati svijet, promovirajuću Hrvatsku“, rekao je za Večernji list ravnatelj zagrebačke Koncertne dvorane Vatroslav Lisinski Dražen Siriščević. „Bio je to ne samo sjajan doprinos Zagrebačke filharmonije Godini kulture Austrija-Hrvatska nego i sjajna promocija Hrvatske, njenih glazbenika i glazbene baštine. I to u tjednu kada Beč obilježava nekoliko izuzetnih hrvatskih kulturnih događaja, upravo završen filmski festival LET´S CEE na kojem je hrvatska glumica Ksenija Marinković osvojila nagradu za najbolju žensku ulogu u tri hrvatska filma, zatim ovaj danas veličanstveni koncert Filharmoničara, a u četvrtak otvorenje retrospektivne izložbe – Hommage a Nasta Rojc - u bečkoj palači Porcia“, rekla nam je hrvatska veleposlanica u Austriji dr. Vesna Cvjetković, nakon koncerta. Koncert Zagrebačke filharmonije održan je u sklopu Godine kulture Austrija – Hrvatska 2017., projekta čiji je inicijator austrijsko Ministarstvo za Europu, integraciju i vanjske poslove, a u suradnji s Ministarstvom za europske i vanjske poslove RH i hrvatskim Ministarstvom kulture, te hrvatskim Veleposlanstvom u Austriji i Austrijskim kulturnim forumom u Zagrebu. >> Goran Filipec u Zagrebu nakon što je s glazbom Liszta osvojio svijet >> Jo Nesbø: Rečenica koja me ne zanima je seks iz dužnosti 