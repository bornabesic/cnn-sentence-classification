Hrvatska je domaćin novom međunarodnom festivalu #WELOVESOUND. Tim koji stoji iza jednog od najcjenjenijih svjetskih glazbenih događaja Sonus, uz podršku Grada Zagreba, pokreće novi festival koji će se održati 2. i 3. lipnja u Zagrebu. U dva nas festivalska dana očekuju gostovanja vodećih svjetskih zvijezda elektroničke glazbe. Veliki open air događaj održat će se na prostoru ŠRC Mladost na Savi, a pratit će ga partiji u vodećim zagrebačkim klubovima kao što su Johann Franck, Opera, Boogaloo i The Best. 'Zagrebu donosimo jednu novu energiju. Prvi dani lipnja od ove će godine biti rezervirani za vrhunski zvuk, plesnu energiju i nešto što Zagreb do sad nije imao prilike iskusiti. Dovodimo najveće zvijezde svjetske underground scene. Vjerujemo kako ćemo već ove godine imati nekoliko tisuća posjetitelja, a želja nam je da Festival iz godine u godinu raste!', izjavio je Dalibor Oliver Zjačić iz tvrtke Sonus. Na prvom izdanju #WELOVESOUND festivala, među prvim potvrđenim izvođačima su DJ zvijezde Loco Dice, Timo Maas, Chris Liebing, tINI te ljubimci domaće publike Felver i Jogarde. Upravo su navedeni DJ-i sinonim za vrhunske partije koje prati posebna produkcija i zvuk. Njihovi nastupi diljem svijeta rasprodani su, a obožavaju ih i brojne svjetske zvijezde. Primjerice nastupi Loco Dicea u klubu Amnesia na Ibizi cijelo su ljeto rasprodani, dok je Timo Maas široj javnosti poznat po uspješnoj suradnji s Madonnom. 'Grad Zagreb širi svoju ponudu. Ovim Festivalom obraćamo se novim gostima, već preliminarni interes za Festival pokazuje da će ovo biti jedan od najvažnijih glazbenih događaja ovog proljeća i ljeta u Zagrebu. Grad je otvoren za sve ljubitelje ovakve glazbe koja preuzima primat u svijetu i drago nam je da postajemo novo svjetsko odredište kad je zabava u pitanju!', izjavio je pročelnik za kulturu Grada Zagreba Ivica Lovrić. Hrvatsku će na #WELOVESOUND festivalu, između ostalih, predstavljati ljubimci domaće publike DJ-i Jogarde i Felver koji je na predstavljanju u kavani Johann Franck izjavio: 'Zagrebu je nedostajao upravo ovakav Festival koji je fokusiran isključivo na elektroničku glazbu. Posebno je važno da je prilika dana hrvatskim DJ-ima!' Festival koji glazbom širi dobre vibracije dio prihoda od prodanih ulaznica, koje se mogu kupiti u sustavu Entrio.hr od ponedjeljka, darovat će zakladi Znanje na djelu koja spaja obrazovni i poslovni svijet, pomaže mladima da stječu praktična znanja i dobe uvid svijet gospodarstva. Predstavljanje Festivala podržali su glumac Miran Kurspahić, dizajnerski dvojac ELFS, manekenke Nives Vinčić i Kim Kosanović, PR guru Ranko Vučinić, dok nas je kroz predstavljanje vodila Lana Borić, glasnogovornica #WELOVESOUND festivala i regionalna PR menadžerica Sonus Festivala.