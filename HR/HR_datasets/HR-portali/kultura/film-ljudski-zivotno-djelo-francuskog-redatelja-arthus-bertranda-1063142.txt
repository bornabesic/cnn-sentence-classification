– Film "Ljudski" moje je životno djelo u koje sam stavio sve što znam, a iako sam u životu imao puno izložbi fotografija, ništa se ne može usporediti s gledanjem svog rada na velikom platnu – rekao je francuski redatelj Yann Arthus-Bertrand, gost ZagrebDoxa, na koji je došao s filmom u kojem je, spajajući priče i slike iz cijeloga svijeta, želio odgovoriti na pitanje što je čovjek. Koliko je "Ljudski" bio zahtjevan i veliki projekt, posvjedočio je brojkama – film je nastajao tijekom tri godine, pet novinarskih timova obavilo je oko dvije tisuće razgovora u 65 zemalja, na 54 jezika. Svaki je sugovornik dobio isti set od četrdeset pitanja, a ukupni budžet za snimanje bio je 12 milijuna eura, bez sredstava za promociju. Bez obzira na to je li riječ o svakodnevnim ili nevjerojatnim temama o kojima su ljudi govorili, o ljubavi i sreći ili mržnji i nasilju, film gledatelja potiče da se suoči s drukčijim razmišljanjima. Arthus-Bertrand kaže kako je mnoge fasciniralo što su mu sugovornici bili tako otvoreni i iskreni, a i sam je bio oduševljen koliko su im ljudi dali i pokazali puno humanosti i skromnosti. – Razgovori su vođeni s puno empatije, pa bi sugovornici postajali sve hrabriji, početnu suzdržanost bi nakon dvadesetak minuta zamijenile stvari koje možda dotada nikada nisu izgovorili – objasnio je na stručnom predavanju u srijedu, uoči projekcije svog filma u međunarodnoj konkurenciji ZagrebDoxa. – Pokazalo se da ljudi imaju puno više zajedničkog nego što to mislimo, bez obzira na to odakle dolaze. Kada govore o smrti, vidimo da je se svi boje, a kada je riječ o obrazovanju, svi žele da im se djeca školuju i tako budu dio suvremenog svijeta – rekao je. Njihove priče prate spektakularne zračne snimke fascinantnih krajolika i prizora, po kojima se i ranije Arthus-Bertrand proslavio kao fotograf, a i sam kaže kako se vidi da je to film jednog fotografa – važni su mu bili svjetlo, portret, kadar. Kako bi se naglasila sličnost ljudi diljem svijeta, svi su snimljeni s istom, crnom pozadinom, na istoj udaljenosti, u istom kadru, te bez detalja o lokaciji ili identitetu. Mali problem kod snimanja masovnih scena bio je što bi danas svi sve snimali mobitelima, pa su morali upozoravati ljude da ih ne snimaju kada je kamera uključena. Jedan od sugovornika bivši urugvajski predsjednik Mujica – Na neki način riječ je o neobičnom filmu. Nije imao scenarij, niti komentare, samo ljude koji govore o svom životu, o ratu, novcu, homofobiji, konfliktima, ali i sreći, obitelji, ljubavi", napomenuo je redatelj. – Jedan od njih troje je plakao kada bi im postavili pitanje što je najgora stvar koja im se dogodila u životu, a zanimljivo je bilo kako su dobre odgovore o životu davali ljudi kolji ne znaju ni čitati, niti pisati – rekao je. Među sugovornicima je bio i bivši urugvajski predsjednik Jose Mujica, kojega su snimali u njegovoj maloj kući i zbog manjka prostora morali micati televizor. – Govorio je o sebi, a onda i o ljubavi. Taj čovjek ima viziju, daleko je on od političara kakve poznajemo – rekao je Arthus-Bertrand. Redatelj kaže kako je presretan što može raditi ono što voli, siguran je u ono što radi i ne sluša druge. Mladim filmskim autorima poručuje da ne moraju putovati tako daleko u potrazi za temama, jer "zanimljive su priče svugdje oko nas". Na svijet pokušavam gledati pozitivno Na pitanje kakvo je, nakon tako opsežne studije, sada njegovo mišljenje o čovječanstvu, redatelj je odgovorio kako sve više voli ljude. – Prihvaćam i ono dobro i ono loše, pokušavam na svijet gledati pozitivno, ljudi su inteligentni i puni empatije, ali mogu biti i najgori – zaključio je. Film "Ljudski" nastavlja se na njegovu knjigu "Earth from Above", prodanu u više od četiri milijuna primjeraka, i film "Home", koji nosi titulu najuspješnijeg ekološkog ostvarenja desetljeća. Kako je Arthus-Bertrand predani borac za zaštitu okoliša, postao je veleposlanik dobre volje Ujedinjenih naroda, a osnovao je i Zakladu GoodPlanet. Nenad Puhovski, direktor ZagrebDoxa, rekao je kako je ove godine pogledao dvije tisuće filmova, no "Ljudski" je jedan od rijetkih koje je poželio vidjeti više od jedanput i riječ je o "jednom od najboljih filmova koje je vidio posljednjih godina". 