Mađarski Ansambl Béle Pintéra i njihova predstava “Naše tajne” pobjednik je 40. Dana satire Fadila Hadžića. Njima je pripala Velika nagrada Večernjeg lista za najbolju predstavu u cjelini, koju je uručio naš glavni urednik Dražen Klarić, ali i Nagrada za najbolji tekst Béli Pintéru, autoru i redatelju predstave. Uz to, glumici Angeli Stefanovics, koja u toj predstavi tumači ulogu dječaka Agija, pripala je jedna od pet ravnopravnih glumačkih nagrada. Teatarski velemajstor Tako je odlučio ocjenjivački sud 40. Dana satire: redateljica i predsjednica žirija Anica Tomić, ravnatelj Gavelle Boris Svrtan te kazališna kritičarka Večernjeg lista Bojana Radović, ističući da je predstava “Naše tajne” djelo velikog teatarskog majstora u kojem je uvodna scena, koja otkriva pedofiliju glavnog junaka, tek okidač za još strašniju priču, onu koja govori o mračnoj strani komunističkih režima i pokazuje kako su vlasti ucjenjivale ljude ne bi li ih natjerale da prokazuju svoje bližnje. Zbog tog “obračuna” s tajnama prošlosti to je važno teatarsko djelo po svom značaju, porukama koje nosi, ali i posebno po svojoj teatarskoj formi i izvedbi. Nagrada za najbolju kabaretsku predstavu pripala je antikabareu, predstavi “Born to Please”, autorskom projektu redatelja Saše Božića, a najboljim redateljem 40. Dana satire proglašen je Bobo Jelčić za režiju predstave “Na kraju tjedna” HNK Zagreb, a upravo za ulogu u toj predstavi Ani Begić-Tahiri pripala je glavna nagrada za žensku ulogu. Glavni urednik Večernjeg lista Dražen Klarić i Tibor Litvai koji je primio nagradu u ime pobjednika Glavna nagrada za mušku ulogu “Mladen Crnobrnja Gumbek” dodijeljena je Jerneju Šugmanu za naslovnu ulogu u predstavi “Kralj Ubu”, u režiji Jerneja Lorencija, Drame SNG iz Ljubljane, ulogu u koju je taj glumac na zagrebačkom gostovanju uložio poseban trud jer veliki dio teksta govori na hrvatskom jeziku. Nagrada “Ivo Serdar” za ulogu najbolje prihvaćenu od publike pripala je Branki Šelić, glumici beogradskog Ateljea 212, za ulogu Linde u predstavi “Pijani”, u režiji Borisa Liješevića, a Nagrada “Sabrija Biser” za glumca do 28 godina Dajani Čuljak za ulogu Lorene u predstavi “Živjet ćemo bolje”, u režiji Senke Bulić, ZKM-a. U kategoriji pet ravnopravnih glumačkih nagrada uz već spomenutu Angelu Stefanovics, nagrade su pripale: Svetozaru Cvetkoviću za ulogu Gustava u predstavi “Pijani”, Elizabeti Kukić za ulogu Aksentija Topalovića u predstavi “Maratonci trče počasni krug” Satiričkog kazališta Kerempuh, Vanji Matujec za ulogu u predstavi “Na kraju tjedna” Bobe Jelčića, te Mateji Pucko za ulogu u predstavi “Zauvijek mladi”, u režiji Sandyja Lopičića, Drame SNG iz Maribora. Žiri je posebno zapazio ansambl Teatra komedija iz Skoplja koji je “Slučaj Harms” izveo izvan konkurencije za nagrade, jer je dramaturginja te predstave Željka Udovičić-Pleština ujedno i izbornica 40. Dana satire, ali i dodijelio tri posebna priznanja. Priznanje za predanost kolektivnoj igri pripalo je ansamblu “Rodoljubaca”, u režiji Andrasa Urbana i produkciji NP Beograd, drugo priznanje dobili su glumci predstave “Zauvijek mladi”, u režiji Sandyja Lopičića i produkciji SNG Maribor, za nevjerojatne glumačke transformacije u starce i pjevačke izvedbe koje su zadivile prepuni Kerempuh. Ljubav i umjetnost Treće je priznanje pripalo glumcu Borisu Mihalju za autorski doprinos kraju predstave “Kralj Ubu”. On nas je podsjetio da je vrijeme ono najdragocjenije što imamo te da svatko sam odlučuje kako će potrošiti dodijeljeno mu vrijeme. Njegova je preporuka trošiti ga na ono najvrednije: ljubav i umjetnost, a upravo tu preporuku “šalju” i sve predstave koje smo vidjeli u sklopu slavljeničkih, 40. Dana satire Fadila Hadžića. >> Atelje 212 govori o pijanstvu u kojem padaju maske 