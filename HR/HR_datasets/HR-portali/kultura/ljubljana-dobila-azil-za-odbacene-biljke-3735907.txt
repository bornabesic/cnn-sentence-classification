Dvije  slovenske umjetnice osnovale su neprofitnu udrugu za brigu o napuštenim biljkama, te azil u kojemu zainteresirani mogu "usvojiti" ukrasne biljke i cvijeće koje su na ulicu izbacile cvjećare, trgovački lanci ili prijašnji nesavjesni vlasnici, a koje su se oporavile u njihovu utočištu u središtu Ljubljane, piše slovenski Dnevnik. "Mnogi u biljkama na žalost vide samo ukrasni predmet, pa ih odbace čim više nisu tako bujne i lijepe. Svojom akcijom želimo ljude podsjetiti da su  biljke živa bića koja  trebaju njegu i ljubav", kažu mlade akademske slikarice Anamari Hrup i Eva Jera Hanžek. Najprije su krenule s facebook stranicom podizanja svijesti protiv masovne potrošnje biljaka, zatim osnovale neprofitnu udrugu, a sada u centru Ljubljane imaju i centar za oporavak i usvajanje oporavljenih biljaka koji su same nazvale "Lokal s plućima". Gosti njihova utočišta biljke mogu razgledati, a one za koje su zainteresirani i usvojiti, pri čemu potpisuju ugovor da će za njih brinuti i redovno ih zalijevati. O svom lokalu razmišljaju kao o "prvoj podružnici" buduće mreže centara za napuštene i odbačene biljke. Razrađuju i ideju o servisu koji bi nudio uslugu brige o biljkama u stanovima čiji se vlasnici upute na duži odmor, a nemaju povjerenja u rodbinu ili susjede.