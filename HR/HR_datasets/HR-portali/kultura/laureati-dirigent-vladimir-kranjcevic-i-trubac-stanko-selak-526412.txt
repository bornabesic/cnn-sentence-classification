Diskografsku nagradu Porin za životno djelo ove će godine dobiti dva ugledna glazbena majstora: dirigent Vladimir Kranjčević i trubač Stanko Selak. Maestro Kranjčević, rođen 1936. u Zagrebu,  tijekom bogate i plodne karijere  bio je dugogodišnji direktor Glazbene škole Vatroslava Lisinskog u Zagrebu i jedan od utemeljitelja, umjetnički voditelj i ravnatelj Varaždinskih baroknih večeri od utemeljenja 1971. do 2006. Zaslužan je za golem broj praizvedbi i izvedbi djela hrvatskih autora svih razdoblja koje je tijekom čitave karijere studirao i uvrštavao u svoje koncertne programe, odnoseći se prema hrvatskom repertoaru s velikom umjetničkom odgovornošću. Taj je angažman okrunio višegodišnjom suradnjom sa Slovenskim komornim zborom s kojim je – pored dvadesetak LP ploča i desetak kompaktnih diskova ostvarenih sa simfonijskim i zborskim ansamblima - snimio deset CD-ova pod zajedničkim naslovom Antologijska djela hrvatske zborske glazbe. Trubač Stanko Selak, rođen 1928. u Sarajevu, poznat je kao „musician\'s musician - muzičar muzičara“. Širokog raspona interesa, od zabavne glazbe, preko fascinacije jazzom i otkrića trube koja je nakon klasične naobrazbe postala konačni medij njegova izražavanja, on je u svom djelu otjelovio lik  trubača lirskog stila, sve ovo vrijeme iskreno zaljubljen u instrument kojemu je posvetio cijeli život. Omiljen i iznimno cijenjen kod kolega -  kompozitora, dirigenata, vođa orkestara – Stanko Selak je svojim virtuoznim izvedbama trubu kao instrument približio širokim slojevima publike, vrhunski izvodeći dionice svih žanrova i pravaca, bio to easy listening, jazz, klasika ili avangarda.  No, to nisu svi dobitnici Porina za životno djelo, u jubilarnoj, 20. sezoni nagrade: uz već poznate posthumne nagrade Anđeli Potočnik i Draženu Boiću, sljedećeg ćemo tjedna doznati i i imena svih preostalih dobitnika.   