ZAGREB - Balet zagrebačkog Hrvatskog narodnog kazališta (HNK) nastupio je u nedjelju, 7. svibnja, u sanktpeterbuškom Aleksandrinskom teatru s popularnim baletom "Ana Karenjina" u koreografiji Lea Mujića, oduševivši svojim prvim cjelovečernjim baletnim predstavljanjem publiku svjetske baletne metropole, priopćio je HNK.   Baletni ansambl zagrebačke nacionalne kuće publici Sankt Peterburga predstavio se baletom nastalim prema jednom od najpoznatijih romana velikoga ruskog pisca Lava Nikolajeviča Tolstoja, na odabranu glazbu Petra Iljiča Čajkovskoga, koji je veći dio života proveo u Sankt Peterburgu.   U glavnim su ulogama u jednom od najstarijih i najznačajnijih profesionalnih ruskih kazališta nastupili Natalia Horsnell, Guilherme Gameiro Alves i Andrea Schifano, koji su dočekani ovacijama prepune dvorane s gotovo tisuću mjesta, ističe se u priopćenju.   Gostovanjem Baleta zagrebačkoga HNK-a u Sankt Peterburgu obilježena je 50. godišnjica prijateljskih odnosa između dvaju gradova te 25. godišnjica od uspostave diplomatskih odnosa između dviju država.   Riječ je o nastavku kulturne suradnje između prijateljskih gradova Zagreba i Sankt Peterburga započete u listopadu prošle godine "Gala baletnim koncertom", kada su na sceni zagrebačkoga HNK-a nastupili najveći sanktpeterburški baletni solisti.   Izvedbi u Aleksandrinskom teatru nazočio je i ruski ministar kulture Kostantin Suhienko, koji je javno izrazio oduševljenje nastupom zagrebačkoga baletnoga ansambla, dodavši kako takav pljesak i oduševljenje publike već dugo nije čuo, kaže se u priopćenju.     Intendantica zagrebačkog HNK-a Dubravka Vrgoč ocijenila je kako je Balet HNK-a u nedjelju "ispisao novu stranicu u povijesti hrvatske kulture". "Oduševljena publika prepoznala je naša nastojanja da umjetničkom kvalitetom ispričamo nove plesne priče", kazala je Vrgoč dodavši kako je to tek početak kazališne suradnje između dvaju gradova i kultura.   Kulturna razmjena zagrebačkog i sanktpeterburškog baleta ostvarena je u suradnji Vlade Grada Sankt Peterburga, HNK-a Zagreb i produkcijske kuće Neva Art, a uz podršku Veleposlanstva Rusije u Hrvatskoj, Ministarstva kulture, Grada Zagreba i zagrebačkog gradonačelnika.   Uoči baletne večeri održana je konferencija za medije na kojoj su, uz intendanticu Vrgoč i ravnatelja Baleta HNK-a Leonarda Jakovinu, nazočili zamjenica gradonačelnika Zagreba Vesna Kusin, potpredsjednik Odbora za kulturu Sankt Peterburga Fedor Boltin, hrvatski veleposlanik u Rusiji Tonči Staničić, predstavnik Hrvatske gospodarske komore u Rusiji Jakov Despot, te ravnatelj produkcijske kuće Neva Art Viktor Minkov.   Izrazili su iznimno zadovoljstvo tim povijesnim baletnim događajem, te najavili nastavak i razvoj kulturne suradnje, kao i niz predstojećih događanja koja će se razmjenjivati na relaciji Zagreb – Sankt Peterburg.   Prva prilika za ponovni susret s ruskim umjetnicima bit će gostovanje najvećih zvijezda sanktpeterbuških baletnih, opernih i mjuzikl kazališta na sceni zagrebačkoga HNK-a 5. i 6. lipnja.