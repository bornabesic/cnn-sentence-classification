Cijeli je Kerempuh bio na nogama. Pozdravio je tako, uz gromki aplauz, Ivu Brešana na premijeri njegove "Predstave Hamleta u selu Mrduša Donja". Tako su, prvi puta u povijesti, upravo premijerom matičnog kazališta – Satiričkog kazališta Kerempuh – počeli 38. Dani satire Fadila Hadžića. Sam početak bio je režiran: glumci na pozornici, uz upaljena svjetla činilo se da predstava počinje. No, tada je na scenu izašao ravnatelj Kerempuha Duško Ljuština i uz pomoć zamjenici zagrebačkog gradonačelnika Vesne Kusin otvorio Dane satire. Tek je tada počela predstava čiji predložak definitivno spada u sam vrh hrvatskog dramskog pisma druge polovice 20. stoljeća. Ovog puta, slavno djelo Ive Brešana režirao je njegov sin Vinko Brešan. Uz pomoć dramaturginje Željke Udovičić Pleštine priču je ostavio u vremenu u kojem je napisana – Bukara i društvo uz poslijeratnu socijalističku izgradnju, elektrifikaciju i industrijalizaciju, bave se i "kulturom i prosvjetiteljstvo" svog sela. Tako nastaje začudan Brešanov "Hamlet", koji govori o ljudskim naravima – onima koji kradu, lažu i žive na račun drugih i onih koji to šutke gledaju, a taj svijet primitivnog sela i poslijeratnog socijalizma Brešan mlađi veže uz naše vrijeme uz pomoć starog radija. Uz vijesti o novim uspjesima socijalističkih udarnika iz njega dopiru one o korupciji i hapšenjima u suvremenoj Hrvatskoj, ali i kritike zadnjeg "pravog" Hamleta, onog Frljićevog u ZKM-u koji je baš sutra na rasporedu Dana satire. >> Vinko Brešan: Naši životi i danas sliče Mrduši Donjoj