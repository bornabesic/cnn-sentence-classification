Večeras se odigrala predstava u splitskom HNK, ali i ispred njega. Unatoč dvama prosvjedima, od kojih je prvi u organizaciji splitskog Hrasta započeo u 17 sati, a drugi pod vodstvom HSP-a dva sata kasnije, u kazalištu je ipak u sklopu 27. Marulićevih dana izvedena kontroverzna predstava Olivera Frljića "Naše nasilje i vaše nasilje". Prethodilo joj je mnogo polemika, prosvjeda, prigovora i prijetnji, a Koordinacija udruga veterana borbenih postrojbi, braniteljskih udruga Grada Splita i stradalničkih udruga iz Domovinskog rata Općinskom državnom odvjetništvu podnijela je kaznenu prijavu protiv redatelja Olivera Frljića, asistentice Barbare Babačić, intendanta HNK Split Gorana Golovka i izbornika Marulićevih dana Igora Ružića. Terete ih zato što predstava vrijeđa građane na vjerskoj i nacionalnoj osnovi. Pred teatrom se nešto prije 17 sati okupilo tristotinjak prosvjednika s transparentima, Oko sat vremena trajali su govori u kojima se naglašavalo da Frljićeva predstava vrijeđa vjerske osjećaje, da se izruguje katolicima i muslimanima, da nije umjetničko djelo i da je prepuna eksplicitnih scena. Skup koji je trajao oko sat vremena osiguravala je temeljna i interventna policija i nikakvih izgreda nije bilo. Oko 18.30 sati na kazališni trg stigli su članovi HSP-a, postrojili se ispred teatra i činilo se da će zapriječiti ulaz publici u kazalište, no za Večernjak su izjavili kako neće praviti probleme. Njih desetak kupilo je kartu za predstavu, a kordon interventne policije omogućio je ulazak publici u teatar. Prosvjednici su dobacivali: "Gdje ćeš vještice", "Sotono, što ideš gledati"... Nešto prije 20 sati desetak HSP-ovaca s kartama je ušlo u kazalište i počelo pjevati "Zovi, samo zovi." Kazališna publika, zgražajući se, digla se na noge i uzvratila pljeskom i pjevanjem "Kad bi svi ljudi na svijetu, baš kao sva djeca na svijetu..." Čuli su se žestoki zvižduci, a onda je u kazalište ušla specijalna policija i izvela prosvjednike iz partera. Jedan je policajac pozvao skupinu u zadnjem redu da iziđe "jer su napravili prekršaj ometajući početak predstave". "I oni drugi su pjevali, zašto i njih ne izbacite", negodovali su neki od njih, no zatim su na nagovor policije počeli izlaziti i za nekoliko minuta svi su bili vani. Uslijedio je frenetični aplauz i predstava je s 35 minuta zakašnjenja održana. Prosvjednici su se po izlasku iz dvorane zadržali nekoliko minuta u hodniku, ne želeći izaći iz zgrade i buneći se zbog udaljavanja s predstave. No policajci su inzistirali, pa su u njihovoj pratnji ipak svi izašli. Nakon prosvjeda policija je protiv 18 osoba podnijela optužne prijedloge zbog narušavanja javnog reda i mira. Policija je navodno dobila dojavu o bombi pa je kazalište pretraženo. Nikakve panike nije bilo jer gledatelji za to nisu znali. Glumci koje je Frljić angažirao bili su oduševljeni, izjavili su da su se lijepo osjećali, a da su prosvjednici mogli ostati vidjeti predstavu pa onda reagirati. "Prosvjed kršćanskog Splita" Na prosvjed je bio došao i Željko Kerum, koji je kazao kako ovdje nije riječ o umjetnosti, nego o ruganju i kaznenom djelu za koje neki trebaju odgovarati. Istaknuo je da poštuje sve vjeroispovijesti, ali da svoju ne da. Ovo je prosvjed "kršćanskog Splita protiv predstave koja je bogohulna i koja direktno vrijeđa kršćane i muslimane ovog grada", rekao je obraćajući se nazočnima jedan od organizatora, Mihael Darko Burazin iz splitsko-dalmatinske podružnice Hrasta. To nije umjetnost, "ona je ciljano postavljena da provocira, ponižava i vrijeđa," rekao je. Split je "oduvijek bio kršćanski grad", krunica je bila oko vrata većine hrvatskih vojnika u obrambenom Domovinskom ratu, a sada "netko sebi daje za pravo da na sve to pljune i da nas vrijeđa," ustvrdio je Burazin. "Taj je netko nacionalni izdajnik i ljudska ništarija, a mišljenja sam da mu, osim nas luđaka poreznih obveznika, još netko plaća da radi ovo što radi, a nije teško pogoditi tko", poručio je Burazin. Problem je, kazao je, što taj netko "nalazi za svoje projekte suradnike u Republici Hrvatskoj, u ministrici kulture i intendantu HNK u Splitu i što od nas, svih građana Splita i Republike Hrvatske, pravi idiote". Rekao je da ga je prilikom prijavljivanja skupa policijski službenik upozorio da se ne smiju nositi transparenti uvredljivog sadržaja, da će oni koji bi ih nosili biti privedeni, a transparenti uklonjeni. Zamolio je "prisutne policajce da po istoj logici privedu Olivera Frljića". Njegova je predstava za sve nas ovdje uvredljiva i bogohulna, dodao je Burazin. "Ovo vrijeđa sve u Splitu, takva predstava je nedopustiva, ovo je katastrofa što nam se događa", rekao je s govornice Ahmed Suljanović, bivši pripadnik 4. gardijske brigade, pozdravljen burnim pljeskom. Župan splitsko-dalmatinski Zlatko Ževrnja na Facebooku se kritično osvrnuo na predstavu rekavši kako će Županija uskratiti financiranje ovakvih "navodnih" Marulićevih dana. Kandidat HDZ-a za splitskog gradonačelnika Andro Krstulović Opara smatra da je žalosno da je takva predstava uvrštena na program Marulićevih dana. "Žalosno je što se na manifestaciji koja treba slaviti dostignuća hrvatskih dramskih pisaca i glumaca prikazuje predstava koja vrijeđa osjećaje vjernika ne samo jedne vjeroispovijesti", rekao je Krstulović Opara. Po njegovu mišljenju organizatori su namjerno stavili ovu predstavu u program Marulićevih dana kako bi "podigli strasti." Puljak: Misija kulture i jest da provocira Kandidat Hrvatske građanske stranke Željko Kerum istaknuo je kako svi koji su dali podršku toj Frljićevoj predstavi trebaju "kazneno odgovarati." "Ova je predstava vrijeđanje vjernika, to je rasizam i sijanje rasne podjele i mržnje", smatra Kerum. Kandidatkinja stranke Pametno za gradonačelnicu Splita Marijana Puljak smatra kako misija kulture i jest da provocira i propituje neke vrijednosti u društvu. "Tko tu provokaciju ne može podnijeti, jednostavno neka ne ide na predstavu, ali nikako nisam za zabranu", kazala je Puljak za Radio Split. Prosvjed je podržala i udruga Benedikt, čiji je predstavnik Marko Jurić istaknuo kako je Ministarstvo kulture "sa svojom ministricom" sudionik. "Jer ako se ne slažu s ovom predstavom, zašto je onda to ministarstvo dalo 370.000 kuna za 'Marulićeve dane", pitao je. No "najodgovornijim" za uvrštavanje te predstava na Marulićeve dane smatra intendanta splitskog HNK Gorana Golovka, čije je ime izazvalo povike i zvižduke. Laik Teo Klarić rekao je da je Marko Marulić "stvaratelj i moralnih djela koja veličaju Boga Stvoritelja i utjelovljuju ljubav Isusa Krista" te upitao zašto se u sklopu Marulićevih dana prikazuje predstava koja "izvrgava ruglu i dovodi u pitanje ono što je za Marka Marulića bilo veliko i sveto". "Kao što je Marko Marulić reagirao na izopačenosti svoga vremena, tako i mi danas, sljedeći Krista i Kristov nauk, ukazujemo na izopačenosti našeg vremena", rekla je profesorica Danijela Visković Veršić i pozvala: "Kršćanski Splite, probudi se!" Prosvjednici su molili Očenaš, pjevali Thompsonove pjesme "Mom Bogu", "Zovi samo zovi", puhali u pištaljke i trube, a skup je završen pjesmom "Rajska djevo, kraljice Hrvata". >> Poljska desnica prosvjedovala protiv Frljićeve predstave: 'Ovo je svetogrđe!' >> Poziv na zabranu Frljićeve predstave završila na naslovnici ruskog portala Splitsko-dalmatinska Policijska uprava izvijestila je da je večeras oko 20.30 sati dobila dojavu da je podmetnuta bomba u zgradi Hrvatskog narodnog kazališta u Splitu, u kojoj se u to vrijeme čekao početak predstave "Naše nasilje i vaše nasilje", ali je provjerom ustanovljeno da je dojava bila lažna. "Odmah nakon što smo dobili dojavu, obavili smo protueksplozivnu provjeru prostorija u HNK i nije ništa pronađeno", rekli su Policijskoj upravi. Novinari su, nakon što je policija izvela prosvjednike iz gledališta, vidjeli da dvojica policajaca u civilu sa psom provjeravaju hodnike HNK i pitali su ih znači li to da je bila dojava o podmetnutoj bombi, no oni su samo rekli da "rade svoj posao". U Policijskoj upravi rekli su kako je večeras prije početka Frljićeve predstave obavljen kompletan protueksplozivni pregled zgrade Kazališta kako bi se utvrdilo postoji li sigurnosni uvjeti za izvođenje predstave i da u toj provjeri nije ništa sumnjivo otkriveno. Radi sigurnosti, pregledavani su i svi posjetitelji prilikom ulaska u dvoranu. Splitsko-dalmatinska Policijska uprava izvijestila je da je večeras oko 20,30 sati dobila dojavu da je podmetnuta bomba u zgradi Hrvatskog narodnog kazališta u Splitu, u kojoj se u to vrijeme čekao početak predstave "Naše nasilje i vaše nasilje", ali je provjerom ustanovljeno da je dojava bila lažna. "Odmah nakon što smo dobili dojavu, obavili smo protueksplozivnu provjeru prostorija u HNK i nije ništa pronađeno," rekli su Policijskoj upravi. Novinari su, nakon što je policija izvela prosvjednike iz gledališta, vidjeli da dvojica policajaca u civilu sa psom provjeravaju hodnike HNK i pitali su ih znači li to da je bila dojava o podmetnutoj bombi, no oni su samo rekli da "rade svoj posao". U Policijskoj upravi su rekli kako je večeras prije početka Frljićeve predstave obavljen kompletan protueksplozivni pregled zgrade Kazališta kako bi se utvrdilo postoji li sigurnosni uvjeti za izvođenje predstave i da u toj provjeri nije ništa sumnjivo otkriveno. Radi sigurnosti, pregledavani su i svi posjetitelji prilikom ulaska u dvoranu. 