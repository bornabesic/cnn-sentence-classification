"Uzbuna na Zelenom Vrhu" posljednji je nastavak serijala o Koku nastao po romanima Ivana Kušana, a u kina stiže 26. siječnja. Film čiju režiju potpisuje Čejen Černić, a scenarij Hana Jušić, svojevrsni je prednastavak serijala, a doznat ćemo kako je Koko postao detektiv i kako su on i njegovi prijatelji uspjeli riješiti slučaj misterioznih razbojstava koja su narušila ljetnu idilu zagrebačkog predgrađa. Ulogu Koka tumači Marko Tocilj, njegova sestra Marica je Sara Čolaković, dok njihove filmske roditelje glume Ozren Grabarić i Dijana Vidušin, kojoj smo postavili nekoliko kratkih pitanja. Koji vam je bio najveći izazov u ovoj ulozi? - Već je sam po sebi izazov taj roman na kojem su odrasle generacije, a druga stvar je glumiti s djecom. Što ste tijekom snimanja ova četiri filma naučili od malih glumaca s kojima ste surađivali? - Gluma je zbilja igra. A njihova pitanja i znatiželja u vezi svega doveli su me do nekih novih svježih odgovora. Koko, Marica i roditelji (Diana Vidušin i Ozren Grabarić)   Roman "Uzbuna na Zelenom vrhu" odvija se neposredno poslije Drugog svjetskog rata. Kako je film prilagođen današnjoj Facebook generaciji? - Pa eto, nema pametnih telefona, ali ima pametnih i zaigranih dječjih glava. Time nipošto ne mislim da današnja generacija nije pametna, dapače, ali sigurna sam da će im biti zamimljivo zaviriti u to doba kad su izgovorena riječ i pogled bili ono što su danas možda napisana riječ i emotikon. U kojim vas se aktualnim projektima još može vidjeti? - Možete me vidjeti u mom matičnom kazalištu Gavella u predstavama "Tri sestre", "Malena" i "Kao na nebu" te u seriji "Zlatni dvori" na Novoj TV.