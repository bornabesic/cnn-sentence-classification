Režiser Nevio Marasović uspio je tijekom ovog desetljeća steći reputaciju svojevrsnog kralja hrvatskog “indie” filma. Radeći pokraj institucionalne kinematografije i uz  rub uvriježenih kanala financiranja, Marasović je od 2010. do danas snimio dva dugometražna off-projekta. Prvi, distopijski SF “Show Must Go On”, čudo je već po činjenici što je uopće snimljen, dok je drugi, drama iz glumačkog svijeta “Vis-a-Vis”, osvojio ponešto nagrada i postao kritičarski miljenik. Marasović očito želi probati svašta, pa nije čudo da je i u trećem filmu potpuno promijenio smjer. Na ZFF-u je u srijedu premijerno prikazan njegov treći dugo­metražni film u kojem se redatelj vraća na teren čistog žanra. Film je triler osvete, a naslov mu je “Goran”. Naslovni junak filma Goran (Franjo Dijak) taksist je iz Gorskog kotara, siromašni i neugledni mladić oženjen slijepom i bogatom kćeri (Nataša Janjić) lokalnog vlas­nika pilane (Milan Štrljić). Jednog da­na iz grada stiže i tajkunov sin (Janko Popović Volarić) kojeg otac prezire jer je gej. Slijepa kći skupi obitelj na okup da im priopći veliku novost - da je trudna. Toj se novosti obraduju svi osim Gorana, koji zna da je neplodan i da otac djeteta mora biti netko drugi. On smatra da zna i tko - njegov naočiti prijatelj Slavko (Goran Bogdan). Obnevidio od ljubomore, Goran kreće u razračunavanje s najboljim prijateljem, što će dovesti do niza obrata  i krvavog finala. Već od prvih kadrova sa snijegom i ralicama, iole filmski obrazovani gledatelj shvati u kojem se svijetu filmskih referenci kreće Marasović. Delnice su za njega hrvatska Dako­ta, a “Goran” teži biti nešto kao hrvatski “Fargo”, premda sam zaplet filma možda i više podsjeća na drugi film braće Coen, “Blood Simple”. Marasović i njegov norveški koscenarist Gjermund Gisvold nastoje spojiti dvije stvari koje kod braće Coen obično volimo: neobičnu ikonografiju i seting te zamršene žanrovske zaplete s puno likova. Ti zapleti su, međutim, kod Coenovih prišarafljeni do zadnjeg zupčanika i perfektno logični. Kod “Gorana” to, nažalost, nije slučaj. Negdje do pola, do prvog šokantnog obrata koji vam nećemo odati, “Goran” funkcionira razmjerno dobro, a povremeno vas zagrebu tek režijske grubosti, glumačka iskakanja i prejaka “crtanja”. Kako ide raspletu, film gubi fokus, priča se raspada, likovi se ne ponašaju baš najlogičnije, a obrati se gomilaju jedan za drugim kao natrpani lopatom. “Goran” je, ukratko, zbir dobrih zamisli koji nije urodio dobrim filmom te još jedan primjer kako nije uopće lako načiniti suvisli triler, pogotovo u kulturi poput naše u kojoj je takva žanrovska tradicija mršava. U glavnom programu tijekom srijede i četvrtka prikazani su vjerojatno najslabiji te možda i najbolji film konkurencije. Onaj najslabiji je hrvatski “Trampolin”, zlosretni igrani prvijenac inače predivne dokumentaristice Ka­tarine Zrinke Matijević. Onaj najbolji stigao je iz Belgije, a djelo je flamanskog režisera Petera Monsaerta. Taj film - “Flamansko nebo”- priča je o sredovječnoj ženi koja vodi bordel uz belgijsko-francusku granicu te kao samohrana majka podiže kćer. Kad djevojčica doživi seksualno zlostavljanje, junakinja otpočinje istragu i uhodi redovne klijente. Istodobno, pokušava osoviti odnos s biološkim ocem djevojčice, vozačem prigradskog autobusa. Riječ je o nenametljivom i pametnom filmu koji počne kao dardenneovska socijalna drama, klizne prema detektivskom žanru, da bi završio efektnim krimi-obratom u kojem se - kao što često biva u životu - sreća jednih gradi na zlu počinjenom drugima. Monsaertov film je uz “Ne gledaj mi u pijat” moj osobni favorit za nagradu.