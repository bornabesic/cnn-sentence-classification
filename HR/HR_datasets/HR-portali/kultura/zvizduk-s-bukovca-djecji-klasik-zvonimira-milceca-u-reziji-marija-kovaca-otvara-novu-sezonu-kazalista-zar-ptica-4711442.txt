ZAGREB - Zagrebačko gradsko kazalište Žar ptica novu sezonu otvorit će u subotu 1. listopada praizvedbom dječjeg klasika Zvonimira Milčeca "Zvižduk s Bukovca", prvim kazališnim uprizorenjem antologijskog romana 'najzagrebačkijeg' pisca iz 1975. u režiji Marija Kovača, koji će to kazalište, po riječima njegova ravnatelja Drage Utješanovića, na velika vrata uvesti u novu sezonu.    "Riječ je o praizvedbi dječjeg klasika koji je obilježio mnoga djetinjstva, pa tako i moje, pa stoga to uprizorenje za mene ima i osobnu notu", kazao je Utješanović najavljujući u utorak u Zagrebu praizvedbu kazališne predstave prema romanu koji se preko trideset godina nalazi na popisu školske lektire.    Istaknuo je kako je to prvi premijerni naslov nove sezone ali i njegova ravnateljskog mandata koji je preuzeo u lipnju. "Također smo htjeli u novu sezonu ući na velika vrata, s naslovom koji će pronaći svoje mjesto i iskočiti iz uobičajenog repertoara", napomenuo je Utješanović na konferenciji za novinare u legendarnom Milčecovu K&K kafiću u Jurišićevoj, gdje je godinama pisao i uz kavu i knjigu se družio s prijateljima.    Tom predstavom Žar ptica se prisjeća i djela Zvonimira Milčeca, te odaje počast književniku najpoznatijem po djelima posvećenim Zagrebu, čiji će likovi ovaj put i zaživjeti na kazališnoj sceni u gradu kojeg je toliko volio, dodao je, istaknuvši kako je cilj, također, obnoviti interes mlađih generacija za Milčecov opus.    Prvu dramsku praizvedbu Milčecova antologijskog naslova o nestašnom djetinjstvu skupine dječaka na poznatom zagrebačkom brijegu, režira Kovač, "pravi zagrebački dečko koji kuži tematiku".    Kovač je istaknuo kako je namjera bila predstavu ostaviti što vjernijom svijetu koji je Milčec u romanu opisao, ostaviti ju autentičnom, bez ikakvog osuvremenjivanja i nasilnih dramaturških zahvata.    "Kod Milčeca me posebno fascinira njegova zdrava društvena nekorektnost, nepatvorenost, jer Milčec ne piše za pedagoge i nastavnike; on je pisao za klince, sirovo iskreno, paprenim jezikom ulice", kazao je Kovač.    "Istodobno, htjeli smo staviti Zagreb na pozornicu, osvježiti ga i sjetiti se kakav je nekad bio", dodao je.    Radnja knjige odvija se sredinom prošloga stoljeća, u vrijeme kada na Bukovcu još nema ni asfalta ni vodovoda, a živi se uglavnom u prizemnicama, od obližnjih vrtova uz potok Bliznec te vinograda, dok tek rijetki rade u gradu. Priča prati svakodnevne zgode i nezgode skupine dječaka, "klape" s Bukovca, Gize, Trulog, Bimbe, Kante i Rola.    Milčecove antologijske likove igraju Petar Atanasovski, Bruno Kontrec, Domagoj Janković, Petar Cvirn i Marko Cindrić.    Kovač je istaknuo kako je riječ o velikoj predstavi, s čak 13 glumaca, a glumački ansambl još čine Berislav Tomičić (Zubati/Špoljarić), Nikša Marinović (Prof. Deščak /Buffalo Bill), Zoran Pribičević (Vjeko/Kondukter), Ante Krstulović (Stari Faget/Zvonar), Vesna Ravenšćak Lozić (Doktorica), Dunja Fajdić (Brankica), Petra Kurtela (Jadranka) i Zrinka Kušević (mama). Facebook    Predstava se igra prema adaptaciji Ane Prolić. Kostime i scenu potpisuju Iva Matija Bitanga i Leo Vukelić a skladatelj je Tomislav Babić.    U najavi premijere Zvižduka s Bukovca i 'hommageu' najzagrebačkijem piscu sudjelovao je i pisac i novinar Marijan Grakalić, Milčecov dugogodišnji prijatelj, osnivač Gornjogradskog književnog festivala koji je ustanovio Nagradu Zvonimir Milčec za urbanu književnost.    Istaknuo je kako je riječ o nagradi "od pisaca piscima", kojoj je namjera poticati urbanu prozu kakvu je Milčec svojim stvaralaštvom pomogao na velika vrata uvesti u hrvatsku književnost.    Svečanost dodjele održat će se 8. listopada upravo u K&K kafiću, a prva nagrada dodijeljena je piscu Peri Kvesiću, kazao je Grakalić.    Najavljujući svoju prvu sezonu u ravnateljskom mandatu, Utješanović je istaknuo kako je ona nastavak brojnih dosadašnjih uspjeha toga kazališta u stvaranju posebnog odnosa sa svojom publikom, "odnosa međusobnog povjerenja i nadasve poštivanja".     Sljedeća premijera u novoj sezoni bit će u subotu 12. studenog praizvedba predstave "Durica – male ljubavi", prema "najmlađem liku iz pera i olovke Ivice Bednjanca", koju će režirati Renata Carola Gatica, prema dramaturškom predlošku Dunje Fajdić.    Za veljaču Žar Ptica najavljuje predstavu "Plava boja snijega" prema igrokazu u stihovima Grigora Viteza u režiji Lea Katunarića. Sezonu će zaokružiti u travnju 2017. premijera predstave "Kako je tata osvojio mamu" prema istoimenu romanu istaknutog hrvatskog autora Mire Gavrana. Praizvedbu romana za mlade našeg najizvođenijeg suvremenog pisca i dramatičara režirat će Slađana Kilibarda prema dramatizaciji Ane Prolić.