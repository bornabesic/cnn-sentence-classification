Nakon što je na Marulićevim danima dobila nagradu za suvremeni dramski tekst “Tri zime”, ujedno megauspješnu predstavu zagrebačkog HNK ovjenčanu prestižnom Susan Smith Blackburn prize za 2015. godinu, međunarodno afirmirana dramska spisateljica Tena Štivičić imat će uskoro još jednu praizvedbu svojeg teksta u hrvatskom kazalištu. Kazalište Gavella 11. svibnja izvest će dramu “Nevidljivi”, praizvedenu prije šest godina u Transport i New Wolsey Theatreu u Velikoj Britaniji, koja je u Hrvatskoj ukoričena prije dvije godine u izdanju Hena coma. “Nevidljivi” je tekst u čijem je središtu radnje londonski par naizgled savršenog života koji isprepleću sudbine imigranata koji su u London došli da pronađu bolji život, čije je preseljenje nužnost, čiji se životni problemi odvijaju na stubokom drugačijoj razini. Krajem dvijetisućitih, kada su “Nevidljivi” nastali, motive za temu hrvatska dramatičarka s londonskom adresom Tena Štivičić crpila je iz svoje britanske svakodnevice. - Imala sam nekoliko neizvjesnih, usamljenih i materijalno vrlo skromnih godina, ali s obzirom na jeziva iskustva koja prolaze imigranti svakodnevno, moje iskustvo je bilo podnošljivo. ‘Nevidiljivi’ nije drama koja se temelji na mom iskustvu, ali izmještenost, nepripadanje, usamljenost i taj neki teško opisiv osjećaj drugosti mislim da je blizak mnogima, a po kvaliteti iako ne po intenzitetu, sličan iskustvu koje prolaze i ekonomski imigranti i azilanti - tumači Tena Štivičić okolnosti nastajanja “Nevidljivih”. Imigranti su, reći će, danas mitski drugi. U ovim ogromnim brojevima u kojima se kreću kroz Europu, oni u svijesti većine ljudi postoje kao amorfna masa kojoj se događa nešto što se nas tiče samo posredno, utoliko što, navodno, ugrožava naš način života. - Svako vrijeme i društvo ima svoje druge, povrh žena koje su uvijek manje ili više druge, a danas su to imigranti. Htjela sam ispričati priču u kojoj se sudaraju dva svijeta, svijet imigranata došljaka i onaj domaćih, lokalnih ljudi, jedne noći u Londonu u jednom noćnom klubu, jedan susret koji izmakne kontroli i promijeni život svima upletenima. Jedan susret koji djeluje kao da je nasumičan, a zapravo je u pozadini čitav niz političkih i ekonomskih silnica koje nisu njihov izbor, a diktiraju im život - pojašnjava zaplet. U Gavellinoj podjeli u glavnim će se ulogama britanskog para naći Ozren Grabarić i Nataša Janjić. - Oboje su prvi put u mojoj drami i jako im se veselim. S Ozrenom sam već radila kao dramaturginja i od tada želimo ponovno nešto raditi, ali tek se sad pružila prilika - kaže autorica, iznimno zadovoljna podjelom. Kako je publika na “Nevidljive” reagirala prilikom britanske praizvedbe? - Ljudi su svakodnevno zasuti tragičnim informacijama s televizije, iz novina, s društvenih mreža... Takozvani information overload jedan je od najvećih problema suvremenih ljudi, toliki da su na neki način otupjeli pred količinom patnje. Zato je teško baviti se ovom temom, a istodobno iznimno bitno. Trudim se ne zapadati u pokroviteljski pristup, pričati je s humorom, kojeg ima i u najtežim životnim uvjetima, pričati je kroz neke intimističke, obiteljske situacije. To je, zapravo, ljubavna priča s elementom trilera - govori spisateljica, koja ocjenjuje da je tek nakon 2015., kada se Hrvatska sudarila s problemom današnje masovne migracije, ova drama kod nas postala aktualna. “Nevidljivi” će biti i ekranizirani. Tena Štivičić napisala je prema drami scenarij za film “Invisible”, koji bi trebao režirati oskarovac Danis Tanović i u kojem bi, prema neslužbenim najavama, trebale sudjelovati i holivudske zvijezde. - Na ekranizaciji sam počela prvo raditi na prijedlog producentice filma. Ona je već dugo veliki Danisov fan i tražila je projekt koji bi mogla s njim raditi. Danis, osim svojih zavidnih umjetničkih referenci, ima i to specifično razumijevanje teme, proživjevši i sam iskustvo izbjeglištva i prinudnog života u stranom svijetu. Snimanje filma još nije počelo, odgođeno je za jesen - kaže Tena. U međuvremenu, njezine “Tri zime” rasprodane su u zagrebačkom HNK, koji ih izvodi nakon praizvedbe u National Theatreu. - Ne mogu vam odgovoriti u kategorijama koja je izvedba bolja ili lošija. Za mene su obje izvedbe bile vrlo uzbudljive i do obje mi je jako stalo jer na neki način osjećam pripadnost i jednom i drugom prostoru, a daljnje izvedbe poput Slovenije, nedavno Estonije, a uskoro i Njemačke već pripadaju gotovo u nezavisni život te drame - ističe autorica. Tena Štivičić u braku je sa škotskim glumcem Douglasom Henshallom, vjenčali su se u Las Vegasu, kum je bio Rade Šerbedžija. Što u kreativnom smislu znači brak dramatičarke i glumca? - Makar imamo sasvim odvojene karijere i nikad ne radimo zajedno, jedno smo drugome uglavnom prva instanca za testiranje ideja, pristupa, načina itd. Douglas je obično prvi koji čita ono što napišem, a ja također nastojim odmah pročitati svaki tekst koji je njemu ponuđen i dati mu svoje mišljenje. I odluke o tome koji projekt prihvatiti i kako organizirati zajednički život kad to podrazumijeva česta putovanja i razdvojenost zajedno pretresamo, ali i zbog naravi oba posla imamo veliko razumijevanje za povremene velike zahtjeve pojedinih projekata - objašnjava. Zimus su dobili prvo dijete, kći Anju. Koliko majčinstvo u ovom trenutku dopušta kreativni rad? - Kreativni rad prepušten je Anji na milost i nemilost - odgovara Tena. - Pisala sam noć pred porod i tri dana nakon njega, ali samo zbog jednog roka koji je bio nezaobilazan. Nakon par mjeseci pomalo sam se počela vraćati poslu, uglavnom zato što život slobodnih umjetnika ne dopušta duge porodiljne dopuste. Ali, ne znam kada ću ponovno ostvariti koncentraciju, mir i vrijeme koje sam imala prije toga. Srećom, mogli smo se organizirati tako da je prva tri mjeseca Anjina života Douglas također bio na roditeljskom dopustu, pa smo se snalazili sami. Otkad je on počeo snimati novu seriju, uskočila je moja mama, što mi je enormno pomoglo. Pokušavam provesti i malo više vremena u Zagrebu kako bi Anja što više bila izložena hrvatskom jeziku, a i da provede što više vremena okružena ljubavlju bake, djeda i moje tete, a njezine ‘tete bake’ - priča spisateljica, koja je stekla inspiraciju da novu dramu posveti temi roditeljstva. - Prošle sam godine napisala dramu koju još dovršavam, a koja se bavi roditeljstvom kroz dvije generacije i pitanjem ‘imati dijete ili ga nemati’ i koliko smo žrtve društvenog pritiska, a koliko biologije - otkriva Tena Štivičić, koja trenutno ne poznaje ono što bi se zvalo prosječan dan u nečijem životu. - Trenutno ne postoji prosječan dan. Već smo nekoliko puta Anja i ja bile na putu, provele smo mjesec dana u Škotskoj, deset dana u Zagrebu, a i bez toga rođenje djeteta prevrne naglavačke koncept prosječnog dana - zaključuje proslavljena spisateljica.