Ne može se reći da u novoj seriji “Twin Peaks” nema atrakcija. U jednoj sceni neki se mladić brine za prazni studio kojim dominira aparat s golemim objektivom i tu i tamo posluša naredbe putem zvučnika da uključi neku od kamera. U studio se ulazi kroz neprobojna vrata s tajnom šifrom, a ispred njih je čuvar. Mladića posjećuje zgodna cura, uvijek mu donosi dvije kave i po svaku cijenu bi htjela vidjeti njegovo radno mjesto. On joj to brani izgovarajući se mjerama sigurnosti, no kad se jednog dana čuvar ne pojavi, djevojka se uspije probiti u “zabranjenu zonu”. Što da rade, sami su, imaju kauč i počinje predigra za seks, prvo se svuče ona, zatim je slijedi momak, no prije no što nastupi ono što publika priželjkuje, u objektivu naziremo utvaru i od planirane porno seanse ne bude ništa. U drugoj pak sceni sredovječna dama s psićem kuca na vrata svoje susjede koja joj se ne javlja već tri dana, nitko ne odgovara pa stiže policija. Prizor koji zatiču u spavaćoj sobi nestale stanarke nije nimalo ugodan: na krevetu je odrezana ženska glava, a uz nju je položeno - reklo bi se - muško tijelo. Šokirani su čak i patolozi koji su se svega nagledali u karijeri. “Twin Peaks” opet je autorsko djelo scenarista Marka Frosta i Davida Lyncha, potonji - jedan od najvažnijih modernista svjetske kinematografije posljednja četiri desetljeća - sam je i režirao svih 18 epizoda serije, no kako je Frost istakao, to nije nastavak, nije ni déjà vu nego reinkarnacija originala. Taj je 1990. - bar u prvoj sezoni - uzbudio čitavu Ameriku pa i svijet, jer nikad dotad nije velika tv mreža (u ovom slučaju ABC) na taj način prikazala poročnu mladež i njihove ništa manje kvarne roditelje u naizgled idiličnom provincijskom mjestu (stanovništvo 51.201, zorno piše na tabli uz cestu). Moj pokojni prijatelj Vladimir Tomić definirao je “Twin Peaks” kao “Gradić Peyton” na kokainu. Pa dok je prva sezona, unatoč obilju subverzija, poštovala narativna pravila, druga se rasplinula u ekscesima, pa je ABC ukinuo seriju. Film “Twin Peaks, vatro hodaj sa mnom” iz 1992. zaokružio je priču ali je ukupan dojam bio mlak. Frost otad nije radio bog zna što (izuzev scenarija za prvi serijal “Fantastične četvorke”), a Lynch je eksperimentirao od male čvrste drame “Priča o Straightu” do halucinantne “Izgubljene ceste” i razvučene trosatne art ekshibicije “Unutarnje carstvo”: usput napravio poneki glazbeni spot i bavio se humanitarnim radom, ali je bio povezan i s organizacijom Maharishi University of Management, koju su nazivali ustrojem za “prodaju magle” i dobru zaradu. Nije bilo govora da se “Twin Peaks” obnovi u okrilju neke od velikih tv mreža s nacionalnim frekvencijama, pa su Frost i Lynch potporu našli u uglednoj kablovskoj mreži Showtime (distributer za Istočnu Europu i Skandinaviju je još prestižniji HBO), koja štošta tolerira, pa se njihova nova serija više oslanja na luckastu drugu sezonu, samo što je još radikalnija. Prve dvije epizode kao da su sastavljene iz dijelova kriminalističkih serija koji nemaju veze jedan s drugim, glumačke izvedbe i dijalozi su izvještačeni, ton je ponekad namjerno iskrivljen, a sve ponovno drži na okupu agent Dale Cooper (Kyle MacLachlan kao da nije nimalo ostario), no kao doppelgänger: dok je u kultnoj “crvenoj sobi” s karakterističnim geometrijskim uzorkom na podu, u odijelu je i ima kratku kosu, a kad se probije u stvarni svijet (ili kako god to nazvali) kosa mu je duga i nosi se kao ocvali roker.   Ukoliko ste poklonik prve dvije sezone, prepoznat ćete mnoge od nekadašnjih glumaca (Sheryl Lee opet igra Lauru Palmer, a tu je i nedavno preminula Catherine Coulson u ulozi Log Lady), ima i mnoštvo novih, međutim, od poznatijih lica dosad su se pojavile samo Jennifer Jason Leigh i Amanda Seyfried (potpisana pseudonimom). U pitanju je art zafrkancija za zahtjevne gledatelje, prekrasno snimljena i tonski iznimno intrigantna (Lynch je sam pomagao majstorima zvuka): ukoliko dogurate do treće epizode (u nas je HBO u ponedjeljak prije ponoći emitirao samo prve dvije), očekuje vas onirična scena u kojoj Dale Cooper susreće ženu bez očiju. Možda bi sve to skupa djelovalo puno provokativnije da je u međuvremenu televizijska scena nije potpuno promijenila i da se danas mnoge serije provokativnije poigravaju naracijom no što je to nekad radio “Twin Peaks”: druga sezona “Mr. Robota” tek je jedan od primjera. Uostalom, na HBO-u ste upravo u ponedjeljak prije “Twin Peaksa” mogli pogledati šestu epizodu “Preostalih”, koja je puno zaigranija od Frostova i Lynchova proizvoda, ali se ne odriče u potpunosti klasične naracije. Tko je ciljna publika novih “a”? Svakako poklonici originalne serije (pogotovo druge sezone) i poštovatelji opusa Davida Lyncha. Svi drugi vrlo će brzo odustati, no to im se ne bi smjelo zamjeriti.