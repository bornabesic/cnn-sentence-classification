Kraj godine doba je u kojem se sabiru dojmovi, broje uspjesi, slažu top-liste. Ovo su naše najprodavanije knjige ove godine – polovica od njih objavljena je ove godine, a druga su polovica knjige izdane u posljednjim mjesecima prošle godine kao što su „Nulti broj“ Umberta Eca i „Minijaturistica“ Jessie Burton te hit-bojanka „Animorfija“. Među ovogodišnjim je bestselerima i „To ne može biti istina“, sjajna knjiga za djecu iz 2014. Na prvome mjestu po broju prodanih primjeraka ove godine, kao apsolutni hit, nalazi se „Tu sam pred tobom“ Jojo Moyes, roman koji su naši čitatelji zavoljeli još 2012. kad je prvi put objavljen. Ova je godina bila godina njegova apsolutnog trijumfa. Naravno, znamo da je ekranizacija učinila svoje, kao i ovogodišnji nastavak tog romana „Nakon tebe“, ali isto smo tako svjesni činjenice koliko je za njega učinio najbolji oblik reklame, odnosno, preporuke u izdavaštvu – usmena predaja. Priča o ovome romanu još jednom nas je podsjetila na to kako knjige ne zastarijevaju i kako svaka od njih, prije ili kasnije, nađe svoju publiku. Hvala našim čitateljima na toj lekciji i hvala vam na svakoj kupljenoj knjizi! Jojo Moyes: Tu sam pred tobom Lou Clark zna mnogo što. Zna koliko je koraka od autobusne postaje do njezine kuće. Zna da voli raditi u čajani Prhko pecivo i zna da možda ne voli svojeg dečka Patricka. Ali ono što Lou ne zna jest da će izgubiti posao, kao ni to da joj neznanje čuva zdrav razum. Will Traynor zna da mu je prometna nesreća oduzela želju za životom. Zna da je trenutačno sve oko njega skučeno i neveselo, a zna i točno kako tome stati na kraj. Ono što Will ne zna jest da će u njegov život banuti Lou u vrtlogu boja. I nijedno od njih ne zna da će se međusobno zauvijek izmijeniti. Roman prodan u više od šest milijuna primjeraka i preveden na 40 jezika poslužio je i kao predložak za hit-film s Emilijom Clarke i Samom Claflinom u glavnim ulogama, koji je ovo ljeto osvojio i hrvatske gledatelje. Priča koja se ne propušta! Jojo Moyes: Nakon tebe Senzacionalni nastavak velikog hita „Tu sam pred tobom“ koji je dirnuo srca čitatelja diljem svijeta novo je poglavlje priče o Louise Clark, djevojci koja nakon nevjerojatnih šest mjeseci koje je provela s Willom Traynorom pokušava preboljeti gubitak. Ovo je roman koji daje odgovor na dva presudna pitanja: kako nastaviti nakon gubitka voljene osobe, ali i kako stvoriti život vrijedan življenja. „Mjesto gdje ste stali s čitanjem ovoga romana označavat ćete papirnatim rupčićem. Neka vam rupčići budu pri ruci, ali očekujte i mnogo humora i mudrosti“, ustvrdili su kritičari dodajući: „Sa svojim darom da o svakodnevnom životu piše divno toplo i uvrnuto, Moyes nekako uspije najprije slomiti srce, a zatim vratiti vjeru u ljubav. Ovo je roman koji se čita u jednome dahu.“ Umberto Eco: Nulti broj „Nulti broj“, triler Umberta Eca o novinarstvu i svijetu u kojem živimo, postao je bestseler odmah nakon objavljivanja za Interliber 2015. Ništa neobično, autor „Imena ruže“ i „Foucaultova njihala“, baveći se nekim od svojih omiljenih tema − mračnim svijetom medijske politike, teorijama zavjere i lažnim mitovima – u njemu je ispisao uvjerljivu i točnu analizu našeg doba. Roman u kojem, kako su napisali u Il Sole 24 Ore, Eco demonstrira „koliko je toga u našem životu, ili našoj povijesti, određeno pričama, bez obzira na to bile one izmišljene ili ne. Na kraju, a da toga nismo ni svjesni, daruje nam alate da se obranimo od podvala, lažnih informacija i teorije zavjere. Pisac kojemu trebamo biti duboko zahvalni.“ „Nulti broj“ ujedno je i posljednji roman velikog pisca koji nas je napustio početkom ove godine. Bruce Springsteen: Born to Run Godine 2009. Bruce Springsteen i E Street Band nastupili su u poluvremenu Super Bowla. Iskustvo je bilo toliko uzbudljivo da je Bruce odlučio pisati o tome. Tako je začeta ova izuzetna autobiografija. Tijekom proteklih sedam godina Bruce Springsteen posvetio se pisanju priče svog života donoseći istu onu iskrenost, humor i originalnost koju poznajemo iz njegovih pjesama. „Teško da je moguće naći bolju, sočnije i pametnije napisanu autobiografiju ili glazbeničku biografiju“, istaknuo je o ovom publicističkom bestseleru glazbeni kritičar Aleksandar Dragaš. Cecelia Ahern: Skupljač pikula Kad je Sabrina Boggs pronašla tajnu kolekciju očevih stvari, poznati čovjek s kojim je odrasla odjednom joj postaje strancem. Ona sada ima samo jedan dan za otkrivanje tajni čovjeka kojega je vjerovala da poznaje. U tome danu ona pronalazi uspomene, priče i ljude za koje nije imala pojma da postoje. U tome su se danu ona i njezin svijet posve promijenili. Ovo je roman o tome kako i najobičnije odluke u našim životima mogu imati neobične posljedice. I kako, ponekad, samo promatrajući drugoga, počinjemo zapravo razumijevati sebe. Pun života, dirljiv i mudar roman koji je oduševio obožavatelje irske hit-spisateljice. Kerby Rosanes: Animorfija Svijet umjetnika Kerbyja Rosanesa čudnovat je i prekrasan, svijet gdje se neobična bića i predmeti preobražavaju u životinje koje ulijevaju strahopoštovanje. Na vama je da im udahnete koju god boju poželite i širom otvorite oči kako vam ne bi promaknuli neobični predmeti i bića razasuta po stranicama ovog jedinstvenog izdanja. Popularnost bojanki za odrasle – najučinkovitije i trenutačno najkorištenije antistresne terapije − započela je u Francuskoj, ubrzo se proširila Ujedinjenim Kraljevstvom, Amerikom i… sve je ostalo povijest i malo je vjerojatno kako ćemo tako lako odustati od učinkovite terapije crtanjem, bojenjem i bojama. „Animorfija“ je jedna od najpopularnijih i najtraženijih izdanja, bojanka objavljena u više od 30 zemalja, a hit je postala i u Hrvatskoj. Zasluženo jer riječ je o neobičnoj bojanki, crtanki i potrazi za čudnovatim bićima i predmetima na kakvu do sada još niste naišli! Zoe Sugg: Cura na netu na turneji „Cura na netu“ jedan je od naših najvećih hitova prošle godine, a „Cura na netu na turneji“ njezin je superzanimljivi nastavak u kojem Penny prati svog dečka Nou na turneji po Europi. Berlin, Rim, Pariz – ne možemo zamisliti bolje ni romantičnije ljeto. Kako će se snaći među obožavateljicama, članovima njegova benda, osiguranja, kakav je život poznatih osoba koje pokušavaju zadržati svoju privatnost i kako se s time tko nosi, pročitajte u ovom napetom nastavku. Hoće li Penny uspjeti očuvati vezu u dinamičnom okruženju gdje se ne osjeća sigurnom i hoće li ostati svoja i hrabra uživajući u svom nevjerojatnom talentu za fotografiju dok neki anonimac prijeti njoj i njezinu najboljem prijatelju Elliotu? Još jedan hit Zoe Sugg! Jessie Burton: Minijaturistica Jednoga dana u jesen 1686. godine osamnaestogodišnja Nella Oortman pokuca na vrata otmjene kuće u najimućnijoj četvrti Amsterdama. Dolazi iz provincije započeti novi život žene bogata trgovca Johannesa Brandta, ali umjesto njega dočeka je njegova sestra Marin oštra jezika. Johannes se pojavi tek poslije, s neobičnim vjenčanim darom: minijaturnom replikom njihove kuće. Namjestit će je tajanstvena minijaturistica čije sićušne kreacije odražavaju predloške iz stvarnog života na vrlo neočekivan način… Veličanstveno ispripovijedana, opojna i iznimno napeta „Minijaturistica“ – priča o ljubavi i opsesiji, izdaji i odmazdi, prividu i istini – postala je književna senzacija i prije svog izlaska. Izdavači u više od trideset zemalja kupili su prava čak godinu dana prije objavljivanja knjige i to u žestokim nadmetanjima. A da je njihova odluka bila ispravna, potvrdio je golemi uspjeh „Minijaturistice“, romana koji je jednakom brzinom kojom je očarao urednike diljem svijeta, očarao i čitatelje, oborivši rekorde prodaje. Victoria Hislop: Praskozorje Ljeto je 1972. Cipar. Gradić Famagusta jedno je od omiljenih osunčanih mediteranskih odmarališta. Ambiciozni par otvara tamo glamurozni hotel u kojemu skladno rade radnici grčkog i turskog podrijetla. Dvije obitelji preselile su se u Famagustu, uz još mnoge, bježeći od nemira i etničke netrpeljivosti na ostatku otoka. Ipak, je li Famagusta zaista sretno mjesto ispod svoje fasade sjaja i blagostanja? Nakon grčkog vojnog udara Cipar upada u strašan kaos. Turska ga napada kako bi zaštitila svoju manjinu na otoku, a Famagusta je bombardirana. Četrdeset tisuća ljudi bježi s otoka pred vojskom. U napuštenom gradu ostaju samo dvije obitelji. Ovo je njihova priča. „Praskozorje“ je snažna i dojmljiva obiteljska saga autorice megabestselera „Otok“. Andrea Mills: Točno ili netočno? Nekoć se vjerovalo da mozak raste i razvija se samo u djetinjstvu i pubertetu. Sada se zna da se ljudski mozak stalno mijenja na različite načine, uključujući zamjenu nekih oštećenih stanica. Kad bi svi neuroni u ljudskome tijelu bili postavljeni jedan do drugoga, došli bi do Mjeseca. Nojeva očna jabučica veća je od njegova mozga. Sve to možete saznati u ovoj jedinstvenoj knjizi. Podijeljena na poglavlja o ljudskom tijelu, prirodi, znanosti i tehnologiji, svemiru, Zemlji te povijesti i kulturi ova će knjiga zadiviti svakog nevjerojatnim podacima, pitanjima i začuđujućim odgovorima. A napokon možete saznati i upotrebljavamo li samo 10 % svog mozga, hoćete li se zaista ohladiti popijete li vrući čaj, narastu li astronauti u svemiru, može li doista žohar živjeti bez glave tri dana, može li voda zakipjeti na vrhu planine, koliko ima planeta u galaksiji Mliječni put, postoji li više zvijezda na nebu ili zrnaca pijeska na Zemlji, ali i kako znamo da su neandertalci uživali u glazbi. 