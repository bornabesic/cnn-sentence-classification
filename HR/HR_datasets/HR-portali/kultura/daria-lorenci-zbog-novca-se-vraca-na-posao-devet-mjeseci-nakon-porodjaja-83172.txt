Nekoliko hrvatskih glumica uzelo 2009. kao slobodnu godinu zbog odlaska na rodiljski dopust. Ulogu mame izvan kazališta ili filmskog seta odigrale su Jelena Perčin, Daria Knez Rukavina, Ines Bojanić i Daria Lorenci, koja se našla u najzahtjevnijoj ulozi jer je ljetos suprugu Emilu Flatzu rodila blizance Frana i Maka.  Za razliku od hollywoodskih zvijezda poput Gwyneth Paltrow, koja je nakon rođenja kćeri dvije godine “apstinirala” od glume, a sad joj se za dijete brine cijela vojska pomagača, hrvatske glumice ipak žive neke druge priče.  – Od 1. ožujka vraćam se na posao u svoju matičnu kazališnu kuću “Trešnja”. Budući da sam punu plaću za blizance dobivala samo prvih šest mjeseci rodiljskog, prisiljena sam se vratiti na posao. Svima je jasno da tih šest mjeseci nije dovoljno ni za majku niti za djecu – istaknula je Daria, koja priznaje da joj nedostaje gluma, ali svjesna je da će se jako teško odvojiti od svoje djece kad početkom ožujka krene na posao.  – Na poslu ću biti oko četiri sata, što smatram prihvatljivim, a dok me nema, o njima će se brinuti gospođa u koju imam puno povjerenje. Izbivanje od osam ili više sati bez djece užasno bi mi teško palo i doista ne znam kako bih to izdržala – ispričala je Daria, uvjerena da je u tom kratkom razdoblju Fran i Mak neće zaboraviti i da će je s veseljem dočekati kad dođe kući.  Sigurna je da će, unatoč izbivanju, ulogu mame koja radi odigrati najkvalitetnije što može jer igra s maksimalnom strašću i ljubavlju. 