"Poštovani predsjedniče, kod nas u Rusiji suviše često građansku aktivnost, odgovornost, iskrenost i otvorenost percipiramo kao politikantstvo, antidržavno ponašanje, kao zločin prema domovini. To se u Rusiji ne smije dopustiti. To nije primjereno za demokratsku zemlju", rekao je u razgovoru s ruskim predsjednikom Vladimirom Putinom jedan od najvećih živućih ruskih i svjetskih redatelja Aleksandar Sokurov. Taj veliki redatelj prijatelj je kremaljskog vladara koji, kako kažu, obožava njegove filmove - zato ovaj niti nema velikih problema s financiranjem svojih projekata - pa i domoljubno konzervativni kritičari koje svrbe patriotski prsti da ga opletu, odustaju od tog nauma. Sokurov je i jedan od rijetkih ljudi na ruskoj sceni koji otvoreno kaže ruskom predsjedniku zamjerke na rusku stvarnost. Aleksandar Sokurov dotaknuo se i pitanja sve većeg utjecaja vjere na društveni život Rusije: "Predsjedniče, imamo zakon kojim se štite prava i osjećaji vjernika. Ali, što je s ateistima?! Tko njih štiti?" Veliki je redatelj podsjetio Putina i na Ustav: "Crkva je odvojena od države, Rusija je sekularna država. Rusija neće nestati tek tako, ali Rusiju će razbiti ta politizacija religioznog djelovanja". Osim toga, Sokurov je upozorio Putina na veliki problem u obrazovanju te onemogućavanju da mnogi nadareni ljudi dođu do potrebne škole "jer nemaju novca". "Rusija treba besplatno obrazovanje na umjetničkim fakultetima, na svima onima koji pridonose razvoju naše kulture. Izmaknut će nam mnogi talenti koji su to pokazali zahvaljujući besplatnom školovanju. Sad je situacija takva da tko je bogat, studira, a gdje je talent, nadarenost?" upitao je Sokurov Putina na sastanku državnog Vijeća za kulturu i umjetnost čiji je član poznati redatelj. Getty Images Aleksandar Sokurov   Sokurov, koji je za film 'Moloh' 2011. godine dobio venecijanskog Zlatnog lava, zamolio je predsjednika Putina da se riješi sudbina ukrajinskog redatelja Olega Sencova koji je u Rusiji osuđen na 20 godina strogog zatvora zbog optužbi za terorizam. Sokurov je pokazao veliku društvenu i domoljubnu hrabrost i odgovornost za opće dobro, u poznatom stilu velikih ruskih umjetnika koji su prkosili režimskim trendovima, potvrđujući time dodatno veličinu ruske kulture.   "Iz duše vas molim, Vladimire Vladimiroviču, kao građanin Rusije, kao redatelj, dajte da riješimo pitanje Olega Sencova. Dvadeset godina je dobio ukrajinski redatelj, 20 godina će trunuti u hladnom sjevernom logoru. Stid me je da dosad nismo riješili taj problem. Preklinjem vas, dajte da nađemo rješenje. On je redatelj. Mi se trebamo sukobljavati na filmskim festivalima, svojim filmovima, ako ima neke drugačije političke poglede od mene, a ne tako da leži u našem arktičkom zatvoru. Teško mi je i tužno je što moram o tome govoriti. On je mlad čovjek koji se ne snalazi u podlostima političkog trenutka", rekao je Sokurov Putinu te na kraju zamolio da se pitanje Sencova riješi "na ruski, kršćanski način". "Milosrđe je iznad pravde", istaknuo je Sokurov. Putin mu je odgovorio da je Rusija pravna država i da je to pitanje pravosudnog sustava, a ne kršćanstva ili nečije želje. "Sencov nije osuđen zbog svojih filmova, svoga kulturnog djelovanja. On je imao naum da pobije moje i vaše sunarodnjake. On nije osuđen zato što je imao drugačije mišljenje o Krimu. Neka ima svoje mišljenje o tome. Osuđen je zato što je planirao teroristički napad s ljudskim žrtvama. Mi ne možemo to pitanje rješavati ni na ruski, ni na kršćanski način, nego samo prema rješenju suda", bio je neumoljiv Putin. Aleksandar Sokurov jedan je od rijetkih ruskih javnih djelatnika koji je, kada je počela proruska pobuna u Ukrajini, izjavio da treba poštivati ukrajinsku želju i volju da imaju neovisnu državu. "Rusi, cijenite i poštujte pravo Ukrajinaca na svoju državu. Mi nismo isti narod. Bliski smo, ali i različiti. I mi i oni imamo vlastite unutarnje kulture. Oni su oduvijek željeli biti samostalni, pustimo im to zadovoljstvo i poštujmo njihov odabir", govorio je Sokurov. Osim toga, gotovo da je jedini koji na ruskoj javnoj sceni otvoreno podržava zahtjev Japana da mu se vrate neki od Kurilskih otoka koje je SSSR kao ratni plijen uzeo nakon Drugoga svjetskog rata.