Nakon što je prošle jeseni ušao u finale, među desetoro najboljih pijanista na Chopinovom natjecanju u Varšavi, mladi hrvatski glazbenik Aljoša Jurinić ušao je u najuži krug od dvanaestoro odabranih i na Natjecanju kraljice Elizabete u Bruxellesu.  Riječ o jednom od najstarijih, najprestižnijih i najzahtjevnijih svjetskih glazbeničkih natjecanja. Prvo je održano 1937. u kategoriji violine, kada je prvi pobjednik postao David Ojstrah. Pijanisti su se prvi put natjecali godinu dana kasnije, kada je pobijedio još jedan legendarni ruski glazbenik, Emil Giljels.  Od 1988. na natjecanju se natječu i pjevači, a od 1953. dodjeljuju se i nagrade skladateljima.  Finalne večeri održavat će se sljedeći tjedan, od 23. do 28. svibnja. Uz Nacionalni belgijski orkestar pod ravnanjem ugledne američke dirigentice Marin Alsop svakog će dana nastupiti po dvoje finalista. Aljoša Jurinić na redu je u srijedu, 25. svibnja. Čitav program može se pratiti i na internetu.