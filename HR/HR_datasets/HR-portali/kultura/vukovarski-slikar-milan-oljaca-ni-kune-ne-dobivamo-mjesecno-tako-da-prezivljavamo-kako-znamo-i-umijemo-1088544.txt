„Kap dobrote na krilima leptira“ naziv je izložbe i aukcije slika koju je organizirala vukovarska Humanitarna udruga Duga, a na kojoj su kroz donacije i prodaju slika prikupljanja sredstva za potrebe socijalne samoposluge i Udruzi Vukovarski leptirići koja okuplja djecu s poteškoćama u razvoju. Uz radove Branimira Baneta Građanskog izloženi su bili i radovi samoukog vukovarskog slikara Milana Oljače (63) inače nezaposlenog soboslikar. Oljača u svome vukovarskom domu živi s bolesnom suprugom i jedna su od 55 obitelji u gradu koja preživljava bez ijedne kune primanja. - Preživljavamo uz pomoć socijalne samoposluge gdje odemo jednom mjesečno po hranu. Posla nema za mene jer sam, kako mi kažu, prestar. Ni kune ne dobivamo mjesečno tako da preživljavamo kako znamo i umijemo, rekao nam je Oljača. Njegove slike nastale su u Kreativnom edukacijskom klubu udruge gdje korisnici između ostaloga i crtaju trudeći se i na taj način biti korisni. Na Oljačinim slikama prevladavaju motivi Vukovara pa se tako mogu vidjeti slike Vodotornja, Dunava, centra grada, staroga grada… - Volim slikati. Još u osnovnoj školi nacrtao sam prve svoje slike. Na ovaj način vidim i da nisam sam, da nisam zaboravljen. Puno toga mi još možemo napraviti samo nam treba dati priliku za to, rekao je Oljača. Prema riječima Irene Rajšić iz Humanitarne udruge Duga trenutno se na popisu socijalne samoposluge nalazi 613 obitelji, odnosno, preko 1.500 osoba. Istakla je i kako udruga i njeni korisnici i na ovaj način žele pokazati da nisu pasivni promatrači i potraživači. - Socijalna slika u gradu pokazuje da su ljudi u potrebi. Imamo 55 obitelji koje nemaju mjesečno nemaju nikakva primanja i ne dobivaju ni kune, 22 obitelji s primanjima do 500 kuna i 133 obitelji s primanjima do 800 kuna, rekla je Rajšić. Zbog velikih potreba socijalna samoposluga se i kontinuirano susreće s problemom osiguravanja namirnica tako da su police najčešće poluprazne. Problem je i što nema stalnih donacija kao i što unatoč Pravilniku o doniranju hrane gotov sve završava u većim gradovima ili Zagrebu. Problem je i u ljudima koji imaju mogućnosti da pomognu sugrađanima u nevolji ali to ne čine. U prilog tome govori i podatak da je udruga za izložbu i aukciju podijelila više od 100 pozivnica od kojih se odazvalo svega njih nekoliko. Na aukciji nije bilo većine vukovarskih političara, gospodarstvenika, ravnatelja, direktora gradskih tvrtki, gradskih pročelnika, ravnatelja škola… - Ovo je hvale vrijedna akcija udruge čiji je pristup i zalaganje za svaku pohvalu. Zašto se odazvalo ovako malo ljudi ne znam. Možda je to kriza, nedostatak novca ili pak prevelik broj humanitarnih akcija, rekao je vukovarski gradonačelnik Ivan Penava. Međutim, i pored toga iz Duge najavljuju da ne odustaju te da će nastaviti s drugim akcijama, a sve s ciljem osiguravanja neophodnih namirnica za djelovanje socijalne samoposluge. 