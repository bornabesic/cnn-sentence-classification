ZAGREB - Mladi energični beogradski garažni rock/post-punk trio "Repetitor" nastupit će na INmusic festivalu gdje će predstaviti novi studijski album "Gde ćeš", najavili su organizatori u petak.   Na nadolazećem dvanaestom izdanju INmusic festivala nastupaju miljenici publike u regiji, koji posljednjih nekoliko godina samouvjereno koračaju i prema internacionalnom uspjehu, dodali su organizatori. Repetitor je na europskoj turneji nastupao na brojnim velikim i cijenjenim festivalima, a gostovali su i u Kini i Rusiji.   Nakon izrazito uspješnog debitantskog albuma "Sve što vidim je prvi put" iz 2008. godine i jednako uspješnog nasljednika "Dobrodošli na okean", izdanog četiri godine kasnije, Repetitor će publici INmusic festivala prezentirati svoj novi studijski uradak "Gde ćeš".   "Repetitor njeguju već prepoznatljiv zvuk koji je teško smjestiti u žanrovske ladice. Nastao je kao mješavina rock’n’rolla, post-punka, noisea te svega između, što prati i novi album "Gde ćeš". Album je odlično prihvaćen od kritičara i publike koji se slažu da nakon deset godina Repetitor nije izgubio žestoki, siloviti, beskompromisni i jedinstveni stil", stoji u priopćenju. Repetitor je nastupao i na jubilarnom 10. izdanju INmusic festivala.   Nastup Repetitora na INmusicu #12 prvo je najavljeno gostovanje u sklopu Europavox projekta, dodaje se. Projekt predvođen Europavox Festivalom sufinancira Europska komisija kao važan program za poticanje međueuropske suradnje i doprinos suvremenoj kulturi i glazbi.   Projekt okuplja sedam europskih zemalja Francusku, Italiju, Njemačku, Belgiju, Austriju, Grčku, Litvu i Hrvatsku te najvažnije glazbene promotore i festivale u svakoj od partnerskih zemalja. Cilj je poticanje razmjene suvremenih autorskih izvođača Europe, razvijanje inovativnih pristupa na području europske glazbene industrije te zajedničko javno zagovaranje bogatstva i raznolikosti interkulturalne europske baštine.   Dolazak na INmusic potvrdili su Arcade Fire, Alt-J, Michael Kiwanuka, a pridružio im se Repetitor.   INmusic festival održat će se od 19. do 21. lipnja 2017. godine na zagrebačkom jezeru Jarun.