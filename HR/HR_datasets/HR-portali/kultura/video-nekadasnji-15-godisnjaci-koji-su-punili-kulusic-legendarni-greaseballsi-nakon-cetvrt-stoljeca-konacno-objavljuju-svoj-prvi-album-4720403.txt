Prije četvrt stoljeća legendarni zagrebački klub Kulušić na valu neorockabilly fenomena redovito je punio jedan bend koji su osnovali 15-godišnjaci. Imali su brojnu i vjernu publiku te potentan materijal koji se podjednako naslanjao na tvrđi zvuk The Clasha i garage rocka koliko i na gitaristički "twang" The Stray Catsa. Jedino što nisu imali bila je ploča. Kao da im nije bilo suđeno. Greaseballs su desetljećima ostali urezani u kolektivno sjećanje mnogobrojnih fanova, ali njihov 'Stari vlak' (nadahnuti prepjev pjesme 'Lonesome train' Johnnyja Burnettea iz 1961.) ili pak  '16 tona', koju je u svom mračnom tonu prepjevao 1964. i Johnny Cash, nikada nisu bili urezani u vinil, iako je repertoar kojim su dizali publiku na noge stršao nekoliko kopalja ispred ostatka tadašnje scene. (1988. pobjedili su na JURM-u!) Njihov uspon koji se događao koncem 80-ih prekinuli su ratni događaji 90-ih. Tadašnji tinejdžeri iz benda na neko vrijeme morali su ostaviti gitare i uzeti puške. Nakon toga neko vrijeme nije im bilo do snimanja ploče. Davor Viduka, gitaristički i autorski motor Greaseballsa, pridružio se Majkama, svirao s Pips, Chips & Videoclips, osnovao Kojote, a danas je najpoznatiji kao član benda Kawasaki 3P (U Greaseballsima je gitaru svirao i Danilo Šerbedžija, danas predsjednik Društva hrvatskih filmskih redatelja, Vjeran Plavčić je pjevao, bas je svirao Darko Klarić, a bubnjeve Arsen Novak.) No, pjesme kojima su žarili i palili publiku koncem 80-ih ipak ih nisu ostavljale na miru. Potiho su se ponovno okupili 2008. godine, proteklog ljeta krenuli sa snimanjem i prvi album benda, koji je prvobitno trebao izaći 30. rujna 1990., konačno će ovih dana ugledati svjetlo dana! Naime, zahvaljujući Dancing Bear Recordsu, album će 24. rujna u podne napokon biti pušten u prodaju u obliku CD-a, a početkom studenog album će biti objavljen i na vinilu. Tako će na ovaj način nakon minulih desetljeća Greaseballsi vratiti dug sami sebi i nekadašnjim predratnim djevojčicama i dječacima, koji će imati prilike pokušati ponovno potražiti sami sebe u bazičnom rock'n'rollu. Naslovnica albuma   U subotu u podne u zagrebačkom Dancing Bear shopu u Gundulićevoj održava se promocija albuma, druženje s bendom i mini akustična svirka.   Prvi singl s albuma je 'Stari vlak', uz prateći videospot u režiji Maria Borščaka koji kombinira stare i nove snimke benda: