ZAGREB - Međunarodni festival dokumentarnog filma ZagrebDox, koji se u proteklih dvanaest godina profilirao kao najznačajniji festival tog tipa u regiji, u svom ovogodišnjem izdanju, od 26. veljače do 5. ožujka, donosi više od 120 filmova koji ne predstavljaju samo izbor recentne svjetske produkcije, nego i kroz "put oko svijeta u osam dana" daju sliku suvremenog društva. "U  međunarodnoj konkurenciji prikazat će se niz nagrađenih filmova, te onih za koje možda nitko nije čuo, ali su sjajni", rekao je direktor festivala Nenad Puhovski na konferenciji za novinare. "U svijetu se godišnje održava više od 200 festivala dokumentarnog filma, produkcija je svakim danom sve veća i s veseljem izabiremo filmove iz čitave produkcije, ove godine pregledali smo ih više od dvije tisuće", rekao je. Puhovski je izrazio nadu da će trinaesto izdanje doseći prošlogodišnju posjećenost od više od 25 tisuća gledatelja, koji će ove godine filmove moći gledati na starom mjestu, ali u novouređenom kinu, Kaptol Boutique Cinema, što bi trebalo biti spremno tjedan dana prije početka festivala. Među dvadesetak filmova u konkurenciji su i za Oscara nominirani "Život kao crtić" Rogera Rossa Williamsa, nagrađen u Sundanceu, o autističnom dječaku koji uz pomoć Disneyevih crtića uspostavlja odnos sa svijetom. "Radi se o zaista začudnoj kombinaciji dokumentarnog i animiranog, o zasluženoj nominaciji za Oscara", napomenuo je Puhovski.   Tu je i "Vrabac huligan" redateljice Nanfu Wang, o slučaju zataškavanja seksualnog zlostavljanja djevojčica od strane školskih dužnosnika, te "Gospodarica orlova" Otta Bella o trinaestogodišnjakinji u Mongoliji koja je prekinula stoljetnu tradiciju da samo muškarci smiju loviti uz pomoć treniranih orlova.   "To je jedan od najbolje snimljenih dokumentaraca prošle godine, film koji će sigurno zadovoljiti najširu publiku", smatra Puhovski. U  Veneciji nagrađen "Ratni show" danskog redatelja Andreasa Dalsgaarda i sirijske redateljice Obaidah Zytoon, izabran je, ne samo zbog niza nagrada koje je osvojio, nego i zato što daje vrlo osobnu notu mladih aktivista koji dolaze u Siriju kako bi pomogli, a ondje se  suočavaju s nizom situacija i nesporazuma na kulturološkoj, jezičnoj i svim ostalim razinama.   Američki filmovi najbrojniji su u Međunarodnoj konkurenciji, sedam ih je, a slijede poljski kojih je šest. Među njima su i portret New Yorka, film "21 x New York" Piotra Stasika te "film za sve mlade i one koji se tako osjećaju", u Sundanceu nagrađeni "Sve te neprospavane noći" Michala Marczaka.   Brišući  granice igranog i dokumentarnog filma potonji govori o izazovima sazrijevanja mladih ljudi na ulicama Varšave. Dva se ostvarenja bave djecom kojoj su uskraćeni djetinjstvo i mladost - protagonistica filma "Pričest" Anne Zamecke osnovnoškolka je koja nakon odlaska majke preuzima ulogu glave svoje disfunkcionalne obitelji, dok belgijski dokumentarac "Zemlja prosvijetljenih" Pieter-Jana De Puea prikazuje naoružanu bandu dječaka iz afganistanskog plemena Kuči koji prodaju iskopane sovjetske mine djeci na radu u obližnjem rudniku dragog kamenja. Čileansko-nizozemsko-francuski film "Odrasli" Maite Alberdi priča je o grupi ljudi s Downovim sindromom koji već četrdeset godina pohađaju istu školu, a kojima društvo ne dozvoljava da odrastu.     Regionalna konkurencija među dvadesetak filmova donosi i devet hrvatskih, koji će se predstaviti na posebnoj konferenciji za novinare.   To su "Djevojka od nula dolara" Damira Terešaka, "Jedi, spavaj, jedi, spavaj" Đure Gavrana, "Maratonci" Biljane Čakić, "Bojnik" Kristijana Milića, snimljen u koprodukciji Hrvatske i Austrije, "Neuspješan skroz" Ljiljane Šišmanović, "Oni samo dolaze i odlaze" Borisa Poljaka, "Možeš biti sve što hoćeš" Roberta Tomića Zubera, "Simpl" Silvestra Kolbasa i "Buffet Željezara" Gorana Devića.   Gorko-slatki bugarski film "Dobri poštar" Tonislava Hristova govori o specifičnom načinu zbrinjavanja izbjeglica u opustjelom selu, a u Regionalnoj konkurenciji je i eksperimentalni srpski dokutriler "Dubina dva" Ognjena Glavonića o srpskim zločinima na Kosovu koje se pokušalo zataškati.   Filmovi će se prikazivati u svih pet dvorana Kaptol Boutique Cinema, u okviru 15 programskih cjelina.   Biografski Dox prikazuje, među ostalim, film "Međuprostor - Marina Abramović u Brazilu", a Glazbeni Dox film "Još jednom, ali s osjećajem" u kojemu Nick Cave nakon obiteljske tragedije progovara o svom novom albumu i životu.   Happy Dox donosi i nagrađivani švedski kratki film "Skakaonica", Kontroverzni Dox, francuski film "Pada mrak", Majstori Doxa film "Safari" Ulricha Seidla o lovu iz perspektive lovaca, a "Stanje stvari" film "Zarobljene" o pitanju abortusa u SAD-u.   U programu "Teen Dox" namijenjenom mlađoj publici prikazat će se iranski film "Snovi bez zvijezda", jednog od jačih autora te kinematografije Mehrdada Oskoueia, o sudbinama djevojaka u jednom iranskom zatvoru.   Ove je godine priređen i poseban program "Majke i kćeri" s  četirima dokumentarcima na temu odnosa majki i kćeri, među kojima je i "Ti nemaš pojma koliko te volim" Pawela Lozinskog.   ZG Dox donosi i retrospektivu starog festivalskog znanca, austrijskog autora Nikolausa Geyrhaltera te izbor filmova u povodu 20 godina Factuma, filmove zagrebačke Akademije dramskih umjetnosti, dokumentarce virtualne stvarnosti te promociju tri nastavka televizijske serije "65+" Gorana Devića.     Producentica festivala Lucija Parać rekla je kao će cijena ulaznice za dnevne projekcije biti 23 kune, za večernje 28 kuna, za Teen Dox 18 kuna, a paket ulaznica za nedjeljni program nagrađenih filmova na kraju festivala 40 kuna.   "Nastavljamo i s važno tradicijom besplatnih dnevnih projekcija svih filmova iz  međunarodne i regionalne konkurencije", najavila je.   Sanja Milinović, direktorica Odjela za direktan nastup na tržištu u Hrvatskom Telekomu, generalnom sponzoru festivala je rekla kako će ponovno korisnici MAXtv-a moći gledati filmove sa ZagrebDoxa, "Facebookistan", "Monty Python", "Život kao crtić" i "Postati Zlatan", koji će biti dostupni nakon posljednje projekcije na festivalu.   Platforma ZagrebDoXXL i ove godine donosi niz okruglih stolova, razgovora i proširenih sesija Q&A-a, a kao dio posebnih događanja, a za posjetitelje je organiziran i niz projekcija virtualne stvarnosti.   Festival se, kao i dosad, održava uz potporu Grada Zagreba i Hrvatskog audiovizualnog centra, a ZagrebDox Pro, program namijenjen profesionalcima, uz potporu programa Kreativna Europa – Potprograma MEDIA.