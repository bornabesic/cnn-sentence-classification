DUBROVNIK - Redatelj filma ''Robin Hood'', koji će se sljedeća dva tjedna snimati u Dubrovniku, Otto Bathurst izjavio je u subotu da je prije 'otkrića Dubrovnika' proveo tri mjeseca u Engleskoj bezuspješno tražeći grad koji bi mogao utjeloviti srednjovjekovni Nottingham, istaknuvši otvorenost Dubrovčana za suradnju i zahvalnost Ministarstvu kulture RH na poticajima. Na konferenciji za novinare Bathurst je ocijenio da je velika razlika između Dubrovnika i ostalih lokacija gdje inače snima bila otvorenost ljudi i uprave. Tonči Plazibat / HANZA MEDIA   'Tražio sam Nottingham tri mjeseca u Engleskoj, ali bez uspjeha, a kada sam vidio Dubrovnik znao sam da je to - to. Razlika između Dubrovnika i ostalih lokacija gdje smo inače snimali, je i u tome što nismo nailazili na nikakve prepreke. Obično su nam govorili da ne smijemo snimati ovdje ili ondje, ali toga u Dubrovniku nije bilo', rekao je Bathurst, s kojim se složio i izvršni producent E. Bennett Walsh. 'Ovdje smo naišli na otvorenost ljudi za suradnju i zahvalio bih svima na tome, kao i Ministarstvu kulture na poticajima bez kojih ovo ne bi bilo moguće', rekao je Walsh. Ipak nije htio otkriti koji je budžet filma za vrijeme snimanja u Dubrovniku jer se to protivi politici studija 'Lionsgate'. Odgovarajući na novinarska pitanja redatelj Otto Bathurst istaknuo je da će ovaj 'Robin Hood' biti osjetno drugačiji od svih verzija koje su prije rađene. Tonči Plazibat / HANZA MEDIA   'Ova priča je relevantna danas kao i prije u povijesti. Ovo će biti zabavni film s podtekstom o korupciji i mogućnošću jednog čovjeka da promijeni ono što zna da nije istina. U njemu će se ogledati vladavina onih jedan posto nad ostalih 99 posto', rekao je. Dodao je kako mu je Dubrovnik zbog svoje arhitekture pomogao da izmisli jako puno novih scena zbog čega će maksimalno moći izbjeći korištenje kompjuterskih efekata. Tonči Plazibat / HANZA MEDIA   Ministrica kulture Nina Obuljen Koržinek podsjetila je na sustav poticaja za filmske i televizijske projekte uveden 2011. godine, rekavši kako se producentima vraća 20 posto lokalnih troškova snimanja. 'Dosad je u Hrvatskoj uloženo oko 400 milijuna kuna, a povrat je bio oko 60 milijuna kuna. Želim naglasiti kako je sve ono što se događa oko filmskih produkcija napravljeno u skladu s najvišim standardima i u konzultacijama s Ministarstvom kulture i Konzervatorima', rekla je Obuljen Koržinek. Ministar turizma Gari Cappelli na konferenciji za novinare istaknuo je da početak snimanja filma "Robin Hood: Origins" u Dubrovniku znači kako je počela turistička sezona. 'Filmska industrija je važan segment u turizmu kao jedan cjelogodišnji proizdvod', rekao je Cappelli. Prilikom obilaska seta filma 'Robin Hood: Origins', koji se od ponedjeljka snima u Dubrovniku, izvršni producent E. Bennett Walsh otkrio je kako će Posat biti mjesto u kojem će Robin Hood, kojega glumi Taron Egerton i Little John (Jamie Foxx), prvi put doći u Nottingham. U Dubrovniku su već stigli glumci Jamie Foxx i Jamie Dornan, a na pitanje novinara hoće li nas posjetiti i slavni Leonardo DiCaprio, inače producent ovog filma, E. Bennett Walsh kroz smijeh je odgovorio da je on vrlo zaposlen. Ukupni budžet za ovaj film je 90 milijuna dolara, a dodatnih 100 milijuna uložit će se u njegovu promociju.