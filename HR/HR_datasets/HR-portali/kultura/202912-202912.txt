ZAGREB - Ministar kulture Zlatko Hasanbegović najavio je u četvrtak da će rezultati natječaja Ministarstva kulture za financiranje javnih potreba u kulturi za 2016. dijelom biti objavljeni već ovaj tjedan, a do kraja sljedećega znat će se svi rezultati. "Financiranje se nastavlja. Rezultate natječaja ćemo početi već objavljivati ovaj tjedan a do kraja sljedećeg tjedna će biti objavljeni svi rezultati", kazao je ministar odgovarajući na pitanja novinara u Ministarstvu kulture. Napomenuo je kako je ove godine situacija vezana uz donošenje proračuna bila specifična, s obzirom na "samo konstituiranje vlade na početku proračunskog razdoblja". Od sljedećega će se tjedna Ministarstvo početi konkretno baviti i projektom Povijesnog muzeja, najavio je ministar, koji je taj projekt istaknuo kao jedan od prioriteta svojeg mandata, "Riječ je o kompleksnom pitanju jer je s projektom koji se vuče već nekoliko godina naslijeđeno i nekoliko tehničkih problema. Riječ je o dva konkretna projekta, te problemu autorskog prava jednog od tih projekata i isteka građevinske dozvole", pojasnio je. U proteklih je nekoliko godina posve zanemaren rad na tom projektu i cilj je Ministarstva do kraja ove godine ponovno doći do pravomoćne građevinske dozvole, dakle usvajanja konačnoga projekta, kako bi se od sljedeće moglo pristupiti i prvim konkretnim građevinskim radovima, poručio je.