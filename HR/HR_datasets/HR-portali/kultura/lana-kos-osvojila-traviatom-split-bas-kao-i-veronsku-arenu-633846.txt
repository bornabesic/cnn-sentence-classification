Širom svijeta poznati talijanski operni redatelj Giancarlo del Monaco čitavo je ljeto razrađivao originalnu režiju za novu produkciju Traviate u splitskom HNK. Međutim, suočeno s rupetinama u proračunu, novo vodstvo kazališta s intendantom Tončijem Bilićem bilo je prisiljeno otkazati željenu suradnju. Rješenje se našlo u suradnji s riječkim HNK, čiju je produkciju popularne Verdijeve opere na splitsku pozornicu, uz potrebne prilagodbe, prenio Petar Vujačić, uključujući scenografiju Mirka Japelja i kostime Irene Sušac. U svakom slučaju, za Split i za splitsku publiku, itekako zainteresiranu za operu, ova je predstava nova, a nova je itekako i za čitavu Hrvatsku zbog nastupa Lane Kos, koja je trenutno jedna od najpoželjnijih svjetskih Violetta. Hrvatska sopranistica koja je upravo prošlog ljeta u toj ulozi ponovno osvajala veronsku Arenu, na splitskoj je premijeri, održanoj u petak, prvi put kao Violetta Valery zapjevala i na jednoj hrvatskoj pozornici. Mlada Varaždinka nikada prije nije bila u Splitu, što i ne treba čuditi s obzirom na to da se vrlo rano otisnula prema sjeveru gradeći svoju karijeru na slavnoj pozornici u Münchenu, a potom i u moskovskom Boljšoju i na mnogim drugim znamenitim mjestima operne karte svijeta. Nije čudo ni to da ju je Split osvojio, a s pozornice je i ona osvojila njega, što je potvrđeno petominutnim pljeskom i ovacijama na kraju premijere. Nije to bio ni sasvim lagan zadatak u režiji u kojoj je Violetta u dramatičnom posljednjem činu uglavnom prepuštena sama sebi, okružena utvarama koje tumaraju njenim bunilom bez ikakvog fizičkog kontakta. Ali sjajna Lana Kos imala je ipak sa svih strana i odličnu podršku: ponajprije u ulogama sina i oca Germonta podjednako su moćni mladi tenor Domagoj Dorotić i baritonski veteran Vitomir Marof. Alternacija u ulozi Violette je moldavska sopranistica Natalia Roman, a Lana Kos ponovno pjeva već u ponedjeljak, 28. listopada.