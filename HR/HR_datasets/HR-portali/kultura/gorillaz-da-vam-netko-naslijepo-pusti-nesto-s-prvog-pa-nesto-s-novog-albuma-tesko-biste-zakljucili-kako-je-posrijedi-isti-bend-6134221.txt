Najpopularniji crtani junaci pop glazbe nakon sedam godina ponovo jašu, a iza njih se opet skrivaju Damon Albarn iz Blura kao glavni autor glazbe i Jamie Hewlett kao animator. Dočim se ranije osjećala kohezija unutar te grupice što animiranih, što stvarnih likova koji su stajali iza izmaštanih junaka, sada je dojam da su gosti, premda ih je oduvijek bilo mnogo, zasjenili ne samo glavne junake nego i glazbu pa i samu ideju Gorillaza. Da vam netko “naslijepo” pusti nešto s prvog pa nešto s novog albuma, teško biste zaključili kako je posrijedi isti bend. Doduše, to i nije bend nego ipak virtualna grupica likova iza kojih uz Albarna i Hewletta sada stoje i Vince Staples i Mavis Staples, Graham Coxon i Noel Gallagher (kako li je to uspjelo Albarnu?), Grace Jones i Carly Simon te niz drugih. Neki će pasti pred žanrovskom šarolikošću “Humanza”, ali u novi album ipak je udrobljeno svega i svačega, a u konačnici previše toga.