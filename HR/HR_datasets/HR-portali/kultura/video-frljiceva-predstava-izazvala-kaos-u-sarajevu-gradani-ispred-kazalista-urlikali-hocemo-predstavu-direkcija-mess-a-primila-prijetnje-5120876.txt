Publika sarajevskog kazališnog festivala MESS u nedjelju se izborila za ulazak na predstavu "Naše nasilje i vaše nasilje" u režiji hrvatskog redatelja Olivera Frljića iako je direkcija festivala ranije odlučila kako će se ona igrati tek za članove žirija pošto je navodno primila prijetnje nakon zahtjeva da ju se skine s repertoara. "Hoćemo predstavu", uzvikivali su iz skupine okupljene ispred Narodnog kazališta u Sarajevu gdje se publika s kupljenim ulaznicama okupila unatoč najavi da će predstava iz sigurnosnih razloga biti odigrana iza zatvorenih vrata. Odigravanju predstave ranije su se usprotivili iz Hrvatskog kulturnog društva "Napredak" te iz nekih bošnjačkih udruga uz tvrdnje kako ona vrijeđa vjerske osjećaje katolika i muslimana. "Napredak" je priopćio kako je Frljićeva predstava blasfemična te da se u njoj ne radi o umjetničkoj provokaciji nego o pukom vrijeđanju osjećaja građana i  vjernika. "Ovo vrijeđa u prvom redu katolike, ali i muslimane jer  izruguje bitni sadržaj vjere te nešto što je ljudima sveto na primitivan i vulgaran način predstavlja", objavila je Katolička tiskovna agencija Biskupske konferencije BiH (KTA). Direkcija MESS-a stoga je odlučila dva sata uoči izvedbe ograničiti pristup u dvoranu Narodnog kazališta a to su obrazložili činjenicom kako su primili brojne prijetnje te kako gledateljima ne mogu jamčiti sigurnost.   Bez obzira na najavu deseci osoba s kupljenim ulaznicama došle su pred kazalište okruženo policijom kako bi prosvjedovali, kako su ustvrdili, protiv nametanja cenzure i zastrašivanja. Nakon kraće prepirke s organizatorima festivala zabrana ulaska u dvoranu ipak je povučena a direktor MESS-a Nihad Kreševljaković je entuzijastičnoj publici mogao poručiti samo kako im ne može jamčiti sigurnost. "Ljudi koji imaju kartu mogu ući na osobnu odgovornost", kazao je Kreševljaković. Brojni sarajevski glumci su isto tako došli poduprijeti izvedbu Frljićeve predstave. Prosvjedima građana pridružili su se i iz Naše stranke (NS) koja je na proteklim lokalnim izborima ostvarila veliki uspjeh u gradskim općinama Sarajeva. "Organizatori festivala moraju zajedno s MUP-om preuzeti odgovornost i prestati podlijegati očevidnom političkom pritisku. Pozdravljamo građane koji su, 'na vlastitu odgovornost' kako kažu organizatori, došli gledati predstavu, i na ovaj način stali u obranu slobode izražavanja i okupljanja u Bosni i Hercegovini", stoji u priopćenju Naše stranke iz koje ističu kako se ne može dopustiti da vjerske skupine određuju što će se prikazivati u kazalištima.