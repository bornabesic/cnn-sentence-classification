Hrvatska pjevačica Vesna Pisarović nakon dugogodišnje karijere u pop glazbi u Hrvatskoj i u drugim zemljama bivše Jugoslavije, prije devet godina napravila je velik zaokret i okrenula se jazz glazbi, a uskoro joj izlazi novi album. Upisala je studij jazza na Kraljevskom konzervatoriju u Den Haagu, da bi nakon toga magistrirala jazz izvedbe na slavnoj londonskoj školi Guildhall. Trenutno živi i radi u Berlinu gdje surađuje s brojnim glazbenicima. Umjesto nostalgijske čežnje za starim, ono što nam još jedan plod Vesninog zaokreta jazzu pruža zapravo je iznimno kreativan odnos prema prošlosti. Prvi singl ‘Balada’ hrvatskog izdanja albuma ‘Naša velika pjesmarica / The Great Yugoslav Songbook’ služi kao odličan uvod u cijeli album koji izlazi pod okriljem PDV etikete 19. travnja 2017. na DLP/CD/Digital formatima. Balada u albumskoj verziji ima duže vrijeme trajanja, a riječ je o svojevrsnom prepjevu istoimene pjesme legendarnih Indexa. Čitav projekt ‘Naša velika pjesmarica’ sadržajno je ironičan osvrt na naslijeđe bivše jugoslavenske zabavne glazbe iz razdoblja od '50-ih do '70-ih godina kad su prevladavale balade u big band aranžmanima, laki eurovizijski hitovi, francuske šansone i talijanski šlageri u prepjevima, dovitljive twist melodije i pastoralne rock scene, swing plesnjaci i neizbježni južnoamerički ritmovi Mediterana. Vesna Pisarović i njezini glazbeni partneri sve to podliježu minucioznom postupku dekonstrukcije, ogoljujući i rastavljajući, izokrećući i manipulirajući, te ponovo sastavljajući u ekscentričnu glazbenu montažu.   Njezin osobit glas i glazbeni izričaj nekih od slavnih svjetskih jazz imena, kao što su Greg Cohen (bas), Chris Abrahams (klavir), Tony Buck (bubnjevi), Francesco Bigoni i Gerhard Gschlößl na saksofonu i trombonu, te Dieb 13 na gramofonu dodatno obogaćuju ovo izdanje prikazujući neke 'stare' pjesme u sasvim 'novom' ruhu. Na albumu se našla obrada pjesama Arsena Dedića 'Daleko, daleko' i 'Sve što znaš o meni', tradicionalne 'Moj Dilbere', 'Nemam te' Tereze Kesovije, 'Zvižduk u osam' Đorđe Marjanovića' i brojne druge.