Premijera \"Priče o vojniku\" Igora Stravinskog i Charlesa-Ferdinanda Ramuza u izvedbi studenata Akademije dramske umjetnosti, Akademije likovnih umjetnosti i Muzičke akademije u Zagrebu održat će se večeras u 20 sati, u dvorani Gorgona Muzeja suvremene umjetnosti u Zagrebu. Dan kasnije, dvorana Gorgona bit će domaćinom projekcije nagrađenih filmova s ovogodišnje desete Filmske Revije Kazališne Akademije (FRKA). Iza više od tridesetak studenata dvomjesečne su zahtjevne pripreme \"Priče o vojniku\", i to pod mentorstvom profesora – Borne Baletića s ADU, koji potpisuje i režiju predstave, maestra Mladena Tarbuka te Roberta Šimraka s Likovne i Gorana Merčepa s Muzičke akademije. U izvedbi glume Filip Riđički, Nikola Baće, Dajana Čuljak te Milica Manojlović, dok orkestar čine Đana Kahriman, Ivan Domović, Dunja Paprić, izv. prof. Žarko Perišić, Mario Lončar, Ivan Mučić te Boris Žuvela. Na reviji nagrađenih filmova s FRKA-e bit će prikazani \"Mala prasica radi svinjarije\" redateljice Barbare Vekarić, \"Babysitter\" Ivana Sikavice, \"Snig\" Josipa Žuvana, \"Terarij\" Hane Jušić te dokumentarac \"Veliki dan\" Đure Gavrana.