Dokumentarni film 'Naslovnica' Silvane Menđušić kreće u redovnu distribuciju u zagrebačkim kinima od subote 11. listopada kada igra u Dokukinu (KIC), a bit će prikazan i 12. listopada u kinu Metropolis (MSU) te 13. listopada u Art kinu Grič. Nakon Zagreba, film će krajem listopada zaigrati u nezavisnim kinima u nekoliko ostalih hrvatskih gradova.  'Naslovnica' je nastajala tijekom dvije godine u Splitu, a bilježi niz trenutaka u životu mlade, tragično preminule glumice Dolores Lambaše. Hrvatska je 2013. ušla u petu godinu recesije, dosegla rekordnu nezaposlenost i priključila se EU, a ustavnu definiciju braka donijela je konzervativna većina. U toj 2013. godini najčitanija vijest na hrvatskim portalima bila je ona o njezinoj smrti. Krećući se između stvarnosti i fikcije, kamere bilježe i rijetke trenutke iskrenosti u kojima ta zaigrana mlada žena i talentirana glumica koja je snažno željela da je javnost voli, progovara o vlastitim strahovima i očekivanjima te promišlja svoj intenzivan odnos s medijima i odlučuje nešto promijeniti. U jednom dosta grubom dijalogu u filmu, suočena s pitanjem može li ona uopće izaći na scenu sama i držati tristo ljudi sat vremena pozornima, Dolores nije ništa odgovorila. Ovaj film predstavlja mali napor autorskog tima da pokaže da ona to može i da joj se na neki način omogući da posljednji put procvjeta na velikom platnu. Film je u veljači 2014. premijerno prikazan na ZagrebDoxu, a publika je na njega reagirala s puno emocija, dok je ljetos prikazan na Liburnija Film Festivalu u Ičićima, gdje je također veoma toplo primljen. >> S. Menđušić: Nisam uspjela pobjeći od filma o Dolores >> 'Dolores je bila krhka, ali imala je i neki inat'