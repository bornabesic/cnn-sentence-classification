Deset godina postojanja velika je obljetnica Festivala dječje knjige Monte Librić koji je nastao u sklopu manifestacije Sa(n)jam knjige u Istri, u prosincu 2008. godine. Pamti se još bajkoviti tunel prema prvom katu Doma hrvatskih branitelja koji je osmislio Mauricio Ferlin, zatim ilustracija Maje Celije, prva himna Vlatka Ivandića u čast Libriću, neviđena gužva, nasmiješena lica pulskih mališana i slogan koji prati ovaj festival do današnjih dana: „Monte Librić, osmo pulsko brdo puno knjiga“. Drugi početak dogodio se „odcjepljenjem“ od „velikog“ Sajma, u proljeće 2012. godine kad se Monte Librić preselio u Circolo. Na vrhu „8. pulskog brda“ do kojeg se dolazi prolaskom kroz najstarija vrata Pule, Herkulova vrata, publiku je dočekala kućica iz bajke – Librić kućica. Otad je Monte Librić dvojezičan, na njemu se prožimaju programi na talijanskom i hrvatskom jeziku, oživljava duh i karakter Pule i Puležana, koji nerijetko u jednoj rečenici koriste i hrvatske i talijanske riječi. Tijekom deset godina prošlo je Monte Librićem mnoštvo autora: književnika, ilustratora, glazbenika i glumaca. Na Monte Libriću osmišljen je niz originalnih programa, stvoren niz likova koji su postali sinonimi Librića i prijatelji malih Puležana (Baka Librić, Librice, Knjigomor, Tone i Tonka...). A sam Monte Librić nije više „mali festival“ kako su ga dugo zvali oni koji su ga osmislili. Nakon deset godina to je najznačajniji dječji festival knjige u Hrvatskoj i što je najvažnije - festival koji djeca vole. Lutka i ja 2+2 Tema ovogodišnjeg, 10. Monte Librića koji će se od 24. do 30. travnja 2017. tradicionalno održati u Zajednici Talijana – Circolu u Puli, je Lutka i ja 2+2. Lutka kao literarni lik i česti protagonist priča i bajki, lutkarstvo i lutkarske predstave kao medij koji je blizak djeci bit će u središtu pozornosti. Lutke će „preplaviti“ Circolo, a u najavi festivala i cijelu Pulu. Pojavljivat će se kao veseli domaćini Librića, kao zaneseni čitatelji okruženi knjigama, kao nestašni voditelji programa, protagonisti kazališnih predstava...U programe Librića unijet će duh kazališta, magiju lutkarstva. Sve to moguće je zahvaljujući ovogodišnjoj suradnji s Umjetničkom akademijom u Osijeku i njenim nadaleko poznatim Odsjekom za kazališnu umjetnost na kojem se izvode studiji glume i lutkarstva. Mladen Kušec prvi će nastupiti na ovogodišnjem Monte Libriću. Za autora koji je s nama svih ovih 10 godina stvoren je i poseban program: Librić prijatelj. U tradicionalnom programu Piknik s autorom sudjelovat će: Stanislav Marijanović sa čudnovatom „jezičnom“ slikovnicom Ribalica, Davor Schunk sa strip romanom Album Tomica, Nena Lončar s knjigom Usvojili smo baku i djeda, Margareta Peršić sa slikovnicom Srce na štapu, Corina Ana Penić s detektivskim romanom Viktor i tajna družina Gromovi, Vjekoslava Jurdana sa slikovnicom na čakavici Tončić Petešić, Andrea Petrlik Huseinović s dirljivom autobiografskom slikovnicom Plavo nebo, Ivana Adlešić Pervan s knjigom o odrastanju uz zvuke rock'n'rolla Stepenice do neba, Rosie Kugli s knjigom Priča o pobjedi, o životnom putu plivačkog prvaka Gordana Kožulja. Program Libar po našu posvećen je pulskim i istarskim autorima i temama. Ove godine u njemu gostuju Milena Joksimović i Vibor Juhas, autori izvrsne pop-up slikovnice Gladijatori u kojoj je jedan od glavnih likova pulska Arena i Tatjana Pokrajac Papucci s poetskom slikovnicom na čakavici Iščen bičve. Autor iz daljine ove je godine Srđan Dragojević, kultni filmski redatelj koji u Pulu dolazi sa slikovnicom Kakagrad, urnebesno humorističnom pričom o odvikavanju djeteta od pelena. U programu Knjige papam ove će godine mališanima o svojim iskustvima čitanja i svojoj vezanosti uz knjigu govoriti plivački šampion Gordan Kožulj i poznati umjetnički par: redatelj Dalibor Matanić i glumica Helena Minić Matanić.  Più che una storia Zajednica Talijana Pula kreativni je partner Monte Librića u ostvarenju programa Più che una storia koji donosi program na talijanskom jeziku. Selektorice Tamara Brussich i Liana Diković ove godine na Librić dovode dva priznata talijanska dječja pisca: dolaze nagrađivana autorica Anna Vivarelli koja je napisala više od 50 knjiga za djecu i Stefano Bordiglioni, prava zvijezda kad je riječ o dječjim piscima u Italiji. On je ne samo pisac već i poznati autor televizijskih emisija za djecu na RAI 3. Dolaze nam Giulio i Giovanni Settimo s poetičnom kazališnom predstavom Priča u b-molu. Talijanski program obogaćen je nizom kreativnih radionica na talijanskom jeziku za djecu i učitelje, filmskim programom, kazališnim krokijima... Osijek na Libriću S osječke akademije dolazi scenografkinja Librića Saša Došen, kao i Stanislav Marijanović, autor ilustracije koja krasi plakat i sve materijale ovogodišnjeg Monte Librića. S Odsjeka za kazališnu umjetnost stižu studenti i profesori koji su osmislili „lutkarski Librić“. Mnogobrojne kreativne radionice za djecu, kao i one za učitelje i odgajatelje posvećene su ovogodišnjoj temi – lutkama. I u ovom segmentu Monte Librića ističe se Umjetnička akademija u Osijeku i njeni profesori i asistenti Livija Kroflin, Hrvoje Seršić, Katica Šubarić, Nenad Pavlović, kao i Puležan s osječkom adresom, Robert Raponja. Također Puležanka s osječkom adresom, glumica Petra Blašković, autorica je kazališne priče o ljepoti jednostavnosti, nazvanoj Recikl(art)aža, a osim nje izvodi je i glumac Antonio Jakupčević. Petra Blašković na Libriću će održati i predavanje za odgajatelje o primjeni lutkarstva u nastavi i radu s djecom, a u didaktičkoj lutkarskoj radionici Voda, zrak, zemlja, vatra, djecu vrtićke dobi podučit će animaciji papira. Dogodit će se i jedna neobična izložba lutaka, nazvana „I lutke čitaju knjige“, koju su stvorili osječki studenti lutkarstva. Studenti osječke akademije na Libriću će odigrati i predstavu nazvanu „U potrazi za čudovištima“. Mali sajam knjiga na Libriću Monte Librić okuplja 60 hrvatskih nakladnika koji u Pulu dolaze sa svojim najnovijim naslovima za djecu. Velik izbor knjiga nadopunjavaju nakladnici iz Italije. Ovogodišnji partner – nakladnik Librića je Školska knjiga koja dolazi, ne samo s knjigama i autorima, već svojim zanimljivim radionicama za djecu, učitelje, odgajatelje i knjižničare. 