Na 68. Dubrovačkim ljetnim igrama premijerno će biti izvedena drama Miroslava Krleže "Gospoda Glembajevi" u režiji Zlatka Svibena, te predstava "Držić - Viktorija od neprijatelja" za koju dramaturški koncept potpisuje Hrvoje Ivanković, a režiju Ivica Boban.   Pretprogram su predstavili v.d. intendanta Dubrovačkih ljetnih igara Mladen Tarbuk i ravnateljica Ivana Medo Bogdanović, a podršku im je u ime Grada Dubrovnika izrazila pročelnica Upravnog odjela za kulturu i baštinu Ana Hilje te u ime Dubrovačko-neretvanske županije zamjenik župana Davorko Obuljen. Lanjske dramske uspješnice "Kafetarija" i "Othello" ponovno će biti na repertoaru.  Hrvatsko narodno kazalište u Zagrebu gostuje s lanjskom dramskom uspješnicom, "Tri zime" Tene Štivičić u režiji Ivice Buljana. Festivalska publika tradicionalno će imati priliku pogledati i posljednji premijerni naslov Studentskog teatra Lero. Predstava "Grad sjena" u režiji Davora Mojaša još je jedna posveta Dubrovniku, a sadrži fragmente više djela različitih dubrovačkih autora: Milana Milišića, Nikole Gučetića, Iva Vojnovića, Nikole Nalješkovića, Davora Mojaša i drugih. Glazbeno-scenski program donosi premijeru Händelove opere "Orlando" pod umjetničkim vodstvom Davida Batesa, u režiji Jánosa Szikore i izvedbi Hrvatskog baroknog ansambla. Solisti su: Owen Willetts, Ivana Lazar, Renata Pokupić, Marija Kuhar Šoša i David Oštrek. Igre dodnose "Labuđe jezero" Petra Iljiča Čajkovskoga u koreografiji proslavljenog Vladimira Malakhova, a u produkciji Hrvatskog narodnog kazališta u Zagrebu. Plesna poslastica je svakako i komad za četiri plesača,"A Love Supreme", nastao na glazbu Johna Coltranea po čijem poznatom jazz albumu ovaj ples i nosi ime. Koreografiju potpisuju Anne Teresa De Keersmaeker i Salva Sanchis, a produkciju ugledni ansambl Rosas i De Munt/La Monnaie kraljevska operna kuća iz Brisela. - Bogat glazbeni program oslanja se na intenzivniju suradnju s Dubrovačkim simfonijskim orkestrom, koji time postaje svojevrsni rezidentni orkestar festivala. Gotovo svaki petak ovaj će orkestar prezentirati program koji jednim dijelom počiva na poznatim djelima, dok s druge strane promovira skladatelje dubrovačkog podneblja - Rogowskog i Obradovića. Izvedbom Zaboravljenih muzika obilježit će se 80. godišnjica rođenja značajnog hrvatskog skladatelja Dubravka Detonija. Publika će čuti i reprezentativni izbor djela američke glazbe 20. stoljeća pod ravnanjem maestra Richarda Rosenberga, možda najvećeg autoriteta za repertoar nastao u Sjedinjenim Američkim Državama te violinskog virtuoza i dirigenta Hakana Sensoya, koji je u Turskoj korifej zapadne glazbe i poticatelj suvremenih turskih skladatelja – kazao je Mladen Tarbuk predstavljajući program nadolazeće sezone. Pijanist Goran Filipec osmislio je autorsku večer Franza Liszta pažljivo birajući skladbe iz njegovog kasnog opusa.Na igrama će zajedno nastupiti i violončelistica Monika Leskovar i gitarist Petrit Çeku, te violist Aleksandar Milošev i pijanist Lovro Pogorelić, dok će violinski recital prirediti Stefan Milenkovich uz pijanista Rohana de Silvu. Recital inspiriran temom La belle époque... médiévale održat će Katarina Livljanić i Danijel Detoni. Gitarist Srđan Bulat imat će solo večer, a na nastupu 4 gitare publiku očekuju Zoran Dukić, Petrit Çeku, Tvrtko Sarić i Maroje Brčić. U Dvoru će nastupiti i komorni sastav Nemanja Radulović & Friends, dok će mladi i višestruko nagrađivani glazbenici Filip Merčep i Nicolas Sinković izvesti autorski projekt naziva Dijalog, na udaraljkama, istovremeno kontrolirajući elektroniku i to interaktivno s publikom. Igre će 25. kolovoza ispred crkve sv. Vlaha zatvoriti Simfonijski orkestar Hrvatske radiotelevizije s kojim će nastupiti i lanjski dobitnik nagrade Orlando, violinist Aleksey Semenenko. Na programu su i tradicionalni nastupi Folklornog ansambla Linđa, a popratni program festivalskoj publici donosi selekciju najboljih filmova s Pulskog filmskog festivala, veliku izložbu slikara Antuna Masle povodom pedesete obljetnice umjetnikove smrti, koja bi trebala javnosti predstaviti i neka njegova nikad ranije izlagana djela, a očekuje se i nastavak projekta Pisci na Igrama autorice Mani Gotovac. - Financijski plan 68. Igara predviđa proračun od gotovo 11 milijuna kuna što je približno lanjskom. Planirano je da će se 65% sredstava ostvariti iz javnih izvora: Ministarstva kulture, Grada Dubrovnika, Županije dubrovačko-neretvanske te turističkih zajednica, dok 35% proračuna čine vlastiti prihodi i sponzorstva – kazala je ravnateljica Ivana Medo Bogdanović dodajući da Igre očekuje financijski stabilna godina. 