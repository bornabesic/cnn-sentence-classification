Finska četvorka Apocalyptica izvest će svoj kultni album 'Plays Metallica By Four Cellos' i druge klasike Metallice u koncertnoj dvorani Vatroslav Lisinski 3. travnja. Virtuozi na violončelima u Zagreb dolaze u sklopu turneje, koja prati 20 godina od objave slavnog izdanja. U svibnju 1996. Apocalyptica se pojavila na sceni kultnim prvijencom 'Plays Metallica By Four Cellos', prodanim u milijunskim nakladama. Izdanje je utrlo put mnogim kasnijim crossoverima, posebno onima koja su kombinirala žestoku glazbu s klasikom. Ovoga ljeta, na 20. obljetnicu tog epohalnog debija, Apocalyptica je objavila prošireno novo izdanje spomenutog albuma, a početkom iduće godine kreću i na turneju. Na toj seriji nastupa bend će izvoditi isključivo klasike Metallice, sve skladbe koje se nalaze na albumu kao i mnoge druge, koje su s vremenom uvrstili u svoju set listu. Dvosatni Metallica show u zagrebačku koncertnu dvoranu Vatroslav Lisinski stiže 3. travnja, a zanimljivo će biti vidjeti i hoće li Apocalyptica u set listu uvrstiti i neke skladbe sa svježe objavljenog novog studijskog albuma Metallice. Apocalyptica je, dakako, već itekako poznata domaćoj publici. Dosad su nastupali u Lisinskom, Tvornici kulture i Boogaloou te u pulskoj Areni. Ulaznice za koncert 'Plays Metallica By Four Cellos' mogu se kupiti na svim prodajnim mjestima sustava Eventim, blagajni Lisinskog i u ulaznice.hr sustavu. Cijene iznose 160, 190 i 220 kn, ovisno o sektoru dvorane.