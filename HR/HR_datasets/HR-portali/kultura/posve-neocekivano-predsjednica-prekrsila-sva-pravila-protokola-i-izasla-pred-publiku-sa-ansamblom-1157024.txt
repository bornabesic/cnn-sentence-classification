U Hrvatskom narodnom kazalištu u Zagrebu sinoć je održana premijera Labuđeg jezera, baleta nad baletima. Novu produkciju postavio je slavni ukrajinski plesač i koreograf Vladimir Malakhov, u maniri najbolje ruske škole klasičnog baleta. Sjajnu izvedbu čitavog ansambla predvodili su u glavnim i najistaknutijim ulogama Miruna Muciu, Andrea Schifano, Guilherme Gameiro Alves i Takuya Sumitomo, a veliki doprinos scenskoj ljepoti, profinjenosti i eleganciji čitave predstave dao je i Orkestar HNK koji je slavnu partituru Čajkovskog svirao pod vodstvom bugarskog maestra Diana Čobanova.  U dupkom punom kazalištu bilo je mnogo poznatih lica, osobito iz svijeta kulture, a premijera najpoznatijeg baleta na svijetu privukla je u kazalište i predsjednicu Kolindu Grabar Kitarović, uz koju su u središnjoj loži sjedile intendantica HNK Dubravka Vrgoč i ministrica kulture Nina Obuljen Koržinek.  Od Predsjednice je na kraju predstave na pozornicu čitavom ansamblu stigla i košara s predivnim ogromnim cvijetnim aranžmanom.Ali, ama baš nitko nije očekivao da će se na pozornici, prije nego se spusti zastor, pojaviti i sama gospođa Kolinda Grabar Kitarović. A upravo to se dogodilo. Umjesto da pričeka spuštanje zastora i dođe među umjetnike da im čestita, što bi bila lijepa gesta, Predsjednica je izašla pred publiku, među ansambl i autorsku ekipu koja se još uvijek klanjala i zahvaljivala na uistinu dugom oduševljenom aplauzu i ovacijama. S obzirom na neočekivanost takve pojave, vjerujem da su se mnogi, poput autora ovog članka, u prvi čas pitali tko je sad ova žena i koja je njena uloga u predstavi? Prepoznavši je, dio publike je prestao pljeskati, nekolicina je demonstrativno ustala i krenula prema izlazu. A umjetnici su, očito, i sami bili zbunjeni. Prvi se snašao Vladimir Malakhov. Nakon što mu je netko očito došapnuo tko je to na pozornici, on je s poda pozornice podigao svoj buket cvijeća, koji je bio tamo ostavio kao zahvalu čitavom ansamblu, i predao ga gospođi predsjednici, koja je nakon toga, i sama se poklonivši publici dok je ansambl pljeskao njoj, ubrzo napustila pozornicu i kazalište. Prekršivši pravila svih protokola i političke pristojnosti, umjetnicima je otela dio pažnje i komentara nakon predstave. Kako smo naknadno doznali, Predsjednica i ljudi iz njenog ureda učinili su to bez najave i dogovora s upravom kazališta, a jednom je očevicu svoju zatečenost i neodobravanje takvog postupka izjavila čak i ministrica kulture. Srećom, bio je to jedini faux pas u predivnoj baletnoj večeri za povijest i pamćenje.  >> Predsjednica zabrinuta nakon obilaska pilota: 'Nikada neću dopustiti ugrožavanje ljudskih života'