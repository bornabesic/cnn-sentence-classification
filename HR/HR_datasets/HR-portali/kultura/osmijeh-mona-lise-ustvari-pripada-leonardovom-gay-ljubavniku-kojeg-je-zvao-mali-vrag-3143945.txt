Povjesničar umjetnosti Silvano Vinceti vjeruje da slavni portret Mona Lise renesansnog umjetnika Leonarda da Vincija ustvari prikazuje kombinaciju dva lika: supruge bogatog firentinskog trgovca Lise Gherardini i Giana Giacoma Caprottija, slikarevog pomoćnika kojeg je Leonardo nazivao Salai ili Mali vrag. Drugim riječima, tajanstveni osmijeh Mona Lise ustvari prikazuje osmijeh Leonardovog mogućeg gay ljubavnika, prema mišljenju Vincetija. "Mona Lisa je androgina - pola muškarac a pola žena - što se naročito vidi na Mona Lisinom nosu, čelu i osmijehu", rekao je britanskom Telegraphu talijanski istraživač koji je proučavao infracrveni snimak slavne slike koja se nalazi u pariškom Louvreu. Vjeruje se da je Salai počeo raditi za Leonarda da Vincija kao desetogodišnjak, pridruživši se umjetnikovom kućanstvu 1490. godine i ostao je dvadeset godina. Vincetti je proučavao druge slike koje su zasnovane na "malom vragu" i tvrdi da je pronašao nevjerojatne sličnosti. Lisa Gherardini udala se za Francesca del Gioconda, čija je obitelj posjedovala ekstravagantnu vilu u vrijeme kada je da Vinci slikao Mona Lisu (između 1503. i 1506. godine). Kako bi potkrijepio svoju teoriju, Vinceti se četiri godine bavio iskapanjem grobnice u Firenci s ciljem da pronađe ostatke Lise Gherardini. Dakako, Vincentijeva teorija nije naišla na sveopće odobravanje. Vodeći stručnjak za Leonarda da Vincija Martin Kemp za teoriju kaže da se radi o nakupini "poznatih stvari, polupoznatih stvari i potpune fantazije", te da infracrveni snimak ničime ne dokazuje ideju da je Leonardo spojio dva lika u jedan, kako prenosi Independent . O slavnom portretu pojavilo se do sada niz teorija, od one da je u originalu bio akt, do onoga da su na slici u početku bile naslikane trepavice i obrve, a neki vjeruju da je da Vinci naslikao cijeli niz verzija ove slike. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!