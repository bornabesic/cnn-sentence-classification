ZAGREB - Niti jedna Crkva, obred ili ideologija ne mogu zamijeniti unutarnju gestu slobodne ljubavi koja nas spašava i može spasiti svijet, temeljna je poruka knjige "Vjera i sloboda" kontroverzne katalonske doktorice teologije i benediktinske časne sestre Terese Forcades, predstavljene u četvrtak u Zagrebu.   "Najradikalnija časna sestra Europe" i "ikona europske ljevice", kako ju se često predstavlja, Forcades je u Zagreb doputovala kao gošća književne manifestacije Zagreb Book Festival, koja se od 22. do 28. svibnja održava u Muzeju za umjetnost i obrt.   Spajajući svoju katoličku vjeru i zalaganje za društvenu ravnopravnost, Forcades (1966.) se nametnula svojim stajalištima u kojima često kritizira kapitalizam i sva njegova obilježja, te patrijarhalnost Katoličke crkve, boreći se za prava žena u crkvenoj i javnoj sferi.   Njezino suprotstavljanje najvećim autoritetima današnjice priskrbilo joj je epitet najradikalnije i najutjecajnije intelektualke europske i svjetske ljevice.   Ponešto od tih uvjerenja ta je teologinja, liječnica i politička aktivistica iznijela u svojoj knjizi "Vjera i sloboda" (2015.), u kojoj isprepliće osobna iskustva i promišljanja o moralu, vjeri i politici, prikazujući kršćanstvo kao dinamičnu silu s potencijalom za radikalne promjene.   Knjigu je na hrvatskom objavio riječki nakladnik Ex libris, u prijevodu Karla Ilića, a uvodno ju je na Ljetnoj pozornici MSU-a predstavio teolog i urednik Zoran Grozdanov.     Istaknuo je kako je riječ o knjizi koja "širi prostor slobode onima koji su žrtve nepravde, bez obzira da li rasne, spolne, rodne, ekonomske ili bilo koje druge, knjizi koja ima što reći Hrvatskoj".   "Ta je knjiga na neki način ikonoklastična jer s jedne strane ruši mitove sekularnih iluzija da religija nema što raditi u javnom prostoru, da je treba vezivati uz privatni identitet. S druge strane, ona ruši mitove unutar religijskih zajednica koje smatraju da trebaju društvu govoriti kako bi se ono trebalo ponašati u određenim situacijama", rekao je Grozdanov.   Ta teologinja u njoj nije borbena, ona ne govori revolucionarnim stilom, već iz svojeg duhovnog iskustva progovara o pitanjima kao što su feminizam, socijalna pravednost, osobni odnosi. "Ako ogolimo priču njenog osobnog iskustva, mogli bismo tu naći tekstova i teza s kojima bi se svaki lijevi intelektualac složio", poručio je Grozdanov.   Uzimajući kao polazište moćnu tradiciju katoličke socijalne doktrine i teologije oslobođenja, u knjizi Forcades primjenjuje svoja stajališta na pitanja koja smatra najvažnijima – slobodu i ljubav, društvenu pravednost i političko sudjelovanje, javno zdravstvo, feminizam, vjeru i oprost.     Forcades je istaknula kako njena vjera ne dolazi iz seta ideja, iz nekih knjiga, niti je odlučila zarediti se iz nekog racionalnog razloga: "Ja vjerujem da Bog postoji i da me on na to nadahnuo. No, mogu li to dokazati? Ne. Ja tu riskiram, a riskiram jer to je bit života u vjeri", rekla je.   Sebe ne vidi kao nekoga tko izmišlja novu tradiciju mira, jer su sve ideje za koje se zalaže već sadržane u samom tekstu Biblije: "Negdje u Bibliji i u evanđeljima zapisano je sve što pomaže osobi da raste kao takva", kazala je.   "Budući da taj tekst sadrži neke dijelove koje već i sama Katolička crkva izbacuje, ja i moje istomišljenice pitamo se zašto, primjerice, ne bismo mogli izbaciti i onaj dio koji govori da žene moraju šutjeti(?)", zapitala se Forcades.   Mi vjerujemo da je Biblija otkrivenje, ali teološki gledano, otkrivenje je ono što se događa kada mi prema katoličkom nauku – dakle ne u privatnosti nego s drugim vjernicima – tumačimo taj nadahnuti tekst iz prošlosti i pokušavamo ga primijeniti na današnje okolnosti, smatra Forcades.   "Otkrivenje znači da Bog koji je, kako ga ja doživljavam, jedna neograničena inteligencija i bezgranična ljubav, nadahnjuje ljudsko biće, koje je ograničeno. U toj se razmjeni nešto događa riječju koja je posredovana i dovodi do mnogih stvari", pojasnila je.   "Ono što Bog, kako ja čitam Bibliju, iz nje poručuje jest: Ja sam tu da hodam s vama ali ne na način da poništavam vašu slobodu", zaključila je.     Podnaslovljena "Sekularno i religijsko u razgovoru" i strukturirana prema dnevnom benediktinskom molitvenom ciklusu, njezina je knjiga promišljen i hrabar manifest protiv eksploatacije i nepravdi koje proizlaze iz nečinjenja.   Forcades poziva na slobodu, ljubav i pravdu u sustavu obilježenom okrutnim i destruktivnim političkim i gospodarskim silnicama koje marginaliziraju i ubijaju siromašne i potkopavaju samo tkanje društvenog života.   "Vjera i sloboda – je li to kontradikcija? Mnogim ljudima jest, jer sloboda karakterizira modernost, a modernost karakterizira stav odbijanja da nama upravljaju institucije", rekla je Forcades.   Pitanje je, međutim, što je uopće sloboda? Ako je to puko ispunjavanje želja, onda nam je potreban prostor u kojemu bismo bili potpuno sami i u stanju ostvarivati svoje želje bez ikakvih kontradikcija, smatra.   Slobodu se može definirati na razne načine, polazeći od vjerskih, filozofskih, anarhističnih stajališta. "Ali ona definicija koja mi se najviše sviđa jest da je slobodno društvo ono društvo ili institucija gdje su oni koji donose odluke isti oni koji ih i provode. Drugim riječima, ako ja moram nešto učiniti, ja sam dio tog procesa donošenja odluke", istaknula je Forcades.   Forcades objavljuje knjige o teološkim temama, farmaceutskoj industriji i feminizmu te je ustrajna zagovornica katalonske neovisnosti i aktivistica španjolskog pokreta Indignadosa (Ogorčeni), nastalog na temelju masovnih prosvjeda protiv politike štednje 2011. Na hrvatskome je objavljena i njezina knjiga "Bez straha" (Algoritam, prijevod Nikola Pezić).   Kapitalizam se ne može reformirati i trebalo bi ga nečim zamijeniti, drži Forcades: "Ako želite vjerovati kršćanskom nadahnuću, ne možete imati društvo koje je organizirano oko maksimizacije profita. To načelo je potpuno izopačeno", pojasnila je svoje stajalište.   Ona se također zalaže za zaređivanje žena, ne vidi zašto žena ne bi mogla biti papa, opravdava pobačaj, kao i homoseksualnu ljubav: "Život znači razvijati vlastitu originalnost, ta originalnost je ono što Bog njeguje u svima nama", rekla je.   Na sve kontroverze koje izaziva, ta časna sestra, koja inače živi povučeno sa svojim sestrama u slavnome samostanu i hodočasničkom odredištu Montserrat, u svojoj knjizi "Vjera i sloboda" jednostavno odgovara: "Niti jedna Crkva, obred ili ideologija ne mogu zamijeniti unutarnju gestu slobodne ljubavi koja nas spašava i može spasiti svijet".   Forcades je jedna od dvanaest renomiranih inozemnih gostiju trećeg izdanja ZBF-a, koji se ove godine održava u MUO-u od 22. do 28 svibnja s fokusom na austrijsku književnost i kulturu i središnjom temom 'fragilnost'.   O mogućnosti dijaloga različitih vrijednosti i života u pluralizmu Forcades će govoriti i na tribini "Isus Krist Komunist i ostali režimi" koja je u programu u petak, 26. svibnja.