U zemlji u kojoj zadnjih šest godina broj izdanih naslova kontinuirano opada, gdje je izdavačka branša unazad nekoliko godina izgubila gotovo 40 posto zaposlenih, u nas gdje se čita manje od svjetskog prosjeka, a nove vlasti svejedno najavljuju moguće povećanje poreza na knjigu sa sadašnjih 5 na 12 posto, ovogodišnji, 39. po redu Interliber, koji se na Zagrebačkom velesajmu otvara danas i traje do nedjelje uvečer, nudi, kako kaže dio izdavača, zapravo Potemkinova sela. I iako je Interliber godinama mjesto na kojem se nakladnici rješavaju neprodanih starijih izdanja, veći dio hrvatskih izdavača svake godine za studeni tempira i određen broj bitnijih što domaćih naslova, što prijevodne literature. U isto vrijeme dok nova ministrica kulture Nina Obuljen Koržinek najavljuje da će probleme knjige, nakladnika i autora rješavati kao jedno od prioritetnih pitanja, iz Ministarstva financija u sklopu prijedloga nove porezne reforme najavljuje se porast PDV-a na knjige koji bi trebao biti uveden s početkom 2018. Ako prijedlog prođe, Hrvatska će biti u samom europskom vrhu po visini stope PDV-a na knjigu, zajedno s Latvijom, a viši PDV nego što je u nas imat će samo Bosna i Hercegovina, Bugarska i Danska. Broj naslova, kažu u Zajednici nakladnika i knjižara, prošle godine je bio oko 1500, ove godine može se očekivati oko 300 naslova manje. Na Interliberu od 8. do 13. studenoga u 5. i 6. paviljonu svoja izdanja predstavit će više od 300 nakladnika. Pekinški sajam knjiga organizira svoju promociju i predstavljanje kineskih autora, a organizirano dolaze i srpski izdavači. Posjetitelje očekuju brojna predstavljanja novih naslova, razgovori s autorima, znanstveni kvart namijenjen djeci... Ulaz je besplatan.     1. Emma Cline Djevojke Profil Prvijenac američke spisateljice Emme Cline do sada je preveden na više od 30 jezika. Priča o tinejdžerici iz bogate obitelji koja postaje sljedbenica kulta. Roman je dijelom inspiriran djelovanjem komune The Family na čelu koje je bio zloglasni Charles Manson. Dočekan je s iznimnim pohvalama kritike. 2. Slavenka Drakulić Mileva Einstein, teorija tuge Fraktura U osvit Prvoga svjetskoga rata Mileva Einstein sa sinovima stiže u Berlin, gdje je njezin suprug, Albert Einstein, dobio posao. Kad primi pismo s uvjetima o njihovu međusobnom životu, njezin ionako napuknut život sasvim se izokrene. Ostaje sama s djecom i s golemim teretom tuge koju nosi u sebi. 3. Kristian Novak Ciganin, ali najljepši OceanMore Nakon nagrađivanog romana “Črna mati zemla”, Novak objavljuje krimić u kojem su četiri narativa, četvero pripovjedača: Milena, sredovječna povratnica u rodni Sabolščak, Nuzat, Kurd iz Mosula na putu za Calais, Sandokan, Ciganin iz Bukova Dola, i Plančić, PR zagrebačke policije. 4. Miljenko Jergović Willimovski Fraktura Roman je proljetos prvo objavljen u Poljskoj. Ernest Willimowski bio je Nijemac iz Šleske, igrao je za poljsku reprezentaciju. Godine 1938., u četvrtfinalu Svjetskog nogometnog prvenstva, za Poljake je dao četiri gola. Uzalud mu, Willimowski je tuđinac i izdajnik, i u očima Poljaka i Nijemaca. 5. Josip Mlakić Bezdan Fraktura Kada nas počnu napuštati riječi i sjećanja, sve ono što smo s nekim podijelili - što ostaje? Nedugo nakon rata, u gradu na granici dvije žene i dva muškarca krenut će prema bezdanu. No, knjiga o smrti postaje knjiga o ljubavi, a priča o bolesti pretvara se u onu o sućuti i razumijevanju. 6. Karl Ove Knausgård Moja borba: treća knjiga OceanMore Treći od šest nastavaka opsežne autobiografije norveškog pisca koji o životu vlastitom, i ljudi oko sebe, piše s brutalnom, ali i dirljivom iskrenošću. U prvom dijelu pisao je, među ostalim, o smrti oca alkoholičara, u drugom o braku i djeci, a treći se bavi njegovim djetinjstvom. 7. Elena Ferrante Genijalna prijateljica Profil Prvi dio tetralogije o Eleni i Lili, inteligentnim djevojkama iz Napulja koje žele stvoriti život u okviru nasilne i kontrolirajuće kulture - koji je autorici, čiji je identitet donedavno bio nepoznanica, donio svjetsku slavu i oduševljene kritike. 8. Orhan Pamuk Čudo u mojoj glavi Vuković & Runjić Ljubavna priča i moderan ep. Roman na kojem je autor radio šest godina, objavljen u Turskoj prosinca 2014. godine, pripovijeda o životu Mevluta i njegove ljubavi kojoj je tri godine slao ljubavna pisma. Više od četrdeset godina, u razdoblju između 1969. i 2012. godine. 9. Chigozie Obioma Ribari Hena.com Roman mladog nigerijskog autora, lanjskog finalista u izboru za nagradu Man Booker. Tragična i mistična istovremeno, priča o ribarenju četvorice braće i nesretnom proročanstvu obojena je koloritom afričke svakodnevice, zorno dočarava Nigeriju i njezine ljude. 10. Ófeigur Sigurðsson Pripovijest o Jónu Naklada Ljevak Pastor Jón Steingrímsson jedna je od najznačajnijih osoba u islandskoj povijesti, takozvani vatreni svećenik koji je živio u 18. stoljeću, u vrijeme velike erupcije vulkana Katle. U ovoj je priči Steingrímsson mlad čovjek, tek na početku, a pratimo i početak novog doba na Islandu. 11. Giorgio Pressburger U carstvu sjena i Ljudska i neljudska povijest Meandar Jedan od najkompleksnijih tekstova našega vremena, slijedeći strukturu Danteove “Božanstvene komedije”, kroz individualnu sudbinu govori o 20. stoljeću kroz prizmu tragedija, ratova, konclogora, putujući kroz vrijeme pod vodstvom Freuda i susrećući likove koji su to stoljeće obilježili. 12. Bruce Springsteen Born To Run Profil Autobiografija pjesnika potlačenih i marginaliziranih, objavljena istovremeno s američkim izdanjem. Od svog izlaska, prije mjesec i pol dana, među najprodavanijim je naslovima u Hrvatskoj i u svijetu. 13. Ankica Tomić Vice Versa Naklada Ljevak Obiteljska je priča koja se događa u samo dva dana, što je posve dovoljno da sveznajući pripovjedač uđe preko zidova u kuće i odnose među članovima šireg obiteljskog stabla Vice Drče i Nikole Glavine. U fragmentarnim minijaturama, čitatelji saznaju o onome o čemu se obično pred drugima šuti. 14. Hillary Rodham Clinton Teške odluke Profil Autobiografija u kojoj Hillary Clinton govori o svojim međunarodnim aktivnostima dok je bila na čelu State Departmenta, piše što se događalo iza kulisa Bijele kuće i Foggy Bottoma dok je ona bila glavna tajnica u doba Obamina mandata. 15. Grupa autora (ur. Hannes Grantis i Karin Taylor) Sunčana strana Jugoslavije Povijest turizma u socijalizmu Srednja Europa, Zagreb Zbornik radova koji se bavi različitim aspektima turizma u socijalističkoj Jugoslaviji. Autori su povjesničari i povjesničari kulture iz regije i europskih zemalja. Knjiga turizam promatra u vezi s ekonomskim i političkim promjenama i s jugoslavenski projektom gradnje zemlje bratstva i jedinstva. U svojim se radovima autori koriste izvornim materijalima, ali i usmenim svjedočanstvima. 16. Boba Đuderija Zovem u vezi posla Adamić, Rijeka Druga ukoričena zbirka priča Bobe Đuderije, koju su čitatelji najprije upoznali kao blogericu. Blogerska popularnost donijela je autorici ponude nakladnika da se njezine priče i crtice pojave i u konvencionalnom, papirnatom obliku. Đuderija opušteno, često duhovito, a ponekad s gorčinom piše o hrvatskoj svakodnevici. 17. Gyula Krúdy Crvena poštanska kočija Disput, Zagreb Roman klasika mađarske književnosti. Napisao je više od šezdeset romana, više tisuća novela i bezbroj publicističkih tekstova koji su do danas ostali rasuti po različitim časopisima u kojima je surađivao. “Crvena poštanska kočija” (1913.) roman je prepun referenci i aluzija na život u Budimpešti na kraju 19. stoljeća. 18. Magda Szabo Trenutak VBZ Jedna od najvažnijih mađarskih književnica 20. stoljeća, koja o političkim zbivanjima piše kroz rafinirane portrete i privatni život junaka. Za Staljinove vladavine od 1949. do 1956. bilo joj je zabranjeno objavljivati. “Trenutak” je klasik mađarske književnosti. 19. Todd Spehr Dražen - život i ostavština košarkaškog Mozarta Mozaik knjiga Biografija iz pera australskog autora Todda Spehra, koji je i sam pokušao ostvariti košarkašu karijeru u SAD-u. Autoriteti iz svijeta američke profesionalne košarke smatrali su europske košarkaše 1980-ih plošnim igračima čiju je pravu vrijednost teško odrediti. Dražen je promijenio to razmišljanje. 20. Peter Høeg Susanin efekt Disput Roman suvremenog danskog pisca koji se ne bavi samo pisanjem nego je strastveni planinar, pomorac, mačevalac i baletan te veliki štovatelj prirode. Glavni je lik ovog trilera 43-godišnja Susan, profesorica eksperimentalne fizike, s nevjerojatnom sposobnošću izazivanja iskrenosti u osoba - ljudi joj se jednostavno povjeravaju. 21. Margaret Atwood Godina potopa Lumen Drugi dio romaneskne trilogije slavne spisateljice koji su kritičari proglasili genijalnom i proročanskom prozom napetom poput trilera. Atwood se izruguje porocima suvremenog društva u kojem je komercijalizacija zahvatila sve slojeve, a književnost i umjetnost služe samo kao praktična sredstva nagovaranja ljudi na kupovanje. 22. Krešimir Nemec Gospodar priče Školska knjiga Znanstvena monografija o djelu Ive Andrića. Opsežno Nemecovo djelo otkriva nove, nepoznate detalje i donosi interpretacije kontroverzi vezanih za slavnog nobelovca te kronološki prikazuje Andrićev književni opus. 23. Wolfgang Bauer Preko mora Sirijci bježe u Europu Sandorf Potresna reportaža o ilegalnom putovanju sirijskih izbjeglica iz egipatske Aleksandrije morem do grčkih obala, u kojem su “under cover” sudjelovali novinar Bauer i češki fotograf Stanislav Krupar. Knjigu je u Njemačkoj objavio ugledni Suhrkamp i doživjela je već sedam izdanja. 24. Bekim Sejranović Čitam, skitam VBZ Glavni junak i pripovjedač, Sejranovićev bezimeni alter ego, putuje i luta diljem svijeta (Oslo, Pazin, Brčko, Zagreb, Goa, Ljubljana, Celje...), putujući on također i puno čita te pokušava pisati. Upoznaje nas sa zemljama, gradovima i krajolicima kojima putuje, a sve to je protkano književnim analizama djela koja čita. 25. Valeria Luiselli Tijela bez težine Edicije Božičević Luiselli je nova zvijezda latinoameričke književnosti. Život i poeziju Gilberta Owena, meksičkog pjesnika iz prve polovice 20. stoljeća koji je živio u New Yorku, istražuje mlada spisateljica i prevoditeljica iz sadašnjosti nastanjena u spomenutom gradu, protagonistkinja romana.   26. Pierre Loti Azijada Disput “Azijada” je poluautobiografski tekst temeljen na piščevu dnevniku iz 1876. i 1877. godine, kad je kao mladi francuski mornarički časnik boravio u Grčkoj i Istanbulu. U ovoj neuobičajenoj kombinaciji dnevnika i epistolarnog romana mogu se naći zanimljivi opisi Istanbula u kojima posebice dolazi do izražaja Lotijevo divljenje prema turskoj kulturi. Loti je francuski književnik koji je kao mornarički časnik više puta oplovio svijet.   27. Ružica Šimunović Tijelo u dijalogu: Ženske performativne prakse u Hrvatskoj Durieux Prošle godine tiskana je knjiga o povijesti performansa na ovom području (Suzana Marjanić), ove godine čitat ćemo o performansu kroz pogled žena umjetnica. U knjizi su i intervjui sa svim umjetnicama koje se bave, u bilo kojoj fazi svog djelovanja, performansom od 70-ih godina prošlog stoljeća    do danas. 28. Marko Dejanović Van brloga 2X2 U pričama Marka Dejanovića zrcale se prepoznatljivi, neuljepšani prizori onoga što upravo živimo, u njima su jasno iscrtani tragovi generacije, uspomene iz minulog vremena, ali i sjećanja na budućnost kakva bi mogla biti ako igra jednom stvarno i zauvijek utihne. 29. Mirjana Sanader Ranokršćanska arheologija Školska knjiga Knjiga se najavljuje kao prvi hrvatski udžbenik o počecima kršćanstva. Autorica je posvetila pozornost i temama koje tek u najnovije doba ulaze u prvi plan u svjetskoj literaturi kao što su uloga žena u ranoj Crkvi, robovlasništvo i kult mučenika. 30. Želimir Koščević Teme i motivi hrvatske fotografije Meandar Media Želimir Koščević, jedan od najvećih stručnjaka za fotografiju, napisao je novu knjigu na temu ovog medija. Na naslovnici je akt Milana Pavića, a knjiga je podijeljena po tematskim cjelinama kao što su akt, portret, autoportret, pejsaž... 31. Jeff Kinney Gregov dnevnik 7: Lijevo smetalo Algoritam Na engleskom je upravo izašlo jedanaesta po redu knjiga o dogodovštinama Grega, omiljeno štivo osnovnoškolske djece, kod nas je prošlog mjeseca izašla sedma knjiga “Lijevo smetalo”. Knjiga se događa pred školski ples na Valentinovo, a Greg je zaljubljen. 32. Terry i Eric Fan Noćni vrtlar   Meandar Media Radnja je smještena u Ulicu Grimloch, dječak William odrasta u sirotištu, no njegov će se život zahvaljujući jednom vrtlaru iznenada promijeniti. Ilustracije u knjizi izvedene su grafitnom olovkom. 33. Marcel Marlier i Gilbert Delahaye Maja i duhovi, Maja - mala balerina, Maja u svijetu bajki, Maja i njezin prijatelj vrapčić Profil Prva slikovnica o Maji je objavljena 1954. - Maja na farmi. Od tada je slijedilo još 60 naslova. U svijetu je prodano više od 105 milijuna ovih slikovnica, a godišnje se samo u Francuskoj proda više od 1,2 milijuna. Ponovo se tiska i kod nas. 34. Janus Varufakis Trpite ono što morate? Sandorf U ovoj knjizi, svojevrsnom ekonomskom trileru, svjetski poznati ekonomski stručnjak - kombinirajući oštar analitički um, visoka humanistička načela i praktičnu racionalnost - minuciozno dekonstruira poslijeratni ekonomsko-politički sustav, uvodeći nas iza kulisa makijavelističkih “igara prijestolja” u kojima je konstanta vječito nadigravanje sudionika. 35. Damir Karakaš Sjećanje Šume Sandorf Kratki roman poetskog tempa, knjiga o jednom neobičnom odrastanju pod sjenom misterija koji se krije u samom tijelu. Knjiga u kojoj se natječu strah i volja, dodiruje trauma, humor i poezija. Knjiga s ruba šume, posve karakaševska, uvrnuta u svojoj logici, točna i tečna, pomaknuta i razumljiva, knjiga koja može u svijet. 36. Amir Alagić Osvetinje Durieux Spletovi rečenica Amira Alagića u njegovu prvom romanu podižu vještinu pripovijedanja na iznimnu razinu, približavajući čitatelje likovima toliko da svaki od njih prerasta roman – jer za autora ne postoji ništa toliko sitno da u tome ne bi mogao otkriti beskonačno. 37. Evelina Rudan Vile s Učke Hrvatska sveučilišna naklada Ova je knjiga je sjajan primjer kako terenski istraživač, kad je opskrbljen teorijskim znanjima i otvoren novim upisivanjima značenja i tumačenja “starih” predaja, može napraviti svjež, pitak, a znanstveno besprijekoran rad. 38. Marinko Koščec U potrazi za početkom kruga Sandorf Mnogoslojna je to priča puna pronicavih uvida, koja pršti duhovitošću i ironijom te kroz prizmu protagonistove svijesti briljantno secira pojedinačno ponašanje i kolektivne bolesti. Osnovnu nit čini gotovo hermetičan odnos muškarca i žene koji ostaju zajedno unatoč sve težim prijeporima i nezaobilaznim odjecima onoga što se u društvenoj stvarnosti naziva krizom, premda je preraslo u permanentno stanje.   39. Amos Oz Juda Fraktura Šmuel Aš, jeruzalemski student povijesti istražuje Judu Isakriotiskog i piše smjelu tezu, reinterpretaciju Judine izdaje Isusa. U međuvremenu odustaje od studija i počinje nekoliko sati dnevno brinuti o umirovljenom profesoru povijesti, Geršomu Valdu. 40. David Foenkinos Charlotte Vuković & Runjić Francuski pisac, autor globalnog bestselera “Delikatnost” u romanu “Charlotte” govori o tragičnoj sudbini slikarice Charlotte Salomon, njemačke Židovke koja je, trudna, ubijena u Auschwitzu u dobi od 26 godina. Za”Charlotte” je Foenkinos dobio nagradu Renaudot.   41. Irena Douskova Ponosni Budi Hena.com Češki bestseler pisan iz perspektive osnovnoškolarke Helene, bavi se Čehoslovačkom 1970.-ih. Kazališna predstava dramatizirana po romanu postala je kultna češka predstava koja ne silazi s repertoara.   42. Duško Petrović Izbjeglištvo u suvremenom svijetu Naklada Ljevak Novi i interdisciplinarni doprinos razumijevanju aktualnih prijepora oko pitanja migracije i izbjeglištva, kako u hrvatskom, tako i u europskom i globalnom kontekstu. Petrović donosi i pregled teorijskog promišljanja fenomena izbjeglištva u posljednjih nekoliko desetljeća.   43. Ivica Ivanišević Knjiga žalbe VBZ Četvoro pisaca u rezidenciji za pisce u Rumunjskoj, gdje bi trebali pisati. Hrvata je upravo nogirala Bivša, a trebao bi pisati duhovitu prozu, Finkinja se bori s gotičkim romanima, postariji Rus piše o strahotama komunizma, a Čehinja se muči s poezijom o konačnim pitanjima smisla. 44. Lada Vukić Specijalna potreba VBZ Debitanski, nagrađeni roman. Desetogodišnji Emil živi sa samohranom majkom u siromaštvu. Sin boluje od porećaja govorne komunikacije, pitanje je kako “doprijeti” do Emila, što uspjeva majka, ali i tetak Jakov, ljubavlju, prisnošću i povjerenjem. 45. Miro Gavran Nekoliko ptica i jedno nebo Mozaik knjiga Pratimo dvostruku ljubavnu priču i dramatične događaje u Hercegovini tijekom prvoga svjetskog rata, kada je fra Didak Buntić pokrenuo akciju spašavanja gladne djece. Usporedno ide priča mladića koji tijekom 1980-ih i 1990-ih počinje gubiti tlo pod nogama kada mu se snovi i stvarnost isprepletu.