Pearl Jam, Tupac Shakur, Depeche Mode i Jane's Addiction predvode nominirane za prijem u Rock 'n' Roll Kuću slavnih, piše New York Times. Od ukupno 19 nominiranih izvođača koji su predstavljeni u utorak, njih devet nominirano je prvi puta. Uzimajući u obzir s kojom su brzinom bendovi MTV generacije - Guns N' Roses (2012.), Nirvana (2014.) i Green Day (2015.) -  primljeni u Kuću, Pearl Jamu gotovo da je garantiran ulaz.   Shakur bi u slučaju ulaska postao tek šest izvođač rap glazbe koji je primljen, nakon što je ta čast prije njega pripala Grandmaster Flashu, Run DMC-u, Beastie Boysima, Public Enemyju i N.W.A.-u.   Jane's Addicition i Depeche Mode također su nominirani prvi put, kao i Bad Brains, predvodnici beskompromisne hardcore punk scene Washington D.C.-a s kraja 70-ih i 80-ih godina prošlog stoljeća.     Ostali bendovi koji su nominirani prvi puta uključuju Journey, Electric Light Orchestra, Steppenwolf i Joan Baez.   Bendove koji su nominirani drugi puta predvodi Janet Jackson, a među njima su još i Chaka Khan, The Cars, The Zombies i MC5. Yes je nominiran treći puta, a Kraftwerk i The J. Geils Band četvrti puta. Joe Tex je nominiran peti puta, a bendu Chic poznatog gitariste Nilea Rodgersa ovogodišnja nominacija je 11. po redu, što je apsolutni rekord 31 godina stare institucije. Izvođači za ulaz u Rock 'n' Roll Kuću slavnih mogu biti nominirani 25 godina nakon izlaska njihovog prvog albuma. U prosincu ove godine bit će objavljeno koji su izvođači primljeni, a ceremonija primanja bit će održana u travnju 2017. godine u Barclays centru u Brooklynu u New Yorku.