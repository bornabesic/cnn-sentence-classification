Noel Gallagher, bivši vođa najvećeg britanskog benda posljednjih 20 godina, grupe Oasis, i autor mnogih bezvremenskih hitova, nastupit će sa svojim sastavom High Flying Birds na stadionu Šalata u utorak, 16. kolovoza. Bit će to Gallagherov premijerni, ali i ekskluzivan koncert u cijeloj regiji. U povijesti britanske rock scene postoji nekoliko autora (ili autorskih tandema) čije su pjesme postale bezvremenski klasici, neizostavan dio nacionalne kulturne baštine i globalni fenomeni. Još davno taj uzvišeni status ulovili su radov i Lennona & McCartneya, Jaggera & Richardsa, Pagea & Planta, Freddiea Mercurya, a u posljednjih 25 godina titulu najvećeg otočkog benda premoćno je osvojila grupa Oasis i to zahvaljujući skladbama Noela Gallaghera. Noel se već oformljenom bendu pridružio 1991. na nagovor brata Liama i donio im, osim sviranja gitare, i prijeko potrebne pjesme. U sljedećih izuzetno turbulentnih 18 godina Oasis su postali uvjerljivo najveći britanski bend, prodali više od 77 milijuna ploča, osvojili 6 Brit, 15 NME i 9 Q nagrada. Njihova dva albuma – “Definitely Maybe” I “(What’s The Story) Morning Glory” – slušatelji BBC-a svrstali su na prva dva mjesta top 50 najvećih engleskih albuma svih vremena, a uvršteni su i u Guinessovu knjigu rekorda kao najuspješniji britanski bend od 1995. do 2005. godine. Za sve to u najvećoj mjeri je zaslužan Noel Gallagher koji se samostalno potpisao pod remek-djela poput “Wonderwall”, “Live Forever”, “Don’t Look Back In Anger”, “Whatever”, “Go Let It Out”, “Rock’n’Roll Star”, “Some Might Say”, “Champagne Supernova”, “Shakermaker”, “Roll With It”, “Supersonic”…   Poslije raspada Oasisa 2009. godine Noel se posvetio solo projektima, a bend Noel Gallagher’s High Flying Bird (ime je inspirirano Fleetwood Macom i Jefferson Airplaneom) je formirao tek 2011. od članova The Zutons i The Lemon Trees te nekih glazbenika s kojima je dotad već surađivao. Debi album, nazvan po bendu, objavljen je iste godine i ulovio odlične kritike. Po prvi put istaknut i kao pjevač Gallagher je izjavio da mu se jako svidjela nova solo karijera u kojoj niti on, niti publika nisu na početku imali posebna očekivanja, pa je ugodno iznenađenje koliko brzo se sve razvilo do statusa arena, za što je posebno zaslužan singl “The Death Of You And Me”. Profinjen autorski dodir nije iznevjerio niti na nasljedniku, “Chasing Yesterday” koji je objavljen 2015., uletio na prvo mjesto britanske top liste albuma i oborio tamošnji rekord prodaje u prvom tjednu. Album su predstavili singlovi “In The Heat Of The Moment”, “Ballad Of The Mighty I” i “Riverman”, a turneja je već obuhvatila T In The Park i Fuji festival te datume po cijeloj Europi, Rusiji, SAD-u, Meksiku i Japanu. I dok su neki skloni umanjivati Gallagherov značenje proteklih godina mediji poput NME-a i Q Magazina uručili su mu “Godlike Genius” i “Icon” nagrade, a 2013. pripala mu je prestižno Ivor Novello priznanje za izvanrednu kolekciju pjesama.   Van stagea Noel Gallagher je u devedesetima i nultima gotovo jednako bio poznat po otrovnom jeziku, arogantnosti, izrazitoj sklonosti prema opijatima, učestalim sukobima sa svima oko sebe i specifičnom odnosu prema medijima. Osim mnogih tučnjava s bratom Liamom, zbog čega je na kraju i otišao iz Oasisa, pošteđeni uvreda nisu ostali niti brojni drugi glazbenici poput Blura (kojima je poželio da dobiju AIDS), Kaiser Chiefsa, Radioheada, Jacka Whitea, Jay-Z-a, Eminema, Keanea, 50 Centa, U2-a… Za svoj album “Be Here Now” je izjavio da je najbolja reklama protiv kokaina, a kad bi postojala dodjela zlatnih medalja za drogiranje da bi ih on osvojio jako puno za Englesku. Mada nema vozačku dozvolu priuštio si je Jaguar vrijedan 110 tisuća funti za kojeg je zaključio da mu je beskoristan, a za Victoriu Beckham je rekao da ne može žvakati žvaku i hodati ravno u isto vrijeme, a kamoli pisati memoare. I dok javnost uživa u njegovoj brutalnoj iskrenosti prema svima, a ponajviše sebi (“U najboljem slučaju sam prosječan gitarist”) Noel Gallagher se možda neće najtočnije sjetiti svega iz proteklih 25 godina, ali je sigurno da je napisao pjesme koje će ostati za sva vremena. Nastup Noela Gallaghera i High Flying Birdsa na stadionu Šalata 16. kolovoza bit će njegov prvi dolazak u regiju u dosadašnjoj karijeri. Razgovori o dolasku trajali su dugo, ali se uspješno priveli kraju jer je Noel izričito htio nastupati u Hrvatskoj. I dok je potencijalni reunion Oasisa malo vjerojatan omiljen zagrebački otvoreni koncertni prostor svjedočit će izvedbi monumentalnih rock hitova posljednjih desetljeća u izvedbi samog autora.  Ulaznice Prodaja ulaznica počinje u utorak 12. travanja. Od 12. do 30. travnja cijena im iznosi 170 kn. Od 1. svibnja do 15. Kolovoza ulaznice će koštati 190 kn, a na dan koncerta 220 kn. Službena prodajna mjesta: • Dirty old shop, Tratinska 18 • Rockmark, Berislavićeva 13 • Aquarius CD Shop, Varšavska 13 • Dallas Music Shop Rijeka, Splitska 2a • Eventimova prodajna mjesta u Hrvatskoj i inozemstvu • Online na www.eventim.hr Organizator koncerta je LAA. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!