Bilo bi lijepo da su se toga sjetili u Lisinskom i Koncertnoj direkciji Zagreb, ali još je ljepše, i svakako ohrabrujuće, da je finalistu Chopina Aljoši Juriniću doček u rodnom gradu pripremila njegova generacija. Mladi pijanist Danijel Gašparović sa svojom Umjetničkom organizacijom Cristoforium ponudio je Juriniću koncert u Hrvatskom glazbenom zavodu samo tjedan dana nakon završetka Chopinova natjecanja i Zagreb je u srijedu navečer pohrlio zapljeskati varšavskom junaku. To da je HGZ bio pretijesan, doista nije fraza. Ljudi su stajali u svim prolazima, otvorena su bila i vrata u malu, također punu dvoranu, a i balkon je bio poput košnice. A usprkos tolikoj gužvi i poslovično škripavim parketima, nikada na jednom koncertu, pa i u pauzama između stavaka, nije vladala tako pobožna tišina. Nije tomu razlog bila samo zamolba organizatora zbog snimanja koncerta, nego i Jurinićev pijanizam svjetske klase. Nastup na terenu nesklonom domaćim prorocima također može biti stresan, ali "nema pritiska do varšavskog" rekao mi je kasnije 26-godišnji pijanist. Na kraju koncerta u pretrpanoj dvorani bio je mokar do kože, ali prsti su ostali suhi. Dio varšavskog natjecateljskog repertoara, uključujući Chopinovu Treću sonatu i Četvrtu baladu te još niz skladbi kojima je dodao i tri dodatka, Jurinić je na Stančićevu Pleyelu odsvirao majstorski, sabrano, umjetnički i pobjednički. Uostalom, dići Zagreb na noge, što se napokon nakon trećeg dodatka i dogodilo, dostignuće je ravno varšavskom finalu. Ako ne i veće.