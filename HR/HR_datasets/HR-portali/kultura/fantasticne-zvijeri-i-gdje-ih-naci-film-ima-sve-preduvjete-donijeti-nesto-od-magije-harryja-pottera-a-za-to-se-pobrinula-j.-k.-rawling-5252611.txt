Nakon samo dva tjedna prikazivanja u svjetskim kinima “Doktor Strange” utržio je već 325 milijuna dolara bruto. Sjajan rezultat, no hoće li to biti i najveći hit u studenom? Ne mora biti, jer za tjedan dana je premijera filma “Fantastične zvijeri i gdje ih naći”, koji ima sve preduvjete donijeti nešto od magije serijala o Harryju Potteru. Za to se pobrinula J. K. Rawling, autorica knjiga o malom čarobnjaku koji je stasao u ozbiljnog tinejdžera, objavivši još početkom milenija istoimeni roman zamišljen kao pred nastavak serijala. Napisala ga je pod pseudonimom Newt Scamander, što je svojevrsna zafrkancija. Naime, u serijalu je Harry Potter čitao knjigu takvog naslova, a njezin autor je bio upravo dotični Scamander, glasoviti magizoolog, tip koji se bavi čarolijama i zoologijom i skuplja po svijetu neobične zvijeri čudesnih osobina, kako bi iz zaštitio od sila mraka. Za razliku od “Harryja Pottera”, “Fantastične zvijeri” su precizno datirane, radnja se odigrava u New Yorku 1926., po svoj prilici prije no što se Potter zaputio u Hogwarts, kamo je stigao Scamander kako bi završio svoju potragu. Knjiga je pisana kako lakše štivo, iako je autorica obavila golem posao da spoji fikciju s nešto činjenica, ali je to istodobno bio i humanitarni projekt jer je 80 posto prihoda od prodaje namijenjeno siromašnoj djeci diljem zemljine kugle. Warner Bros., kompanija koja je producirala “Harryja Pottera”, pritiskala je autoricu da napiše nešto slično i ona je pristala produžiti “Fantastične zvijeri” u trilogiju: iz nje će biti napravljeno pet filmova, a za prvi je Rowling, što dosad nikad nije radila, napisala i scenarij. Nije da se prije nije uplitala u ekranizacije svojih knjiga i predlagala svakojake izmjene, no ovaj put je odlučila preuzeti svu odgovornost. Za redatelja je predlagala Alfonsa Cuaróna, čiji se “Harry Potter i zatočenik Azkabana” smatra najboljim izdankom serijala, međutim, on tvrdi da mu nitko iz Warner Brosa nije iznio tu ponudu. Posao je dobio David Yates, kojem su zadnja četiri filma iz serijala bili dostatna preporuka. Newta Scamandera glumi Eddie Redmayne, koga su uloge u “Teoriji svega” (Oscar za najbolju ulogu) i “Dankinji” (nominacija za Oscar) prometnuli u jednog od najvažnijih suvremenih karakternih glumaca. U manjim ulogama pojavljuju se zvijezde poput Colina Farrella, Jona Voighta i Samanthe Morton, a nakratko će se pojaviti i Johnny Depp. Zašto on? Zato što je Warner Bros tako siguran u uspjeh svoga proizvoda da je već najavio premijeru nastavka za 2018., a u njemu će Depp imati itekako važnu ulogu. WB ništa ne prepušta slučaju, pa je internet ovih dana zasut kratkim isječcima iz filma koji se doimaju poprilično zabavno. Najefektniji je onaj u kome Newt hvata neobičnu, ali vrlo simpatičnu kreaturu koja je luda za draguljima. Nije loša ni kino najava u kojoj Newt dolazi pred newyoršku carinu i s nelagodom vadi kovčeg pun dragocjenih ulova, no kad ga otvori, ukažu se samo njegove osobne stvari poput košulja i pidžama: čarobnjaštvo je velika stvar kad on uspijeva prošvercati svoje “zvijeri” u američku metropolu. Na internetu možete vidjeti i tzv. B-rolu od punih sedam minuta, u kojoj su kadrovi sa snimanja. U nekima od njih vidi se i J. K. Rowling, koja inače izbjegava medije, no sada je očito ponosna što je možda najvažniji član ekipe.  Eddie RedmayneNewt Scamander je zaposlen u britanskom Ministarstvu magije, opisuju kao ekscentričnog i introvertnog čarobnjaka, ali je očito vrlo spretan kad je uspio prikupiti 85 primjeraka “fantastičnih” zvijeri. U New Yorku će doživjeti pustolovinu života, ili mu se bar tako čini: burne dogodovštine za njega tek počinju. Redmaynea smo inače prvi put zapazili u mini seriji “Stupovi zemlje” u režiji našeg Sergia Mimice-Gezzana.   36-godišnja kći poznatog karakternog glumca Sama Waterstona igrala je manje i veće uloge u nizu zapaženih filmova, no tek sada bi mogla postati zvijezda. Glumi Tinu Goldstein, vješticu koja je za razliku od Newta čvrsto na zemlji, ali je poprilično razočarana što je degradirana u američkom kongresu magije na mjesto koje joj ne odgovara. Njezina sestra Queenie (Alison Sudol) važan je lik u priči.   Svestranom američkom komičaru ovo je također prijelomna uloga. Igra Jacoba Kowalskog, “bezjaka” (termin za nečarobnjake iz serijala o Harryju Potteru) koji radi u tvornici i priželjkuje postati pekar. Krivac je da znatan dio Newtovih “fantastičnih zvijeri” nestane u New Yorku, gdje na njih vrebaju svakojake opasnosti, pa pokušava popraviti štetu kako zna i umije.