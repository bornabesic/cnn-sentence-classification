Drugu godinu zaredom u sklopu Aurea Festa održana je večer jazza koja je na Trg Svetog Trojstva privukla brojnu publiku. Uz domaći Big Band Požega, posjetitelje su raspjevali i rasplesali članovi Greenhouse Blues Banda te prva dama hrvatske jazz scene Zdenka Kovačiček. "Nadam se da će mlađe generacije nastaviti tradiciju ovakve vrste glazbe. Svaki mali grad ima jazz publiku i glazbenike, no problem je financiranje jazz klubova jer se od ovog žanra nitko nije obogatio. Jazz je visoka kategorija, isto kao i klasika. Uključio se u žanrove poput etna, popa i rocka što znači da mu se daje jedna nova vrijednost i kvaliteta. To je dobro za mlade jer tako upoznaju slobodu koju jazz pruža", istaknula je Kovačiček. Svojim dolaskom publika je sinoć potvrdila kako cijeni rad domaćih umjetnika i različitu vrstu glazbe. Oduševljenje nisu krili ni članovi požeškog Big Banda. "Ovaj grad je pokazao kako voli kulturu, dobru glazbu te da se zna zabavljati. Naravno, treba još proći dosta vremena da to bude točno onako kako smo zamislili", rekao je voditelj požeških glazbenika Zvjezdan Marjanović. Big Band Požega djeluje pet godina i okuplja 20-ak članova. Često im se na nastupima pridruže najbolji instrumentalisti i solisti poput Antonija Gečeka, Zvonimira Bajevića, Marina Ferketina, Borisa Popova, Marka Tolje... "Tijekom proteklog razdoblja pripremili smo šest cjelovečernjih različitih koncerata, stoga sada uživamo u plodovima našeg rada. Glazba i druženje su jedina motivacija da i dalje sviramo. Okupljamo preveliki broj ljudi da bi mogli imati materijalnu korist. Smatram kako je u životu emotivni dio bitniji od materijalnog, ali je bitno i da se nadopunjuju. Materijalno stječemo na nekim drugim stranama, a emotivno dobivamo upravo s Big Bandom. Još uvijek se razvijamo i ne znam gdje nam je kraj", zaključio je Marjanović.