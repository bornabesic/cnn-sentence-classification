        Samo dan uoči druge obljetnice smrti Jona Lorda, osnivača i najvažnijeg člana na početku rada ovog benda, nastup Deep Purplea u Zadru na parkiralištu pokraj Jazina privukao je solidan broj ljudi. U posljednjih desetak godina ovi su britanski rokeri u Hrvatsku redovito dolazili u razmaku od tri-četiri godine. Bend koji je presudno utjecao na razvoj hard rock glazbe prema heavy metal žanru do danas je ostao često puta zanemarivan kad se pisala povijest rocka, posebno nakon promjena u ukusu rock-publike od 1980-ih. U prvom dijelu koncerta britanskog benda dominirale su mahom novije te starije, ali ne toliko poznate pjesme, a publika je na to reagirala prilično mlako. U drugom dijelu, nakon što su se zaredale uspješnice stare 30, 40, pa i više godina, “Lazy”, “Perfect Strangers”, “Space Truckin” i “Smoke on the Water”, pjesme koje su obilježile hard rock glazbu, atmosfera je postala bitno bolja. Na inače velikoj pozornici istaknuli su se svi članovi benda, i svaki je glazbenik dobio svojih pet minuta, a po tome je bend i najpoznatiji već gotovo pet desetljeća. Glas pjevača Iana Gillana, nekad sinonim za izdržljivost i visine, danas je očekivano načet godinama (rođen 1945.) pa se bend najviše i prilagođava tom nedostatku. Klavijaturist Don Airey, koji je prije 25 godina snimio i album s Divljim jagodama u Londonu, i dalje oduševljava publiku diljem svijeta ubacujući domaće melodije zemlje u kojoj svira u svoje solo dionice. Za kraj inače solidnog, ali i kad je riječ o bendu i kad je riječ o publici nedovoljno entuzijastičnog nastupa odsviran je hit star 44 godine, “Black Night”. Inače, na sam dan koncerta odlučeno je da će Gibonni, koji je trebao zasvirati kao predizvođač, biti drugi pa je tako početak koncerta odgođen za 22 sata, a hrvatski je pjevač nastupio nakon ponoći. Pred dijelom publike koja je ostala nakon zvijezda večeri i pred kakvom sigurno ne nastupa često, Gibonni je priredio svoj klasični gotovo dvosatni koncert u kojem je odsvirao hitove iz svoje karijere koja je na svojem početku bila presudno pod utjecajem baš Deep Purplea.      >> “Deep Purple”nisu puno dimili, ali nisu bili baš ni voda 