Dokumentarni film "Anne Frank: Then and Now" hrvatskog redatelja Jakova Sedlara premijerno je prikazan u Los Angelesu, gdje je na programu kina Leammle Town Center cijelog ovog tjedna, na četiri projekcije dnevno. To je prvi film o Ani Frank i njezinoj tragičnoj sudbini na arapskom jeziku, čime se nastoji tamošnjem stanovništvu, osobito mladima, prikazati Holokaust o kojemu nemaju gotovo nikakvih spoznaja. Sedlar u korežiji sa sinom Dominikom, poznatu priču o nepobjedivom duhu djevojke koja je godinama vodila dnevnik skrivajući se od nacista, prije nego što je završila u logoru, prenosi uz pomoć osam palestinskih djevojčica koje se pripremaju za audiciju nikad postavljene kazališne predstave o Ani Frank. Film je sniman 2014. i 2015. u Jaffi, Ramalli, Gazi i na Kosovu, a već je prikazan u Iranu i Gazi, no na tajnoj projekciji. "Zbog javne projekcije tamo bismo imali stvarnih problema, i mi i oni koji bi film gledali", rekao je Jakov Sedlar za Hinu. Po njegovim riječima, ni samo snimanje nije prošlo bez poteškoća. "Tijekom snimanja 2014. našli smo se usred rata u Gazi, no sve je sretno završilo", kaže Sedlar o trenutku kada je filmska ekipa trebala tražiti zaklon tijekom izraelskih zračnih napada. Nakon Irana i Gaze, gdje je prikazan kao jedini dokumentarac ikad snimljen o Ani Frank, film je imao premijeru u New Yorku, gdje je također igrao sedam dana. "Producenti, The Ollendorff Center i As Film, prijavili su film za Oscara u konkurenciji dugometražnoga dokumentarca, a prema pravilima, ukoliko želi biti u konkurenciji,  film mora igrati tjedan dana u New Yorku i Los Angelesu, i to četiri puta dnevno", objašnjava Sedlar. Los Angeles Times u svojoj kritici ističe kako se tim filmom prenosi važna poruka o tome koliko su riječi koje je Ana Frank zapisala kao tinejdžerica podjednako aktualne danas kao i u vrijeme kada ih je zapisala. "U filmu vidimo te staložene i zamišljene djevojke kako se izmjenjuju u interpretaciji dirljivih dijelova iz dnevnika i iz suvremene muslimanske perspektive progovaraju o temama poput ljubavi, religije i rata", napominje se. Ocjenjuje se i kako posjet filmskog producenta Branka Lustiga koncentracijskom logoru Bergen-Belsen, gdje je bio zatočen kao i Ana Frank, "zaokružuje taj kratki, ali provokativni rad". Da postoji interes za film pokazuje prepuna dvorana na losangeleskoj premijeri, ali i veliki broj pretraživanja na internetu,  dok će se u Zagrebu, najavio je Sedlar, prikazati na svečanoj projekciju 27. siječnja, na Dan holokausta. Osim palestinske djece u filmu nastupaju Raida Adon, istaknuta palestinska glumica i dvoje najpoznatijih glumaca s Kosova, Mensur Safciu i Gresa Pallaska. >> 'Ana Frank ne udovoljava minimalnim estetskim kriterijima za gostovanje u HNK Rijeka' 