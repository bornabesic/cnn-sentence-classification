ZAGREB - U jaku službenu konkurenciju ovogodišnjeg filmskoga festivala u Cannesu uvrštena je i hrvatska manjinska koprodukcija "Sieranevada" rumunjskog redatelja Cristija Puiua, čiji je film "Smrt gospodina Lazarescua", nagrađen 2005. u canneskom programu "Izvjestan pogled", kao jedan od najzaslužnijih pokrenuo tzv. novi val rumunjske kinematografije.   Canneski filmski festival prikazat će u konkurenciji svog 69. izdanja, od 11. do 22. svibnja, dvadeset filmova, među kojima i najnovije Pedra Almodovara, braće Dardenne, Xaviera Dolana, Jima Jarmuscha, Kena Loacha, Seana Penna, Paula Verhoevena.    "Sieranevada" je četvrti Puiuov dugometražni igrani film "Sieranevada", a nastao je u koprodukciji Rumunjske, Francuske, Hrvatske, Bosne i Hercegovine te Makedonije.   To je film o obiteljskom okupljanju na komemorativnoj večeri za oca cijenjenog neurologa, na kojoj se, u očekivanju svećenika, razgovara o povezanim i nepovezanim događajima u svijetu i o ratovima.   Po riječima samog redatelja, kako prenosi HAVC, film govori o komemoraciji koja se nikad ne dogodi, o onima koji odabiru bijeg u fikciju i skrivaju svoje strahove iza 'konkretne stvarnosti' kad su svladani tugom koju ne mogu razumjeti.   Puiu će se za Zlatne palme natjecati, među ostalim, s proslavljenim španjolskim redateljem Pedrom Almodovarom, koji dolazi s filmom "Julieta" te jednako slavnim Amerikancima, Seanom Pennom i Jimom Jarmuschom koji na prestižnom francuskom festivalu predstavljaju svoje filmove "The Last Face" i "Paterson", objavili su u četvrtak organizatori.   U konkurenciji su i "Personal Shopper" Francuza Françaisa Oliviera Assayasa, "Juste la fin du monde" (Samo kraj svijeta) kanadskog redatelja Xaviera Dolana, "La Fille inconnue" (Nepoznata djevojčica) belgijskih redatelja Luca i Jean-Pierrea Dardennea te film "I, Daniel Blake" Britanca Kena Loacha.   Tu su i "Ma Loute" francuskog redatelja Bruna Dumonta, "Rester Vertical" (Ostati uspravan) Alaina Guiraudieja, "Loving" američkoga redatelja Jeffa Nicholsa i "Elle" (Ona) Nizozemca Paula Verhoevena i još jedan film rumunjske kinematografije, "Bacalaureat" Cristiana Mungiua.   Film Stevena Spielberga "BFG", adaptacija knjige britanskog pisca Roalda Dahla (Big Friendly Giant), prikazat će se izvan konkurencije kao i film Jodie Foster "Money Monster" u kojemu glume Julia Roberts i George Clooney te "Cafe Society" Woodyja Allena, koji otvara festival.   Produkciju filma "Sieranevada" potpisuje rumunjska tvrtka Mandragora u koprodukciji s francuskom tvrtkom Alcatraz films, hrvatskim Spiritus movensom, bosanskohercegovačkom tvrtkom 2006. te makedonskom produkcijom Sisters and Brother Mitevski. Hrvatska producentica filma je Zdenka Gold.   Osim režije Cristi Puiu potpisuje scenarij filma, za kameru je bio zadužen Barbu Bălăşoiu, glavne uloge imaju Mimi Brănescu i Bogdan Dumitrache, a jednu od uloga igra i hrvatska glumica Petra Kurtela.   Na filmu su bili angažirani hrvatski filmski djelatnici: casting direktorice Marina Redžepović i Ivana Ivišić, dizajnerica frizura Štefanija Roso, asistentica maske Evelina Cikron, vođa snimanja Igor Miklošić Figo, kompozitor Bojan Gagić te majstor za vizualne efekte Tom Vujnović.   Predsjednik ovogodišnjeg žirija glavnog natjecateljskog programa je redatelj George Miller, a crvenim tepihom prošetat će mnoge svjetske zvijezde, Kristen Stewart, Ryan Gosling, Russell Crowe, Charlize Theron, Javier Bardem, Adam Driver, Adèle Exarchopoulos, Marion Cotillard, Vincent Cassel, Juliette Binoche, Valeria Bruni-Tedeschi i Isabelle Huppert. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!