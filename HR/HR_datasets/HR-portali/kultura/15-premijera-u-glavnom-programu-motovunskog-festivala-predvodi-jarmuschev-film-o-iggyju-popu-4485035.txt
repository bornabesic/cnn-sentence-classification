Besplatnom projekcijom prošlogodišnjeg hita Motovun Film Festivala Močvara, jučer je službeno započela Motovunizacija!, zagrijavanje za pet najzabavnijih dana i noći koji će obilježiti filmsko ljeto od 25. do 30. srpnja. Tristotinjak ljudi je uživalo u gledanju višestruko nagrađenog filma, a na terasi Centra Kaptol ekskluzivno su saznali što će obilježiti ovogodišnji program 19. MFF-a, koji je potvrđen na današnjoj konferenciji za medije održanoj u Laubi. Glavni filmski program od čak 15 hrvatskih premijera predvodi Gimme Danger, novi dokumentarni film redatelja Jima Jarmuscha o karijeri, glazbi i fenomenu grupe The Stooges, čiji frontman Iggy Pop slovi kao jedan od najvećih rokera i najkarizmatičnijih frontmena svih vremena. Premijera koja će oduševiti ljubitelje humoristične strane mizantropičnog velikana Brune Dumonta je nova crna komedija Slack Bay. Revija likova iz noćne more, koje tumače imena s francuske "A liste" glumaca, među kojima je i Juliette Binoche, donose urnebesni cirkus s početka 20. stoljeća. Slack Bay   Na programu je i pobjednik Berlinalea Gori more, kao i premijera indie-hita Tangerine, koji je u potpunosti snimljen mobitelom. U glavnom motovunskom programu našli su se i dobitnik nagrade u Cannesu (M)Učenik Françoisa Chalaisa, američki film Neke žene s poznatom glumačkom postavom koju čine Laura Dern, Michelle Williams i Kristen Stewart te premijera argentinskog kandidata za Oscara Klan, filma koji donosi zastrašujuću priču temeljenu na istinitim zlodjelima obitelji profesionalnih otmičara. Tangerine   Motovun će ugostiti Kseniju Marinković i Mirjanu Karanović, glumice filma Dobra žena koji gledamo na istarskom brdu uz novi film Sve najbolje, domaće redateljice Snježane Tribuson. Nakon Francuske, zemlja partner ovogodišnjeg festivala je Bella Italija s čak tri prateća programa. I grandi maestri je posvećen petorici najboljih talijanskih redatelja današnjice, Il Mezzogiorno je ispunjen filmovima izvučenim sa samog juga čizme te Commedia all' italiana, program koji je stvoren za smijeh do suza. Uz recentna ostvarenja talijanske kinematografije, poput iznimno uspješne ovogodišnje La Pazza Gioia, u programu vrtimo i nenadmašeni Fellinijev klasik Amarcord uz koji su odrasle generacije gledatelja i koji je danas jednako smiješan kao i u vrijeme u kojem je nastao. Na pitanje Gdje ste bili 2016.? svatko će jednostavno odgovoriti "U Motovunu!", ali ne dajte se zbuniti istoimenim nazivom popratnog programa koji će se posvetiti temi jačanja desnice u zemljama središnje Europe. Od festivalskih uspješnica poput njemačkog We Are Young. We Are Strong i grčkog Fascism Inc. o počecima nove fašizacije društva do jezovitog rusko-izraelskog dokumentarca Credit for Murder, koji govori o posljedicama ignoriranja tog društvenog trenda, ovaj je program motovunski doprinos aktualnoj raspravi o tome je li antifašizam floskula. Kad vaši najdraži filmovi završe i projektori se ugase, zabava se seli na pozornicu Motovun Film Festivala. Ove će godine publiku zabavljati reper Edo Maajka i najužareniji talijanski etno bend Kalàscima.