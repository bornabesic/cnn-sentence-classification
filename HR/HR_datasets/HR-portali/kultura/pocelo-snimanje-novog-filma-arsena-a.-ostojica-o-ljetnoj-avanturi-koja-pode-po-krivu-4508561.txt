ZAGREB - Redatelj Arsen A. Ostojić na zagrebačkom Jarunu snima svoj novi film, psihološki triler "F20", o dvoje mladih čija ljetna avantura krene u potpuno krivom smjeru, čija se premijera očekuje iduće godine.    Film, utemeljen na scenariju Hrvoja Sadarića, nagrađenom na natječaju Ars Septima, prati djevojku koja za očevu pizzeriju dostavlja pizze i mladića kojemu su roditelji otišli iz grada, pa koristi priliku i samo igra video-igrice i naručuje pizze. Tako se oni upoznaju i zaljube.　    "Djevojka za vikend poželi otići u provod na Zrće, no otac joj to ne dopušta, pa nagovori momka da ukradu novac i pobjegnu na more. To i naprave, no tada sve pođe po krivu", otkrio je dio priče Ostojić za Hinu.    Kroz nelinearni slijed priče protkane ubojstvima motiviranima najtamnijim dijelom ljudske psihe, film obrađuje i teme ljubavnog odnosa mladih, disfunkcionalnih odnosa roditelja i djece, psihičke bolesti, modernih trendova. 　    Ostojić kaže kako je riječ o žanrovskom filmu, psihološkom trileru koji bi mogao biti spreman za premijeru na proljeće iduće godine, ali okvir im je sljedeće izdanje Pulskog filmskog festivala.    "Snimanje će trajati tridesetak dana u Zagrebu i na Zrću, a nekoliko dana i najesen", najavio je Ostojić, dodavši kako se na realizaciju nagrađenog scenarija čekalo duže, no sada je došlo pravo vrijeme za to.　    Film se financira iz privatnih izvora, u produkciji kuće Filmosaurus Rex, bez sredstava HAVC-a, Grada Zagreba, Ministarstva kulture ili televizije, napominje redatelj. "Unatoč tome u trenutno mogućim financijskim uvjetima ništa se ne osjeti, radimo potpuno profesionalno i okupili smo vrhunsku ekipu i najbolje domaće filmaše", istaknuo je.    Snimatelj je Slobodan Trninić, a glavne uloge tumače mladi studenti glume Filip Mayer i Romina Tonković. Uz još nekoliko pripadnika mlađe generacije u sporednim su ulogama afirmirani hrvatski glumci, Mladen Vulić, Alen Liverić, Alma Prica, Ksenija Marinković, Goran Grgić, Alen Šalinović i Boris Miholjević.    "Radimo s puno žara i zahvalan sam partnerima koji su prepoznali kvalitetu tog niskobudžetnog projekta", ustvrdio je Ostojić.    Arsen Anton Ostojić (1965.) studirao je na zagrebačkoj Akademiji dramskih umjetnosti, a potom i na Sveučilištu u New Yorku. Njegov filmski prvijenac "Ta divna splitska noć" iz 2004. osvojio je brojne nagrade te je nominiran za Nagradu Fassbinder Europske filmske akademije, a "Ničiji sin" je sa šest Zlatnih arena bio apsolutni pobjednik festivala u Puli 2008. godine.　    Film "Halimin put" iz 2012. godine dosad je prikazan na više od pedeset festivala diljem svijeta, a osvojio je 32 nagrade, među kojima nedavno i nagradu publike na filmskom festivalu u Urugvaju.