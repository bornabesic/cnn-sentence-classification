Nagrada Europske unije za kulturnu baštinu Europa Nostra, najviše europsko priznanje na polju kulturne baštine ove će godine biti dodijeljena i Hrvatskom restauratorskom zavodu za restauratorsku obnovu kapele sv. Martina u Starom Brodu, te povjesničaru umjetnosti i konzervatoru savjetniku i bivšem dugogodišnjem ravnatelju Hrvatskog restauratorskog zavoda Ferdinandu Mederu.Ove je godine među laureatima dvadeset i devet projekata i pojedinaca iz osamnaest zemalja. Prijava za nagrade Europa nostra ukupno je bilo više od dvije stotine.  Ljudi diljem svijeta sada mogu glasovati online za Nagradu javnosti i dati potporu nagrađenom projektu (projektima) iz svoje države ili neke druge europske zemlje. Svi koji se uključe u glasovanje imaju priliku osvojiti putovanje u Finsku za dvije osobe, a bit će i posebni gosti na svečanosti dodjele nagrada koja će se održati 15. svibnja u finskom gradu Turkuu. Tijekom svečanosti dodjele nagrada bit će objavljeno sedam dobitnika Velike nagrade (Grand Prix) u vrijednosti od 10.000 eura, a bit će objavljen i dobitnik Nagrade javnosti. 