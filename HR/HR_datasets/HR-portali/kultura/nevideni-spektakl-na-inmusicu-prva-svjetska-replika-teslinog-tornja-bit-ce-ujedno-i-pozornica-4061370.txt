Na novinarskoj konferenciji, održanoj 19. svibnja u zagrebačkom Vintage Industrial Baru organizatori INmusic festivala objavili su da će u sklopu jedanaestog izdanja INmusica na Jarunu privremeno biti izgrađena impresivna i jedinstvena replika Teslinog tornja. Vjerodostojna replika bit će nešto niža od originalnog tornja (srušenog prije 99 godina), no i dalje će biti najviši objekt podignut na jarunskim otocima. Trideset-metarski INmusicov Teslin toranj vidjet će i s druge obale Jaruna, a obzirom da je riječ o prvoj konstrukcijski točnoj replici ikad izgrađenoj u svijetu – zasigurno neće proći nezapažano i kod svjetske javnosti. Ovaj jedinstveni projekt INmusic festival posvećuje dvojici iznimno talentiranih ljudi koji su ostavili neizbrisiv trag na čovječanstvo - Nikoli Tesli i Davidu Bowieju. Uz posebnu posvetu Tesli i Bowieju, Teslin toranj na INmusic festivalu ujedno je posveta humanizmu, inovativnosti i pozitivnim aspektima ljudskog  stvaralaštva te idejama koje mijenjaju svijet i čine ga ljepšim i boljim. U godini kada se obilježava 160. obljetnica rođenja jednog od najznačajnijih znanstvenika – Nikole Tesle, i kada je suvremena kultura izgubila jednog od najkreativnijih i najutjecajnijih umjetnika našeg doba – Davida Bowieja, najveći hrvatski festival suvremene autorske glazbe odlučio je odati posebno priznanje ovim velikim umjetnicima. "U želji da razvijamo sve potencijale festivala došli smo na ideju da posebnost i identitet INmusica obilježimo posvetom onome što posjetitelje INmusica najviše i fascinira, a to je ljudsko stvaralaštvo, a u našem slučaju posebno glazbeno stvaralaštvo. Svako stvaralaštvo je ozbiljavanje ideja, a Teslina ideja opskrbe svijeta energijom putem Tesling tornja lenonovski je poetična i fascinantna. Odlazak Bowieja dodatno nas je potaknuo u realizaciji replike Teslinog tornja kao simboličkog poticaja na humanističko stvaralaštvo. Pokroviteljstvo gradonačelnika Bandića i njegovi napori u rješavanju problema trajne opskrbe strujom na festivalskom otoku, dijelom je otvorilo prostor za realizaciju ovog zahtjevnog projekta, a mi ovim projektom pokazujemo da svaki javni novac koristimo za daljnji razvoj festivala. Zahvalio bih ovim putem i Gradskom uredu za gospodarstvo, rad i poduzetništvo i njihovom Uredu za turizam koji nas u svojim okvirima podržava već nekoliko godina. Kako je replika Teslinog tornja jedina u svijetu, INmusic festival kao najznačajniji turistički događaj u kontinentalnoj Hrvatskoj ovim će projektom ojačati svoju međunarodnu turističku atraktivnost. Za realizaciju svih turističkih potencijala festivala, ipak, neophodna je veća podrška Turističke zajednice Grada Zagreba i Hrvatske turističke zajednice", objasnio je Zoran Marić, direktor INmusic festivala. Promo / INmusic   INmusicova replika Teslinog tornja spaja znanost, kulturu, umjetnost i obrazovanje, a za vrijeme INmusic festivala funkcionirat će kao posebna posebna audio-vizualna pozornica. Jedinstvena festivalska VJ pozornica bit će smještena u unutrašnjem prostoru ukupnog promjera 12 metara čineći toranj jednako impresivnim izvana i iznutra. Više o samom VJ programu rekao je video umjetnik doc. art Ivan Slipčević: "Izuzetno mi je drago da je INmusic festival pokrenuo cijeli ovaj projekt i povezao na jedinstven način dvije inspirativne osobe poput Tesle i Bowieja. Na festivalu ćemo predstaviti jedinstvenu 360° audio-vizualnu projekciju koja će publiku provesti kroz umjetničku interpretaciju stvaralaštva Tesle i Bowieja - kroz spoj odlične glazbe i vizualne umjetnosti koja je obilježila naše živote i ideje koje su oblikovale suvremeni svijet kakav poznajemo. Ovogodišnji VJ program imati će naglasak na Bowieju, ali će se dotaknuti i drugih glazbenih velikana koje smo nedavno izgubili. Ideja je da se kroz Teslin toranj oblikuje programski prostor unutar INmusic festivala koji će sa svakim novim festivalskim izdanjem i naglaskom na razne glazbenike i umjetnike kojima se svi zajedno divimo slaviti temeljne vrijednosti humanizma i kreativnosti." Sveukupnu produkcijsku zahtjevnost i kompleksnost izrade ovog, zasada, privremenog montažnog objekta približio je izv. prof. dr. sc. Davor Skejić, dipl. ing. građevine: "Za početak moram reći da smo s popriličnom skepsom pristupili ovom projektu. No, krajnje motivirajuća ekipa iz INmusic festivala dala nam je poticaj da se upustimo u ovaj izazov. Bili smo svjesni da nitko od nas nije Tesla, a i dodatno je tu bio izazovni zahtjev da kompletna konstrukcija, uključujući temelje, bude montažno‐demontažna. Konstrukcija tornja je izuzetno zahtjevna jer je prostorna i nepravilna po visini" - izjavio je Skejić te iznio tehničke detalje. "Zagrebačka replika bit će dvostruko manja u odnosu na original no s jednako složenom konstrukcijom. Toranj zajedno s kupolom ima oko 25 tona čelika, a ukupno je u konstrukciji oko 3500 čeličnih dijelova koji su grupirani u 265 radioničkih pozicija. Kako se radi o montažnoj konstrukciji u konstrukciju će biti ugrađeno oko 4000 vijaka, a osmišljen je i poseban sustav temeljenja na armiranobetonskim blokovima koji su segmentirani u blokove od 6, 10 i 12 tona." Zajedničkih poveznica između Tesle i Bowieja je mnoštvo, a zasigurno je najistaknutija njihova fasciniranost svemirom. Tesla je svoju viziju čovječanstva crpio iz potencijala kozmičke energije koju je i sam Bowie opjevao nebrojeno puta. Zanimljivo je i kako je jedna od posljednjih Bowiejevih filmskih uloga bila upravo uloga Nikole Tesle u vrhunskom Nolanovom „Prestižu“. U filmu je Bowie savršeno utjelovio Teslu i to upravo u fazi života u kojoj ga je svijet „ljubazno zamolio da se umirovi“ nakon, tada neshvaćenog i ambicioznog projekta povijesno poznatog kao Wardenclyffe Tower. Marko Todorov / CROPIX Direktor festivala Zoran Marić, Davor Skejić, Ivan Slipčević i Renato Filipin   INmusicova verzija Wardenclyffe tornja suvremeni je podsjetnik na nerealizirane energetske ideale kojima je Tesla posvetio svoj radni vijek - osiguravanju besplatne, neograničene i čiste energije za čovječanstvo i konačno uspostavljanje preduvjeta za svjetski mir. Bez Teslinih otkrića danas vjerojatno ne bismo slušali glazbu na načine koje poznajemo, Bowiejevi hitovi ne bi tako lako ušli u milijune domove i promijenili tijek suvremene glazbe, a INmusic festival zasigurno ne bi postojao. U čast čovjeku koji je 'osvijetlio' svijet i čovjeku koji nam je i glazbene poglede usmjerio prema nebu, replika Teslinog tornja po prvi puta u svijetu povijesno će zasvijetliti u Hrvatskoj, na otočiću usred zagrebačkog Jaruna – na INmusic festivalu! Ovaj ambiciozni projekt okupio je ponajbolje hrvatske profesionalce iz raznih polja djelovanja, a podršku i pohvale iskazali su i stručnjaci zagrebačkog Tehničkog muzeja Nikola Tesla te Memorijalnog centra Nikola Tesla u Smiljanu. Prepoznat je i veliki kulturno-turistički potencijal realizacije ovakvog projekta u Zagrebu te je dipl. ing Renato Filipin, viši kustos Tehničkog muzeja Nikola Tesla pozdravio ideju realizacije: "Ove godine i zagrebački Tehnički muzej službeno je dobio naziv Nikola Tesla. Tehnički muzej također radi na povezivanju znanosti i umjetnosti, raznim radionicama i projektima, a tu je i kabinet ''Nikola Tesla'' s raznim pokusima. Lijepo je da će grad Zagreb prvi u svijetu imati svoju repliku Teslinog tornja, te bi bilo sjajno kada bi, ovaj zasad privremeni projekt, dobio svoju trajnu lokaciju." "Svi mi moramo imati neki ideal koji će upravljati našim ponašanjem i zadovoljiti nas, ali on nije materijalan, bez obzira da li je vjera, umjetnost, znanost ili bilo što drugo, samo je važno da djeluje kao nematerijalna sila." (Nikola Tesla) Glazba je upravo jedan takav ideal i sam Tesla prepoznao je značenje glazbe za čovječanstvo te u svojim bilješkama o elektrani 'svjetskog sustava' (sustav teslinih tornjeva) među brojnim prednostima poput povezivanja svjetske komunikacije, navodi i "uspostavljanje 'svjetskog sustava' glazbene distribucije" (preuzeto iz autobiografije Nikole Tesle - "Moji Pronalasci"). INmusic festival već dugo je međunarodno prepoznat zahvaljujući konstantnoj kvaliteti glazbenog programa, a ovogodišnje, jedanaesto izdanje INmusica uveličat će Florence + The Machine, PJ Harvey, Gutterdämmerung featuring Henry Rollins, Jake Bugg, Skunk Anansie, The Kooks, Wilco, Django Django, Pennywise, The Coral, Yeasayer, The Heavy, Kawasaki 3p, Pat Thomas and the Kwashibu Area Band, Orkesta Mendoza, Monoswezi, Shearwater, My Baby, FùGù Mango, The Bambi Molesters, Gustafi, Gretta, Chui, Žen i mnogi drugi! INmusic festival #11 održat će se od 20. do 22. lipnja 2016. godine na Jarunu u Zagrebu uz potporu Ožujskog piva kao powered by sponzora te OTP banke koja omogućava beskontaktno plaćanje na festivalu. Ulaznice su dostupne putem službenog festivalskog web shopa, mogu se uplatiti u više od 100 poslovnica OTP banke Hrvatska te se mogu kupiti u Dirty Old Shopu u Zagrebu. Cijena trodnevne ulaznice iznosi 349 kuna (+ transakcijski troškovi), cijena dnevne ulaznice iznosi 300 kuna (+ transakcijski troškovi) dok je cijena za sedmodnevni festivalski kamp 250 kuna (+ transakcijski troškovi). Kamperske ulaznice, kao i jednodnevne ulaznice za festival, dostupne su isključivo putem webshopa.