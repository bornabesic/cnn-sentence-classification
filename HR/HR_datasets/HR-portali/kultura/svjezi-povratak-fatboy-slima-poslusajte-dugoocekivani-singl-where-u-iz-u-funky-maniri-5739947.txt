ZAGREB - Legendarni britanski DJ i producent Fatboy Slim objavio je novi singl "Where U Iz", četiri godine nakon velikog hita "Eat, Sleep, Rave, Repeat". Pionir big beata već je ranije u svojim setovima vrtio nedovršenu stvar koja se tada zvala "Where You Iz", a 2015. njene je kanale prepustio javnosti kako bi svi znatiželjni producenti amateri pokušali napraviti svoju verziju pjesme. Tada je Fatboy na Soundcloudu izbacio i četiri odabrana miksa trake prepravljene po guštu producenata iz četiri različite britanske regije. Hit s nastupa sada je dobio modificirano ime u "Where U Iz" i novo old school ruho s funky beatom, a ostao mu je prepoznatljivi lyric sample „Where you is, is where you at, but you can't beat that with a baseball bat“ koji korijene vuče iz starih hip-hop dragulja.   Ovakav svježi comeback Fatboy Slima stiže u najbolji trenutak – taman dovoljno rano da ga apsolviramo do početka festivalske sezone kada stiže na umaški Sea Star festival. Elektronski hitmaker vraća se u Stella Maris 27. svibnja, sedam godina nakon krcatog, fenomenalnog nastupa kada je složio prvoklasni party. Norman Cook predvodi dosad objavljen impresivan popis izvođača festivala koji uključuje The Prodigy, Paula Kalkbrennera, Modestep, Pendulum (koji dolaze s DJ setom), Elemental, Brkove, Jonathan, Kišu metaka, Sassju, Bad Copy i mnoge druge. Sea Star festival prvi je festival u sklopu EXIT Ljeta ljubavi, koji se održava 26. i 27. svibnja u umaškom kompleksu Stella Maris.