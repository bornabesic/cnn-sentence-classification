Pripreme za najveći ikad održani hrvatski koncert Ansambla LADO naziva Čuvajmo naše blago u punom su jeku. Spektakularna, moderna produkcija za posebnu folklornu čaroliju ulazi u Arenu Zagreb. Najveća pozornica kulture na kojoj će ove subote, 3. lipnja u 20 sati po prvi put nastupiti ansambl LADO impresivne je veličine 250 m2. LADO će Zagrepčanima, uz najnovije svjetske trendove rasvjete i zvuka, na potpuno drugačiji, moderan način predstaviti novi cjelovečernji program Ispod duba stoljetnoga. Novi program prikazuje neke od koreografija koje su nagrađivane kako na domaćim, tako i na inozemnim natjecateljskim festivalima, kao i koreografije koje na repertoar Ansambla LADO prvi put donose pjesme i plesove Hrvata u Austriji, Mađarskoj te s područja uz rijeku Sutlu. Ovim programom Ansambl LADO najavljuje i svoju novu umjetničku praksu koja za svaku sezonu podrazumijeva postavljanje potpuno novog cjelovečernjeg programa pripremljenog za svoju vjernu publiku. Posebnost nadolazećeg spektakla Ansambla LADO prepoznali su brojni ljubitelji kulture pa tako za koncert u Areni Zagreb vlada više nego odličan interes. Uz domaću publiku i medije, svoj dolazak najavili su i predstavnici medija iz inozemstva što je još jedan prekrasan pokazatelj vrijednosti, zanimljivosti i kvalitete hrvatske kulture i narodne baštine. Koncert Ansambla LADO u Areni Zagreb održava se pod pokroviteljstvom Predsjednice Republike Hrvatske Kolinde Grabar – Kitarović. Ulaznice za nastup LADA u Areni koji se održava uz partnerstvo HEP-a i Peveca, mogu se osigurati u sustavu Ulaznice.hr ili Eventim.hr. Učenici, studenti, umirovljenici i članovi KUD-ova uz predočenje svog statusa ostvaruju pravo na cijenu ulaznice već po 80 kn.