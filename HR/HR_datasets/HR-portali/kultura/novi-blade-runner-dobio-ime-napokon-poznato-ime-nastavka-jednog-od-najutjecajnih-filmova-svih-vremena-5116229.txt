Nastavak filma 'Blade Runner' redatelja Denisa Villeneuvea (Sicario, Prisoners, Incendies) zvat će se 'Blade Runner 2049', piše Deadline Hollywood. Film bi trebao u kina doći 6. listopada 2017. godine. Kako bi obilježili objavu naslova, ekipa filma objavila je prvu fotografiju sa snimanja. Alcon Entertainment i Warner Bros. tako su riješili dilemu koja je mučila obožavatelja filma Ridleyja Scotta 'Blade Runner' iz 1982. godine. Kako je radnja originalnog filma nastalog prema romanu Phillipa K. Dicka Sanjaju li androidi električne ovce smještena u 2019. godinu, dade se zaključiti da će se radnja nastavka događati 30 godina poslije. U glavnim ulogama pojavit će se Ryan Gosling i Harrison Ford, koji će reprizirati svoju ulogu Ricka Deckarda. Scenarij filma napisali su Hampton Fancher i Michael Green.