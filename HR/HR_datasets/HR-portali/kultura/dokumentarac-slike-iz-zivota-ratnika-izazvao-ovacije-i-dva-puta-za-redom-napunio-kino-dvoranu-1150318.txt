U Kinu Metropolis u MSU jučer je održana svečana premijera dokumentarnog filma "Slike iz života ratnika" Silvija Mirošničenka, za kojeg je vladao golem interes i gužva te je film zbog toga prikazan dva puta za redom, a mnogi su cijeli film odgledali na nogama ili na podu. Film je to o ratnom heroju vukovarske obrane, Ivanu Anđeliću – Doktoru. Tihi i skromni ljudi, kao i u brojnim životnim sferama i događajima, uvijek su bili oni preko čijih leđa je prelazila glavnina tereta. Nikad se nisu žalili. Šutjeli bi i radili ono za što su bili uvjereni da trebaju i moraju. Tako je bilo i u Domovinskom ratu koji je “iznjedrio” puno tihih i neprimjetnih momaka koji su uvijek “teglili” i bili srce i duša svoje postrojbe. Zbog te svoje osobine većina ih je široj javnosti ostala nepoznata, a oni ostali heroji suborcima i krugu ljudi koji su ih poznavali. Doktor slovi za jednog od istinskih ratnih heroja koji se neviđenim žarom borio na nekoliko ratišta i pokazao veliku snalažljivost i hrabrost kakva je karakteristična samo za izuzetne ljude. Doktor je jedan od rijetkih heroja koji je preživio ratni pakao Vukovara. Ivan Anđelić – Doktor svoje korijene vuče iz Rame, pa je vođen željom da sudjeluje u njenoj obrani, nakon pada Vukovara, došao pomoći svojim velikim ratnim iskustvom. Nakon dolaska, postaje zapovjednik obrane Rame i ustrojava brigadu Rama. Sa svojim suborcima iz Vukovara neumorno prenosi ratna znanja i iskustva na vojnike. Polovicom lipnja 1992. godine sudjeluje u akciji u kojoj je teže ranjen. Nakon teškog izvlačenja i višesatnog putovanja preko Vran planine, prebačen je u bolnicu u Splitu, gdje operiran, a nakon toga se liječio dulje vrijeme. Iako ranjavan više puta, odbijao je otići u zasluženu mirovinu, nastavio je karijeru profesionalnog vojnika. Umirovljen je tek nakon mirne reintegracije hrvatskog Podunavlja i preustroja ratnih postrojbi HV-a Nakon projekcije i dugog, gromoglasnog pljeska koji je prelazio u ovacije, Ivan Anđelić - Doktor obratio se publici i održao izuzetno dirljiv govor o svojim suborcima. Premijeru ovog dugoiščekivanog dokumentarca nisu propustili brojni ugledni gosti, iz političkog i kulturnog života, između ostalog ministar hrvatskih branitelja Tomo Medved, Vukovarsko-srijemski župan Božo Galić, Miroslav Ćiro Blažević, Ljiljana Vinković, Željko Bebek, Slaven Knezović, Branko Ištvančić, saborski zastupnici Tomislav Panenić, Stevo Culej, Željko Glasnović, generali Hrvatske vojske Ante Roso, Miljenko Filipović,  ravnatelj Hrvatskog memorijalnog centra Domovinskog rata Ante Nazor, Zorica Gregurić, ravnatelj Javne ustanove Memorijalnog centra Domovinskog rata u Vukovaru Zoran Šangut i drugi. Nakon uspješno održane premijere za koju je vladao ogroman interes, i mnogih upita ljudi, producent filma Antun Ivanković najavio je kino-distribuciju filma diljem Hrvatske i dijaspore, te naglasio kako je ovaj film rađen u minimalnim produkcijskim uvjetima. Prije dvije godina mala jurišna postrojba domaćih filmaša predvođenih redateljem Silvijom Mirošničenkom na poziv Antuna Ivankovića iz Tovarnika, inicijatora cijelog projekta, krenula je u filmsku avanturu zvanu – nezavisni dokumentarni film. Film je rađen u produkciji  Udruge za audiovizualno stvaralaštvo Artizana iz Zagreba i Udruge dr. Ante Starčević – Tovarnik. Tijekom njegova nastajanja film su sufinancirali: Ministarstvo hrvatskih branitelja, Vukovarsko-srijemska županija i Općina Tovarnik. >>Na Velebitu počinje snimanje megaprojekta: Igranog filma o generalu Gotovini >>Snima se film o srpskoj okupaciji šarengradske Ade na Dunavu​ 