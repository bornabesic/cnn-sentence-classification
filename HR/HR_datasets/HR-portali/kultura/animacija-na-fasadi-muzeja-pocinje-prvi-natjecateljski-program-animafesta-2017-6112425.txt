U utorak 23. svibnja u 20 sati na Medijskoj fasadi Muzeja suvremene umjetnosti u Novom Zagrebu počinje prikazivanje trokanalnih site-specific animiranih radova – prvi natjecateljski program Animafesta 2017 Animation goes MSU! Program će se odvijati svake večeri do 10. lipnja, no Animafest poziva svoju vjernu publiku da večernjom šetnjom Novim Zagrebom u utorak poprati njegovo otvaranje. Odabrano je 19 radova iz 12 zemalja, a među izabranim autorima mnoštvo je "povratnika" na medijsku fasadu koji su se tijekom višegodišnje suradnje Animafesta i MSU uspjeli najbolje prilagoditi specifičnim zahtjevima ovoga formata "animacije na otvorenom". Radove su odabrali Leila Topić, viša kustosica MSU, i Daniel Šuljić, umjetnički ravnatelj Animafesta. Najbolji film bit će nagrađen festivalskom statuom te samostalnom trotjednom projekcijom rada na fasadi MSU-a tijekom veljače i ožujka 2018. Iako dominiraju apstraktni filmovi, poput onog kolumbijskog redatelja Camila Colmenaresa (Quimtai) koji se zanima predkolumbovskim domorodačkim kulturama, mnoštvo je i svakodnevnih inspiracija poput Vožnje na posao (Paul Fletcher), Proljetnog čišćenja (Lea Vučko i Damir Grbanović) i kompjutorskih igara (Plima, Vincent Masson). Potom je u središtu priroda – Cvat Margaret To vizualnom glazbom prati njezino buđenje, a šumskim pejzažom nadahnjuje se i nadrealistička kompozicija Marte Stražičić (Mračna šuma). Terje Henk estonska je umjetnica koja je u animiranom filmu Bijela kiša i crvene noge ispričala živopisnu priču uz pomoć naizgled nespojivih likova: lisice, ronioca i foke. No kao i uvijek, Animation goes MSU! pravi je Akvarij znatiželje (VCA Animation Class), pa tako nalazimo i interese za zlatno doba reklamne industrije (Karnevalski zid ljubavi, Kelley Bell), Klima Marite Stanić i Maje Blažek (M_1300) u potpunosti je sastavljena od snimaka zabilježenih skenerom, a Igor Ćorić, jedini s dva filma u natjecanju, smjestio je svoj prvi rad Unutar čudovišta. Povratnik na fasadu je i Boris Hergešić čija MSU-ova proizvodna traka muzej doslovno pretvara u tvornicu umjetnosti, dok Wan Chen Lin (ZOEY) ponire u vizije kliničke depresije (Mentalna crna rupa) uz pomoć metalnih vizuala. Benjamin Fox je umjetnik koji je u potpunosti iskoristio trodijelnost Medijske fasade kako bi istražio priču o fizičkoj žudnji nazvanu Haptički triptih, dok je američka autorica Ana Carolina Estarita Guerrero u filmu Promjena iskoristila tri ekrana za apstraktno putovanje prostranstvima imaginarnog svemira. Životu onkraj papirnatih poljana   Naposljetku, raskoš Barcelone s formama Miróa i Gaudija predstavlja interdisciplinarna umjetnica Maja Kalogera (Joan i Antoni otišli su na pivo), dok Yiyi Ma u Životu onkraj papirnatih poljana zamišlja život fikcionalne animatorice koja stvaranjem produžuje vlastiti život.   Prvi ovogodišnji Animafest Open Air održava se u subotu 27. svibnja u parku Zrinjevac u 21 sat. Na rasporedu je jedan od najomiljenijih animiranih filmova proteklog desetljeća – Perzepolis francusko-iranske redateljice Marjane Satrapi. Adaptacija njezina nagrađivanog grafičkog romana o životu građanske obitelji u okružju revolucionarnih i post-revolucionarnih zbivanja u Iranu te odrastanja i emigracije njihove kćeri osvojila je publiku i kritiku dirljivom introspekcijom te sjajnom upotrebom tehnike tuša koja vjerno prenosi atmosferu stripa.