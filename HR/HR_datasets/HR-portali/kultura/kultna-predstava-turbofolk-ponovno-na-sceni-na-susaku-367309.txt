Kultna, višestruko nagrađivana predstava riječkog HNK Ivana pl. Zajca "Turbofolk“, autorski projekt Olivera Frljića, ostvarena u produkciji Hrvatske drame riječkog HNK Ivana pl. Zajca, za koju se uvijek traži ulaznica više, vraća se na scenu. Izvodi se  21. i 23. siječnja  u Hrvatskom kulturnom domu na Sušaku s početkom u 19.30 sati. Glumački ansambl predstave čine Anastazija Balaž Lečić, Olivera Baljak, Andreja Blagojević, Alen Liverić, Jasmin Mekić, Dražen Mikulić, Damir Orlić, Tanja Smoje i Jelena Lopatić. Uz režiju, Oliver Frljić potpisuje i izbor glazbe te scenografiju zajedno s Borutom Šeparovićem, dramaturgom predstave. Za kostimografiju je zaslužan Modni studio Artiđana, a za oblikovanje svjetla Boris Blidar. "Turbofolk“ je do sada polučio uspjehe na mnogim inozemnim i domaćim festivalima poput budimpeštanskog Spring Festivala, bečkog festivala Wiener Festwochen, festivala Beyond belonging u Berlinu, Sterijina pozorja u Novom Sadu, Festivala mediteranskog kazališta "Purgatorije“ u Tivtu, Gavellinih večeri u Zagrebu, Međunarodnog festivala malih scena u Rijeci, festivala "Zlatni lav“ u Umagu, Marulićevih dana u Splitu ili  3. međunarodnog festivala Slovenskog mladinskog gledališča u Ljubljani.   