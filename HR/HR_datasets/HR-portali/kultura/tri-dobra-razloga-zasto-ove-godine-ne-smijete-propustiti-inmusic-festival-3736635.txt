Početak ljeta u Zagrebu već je tradicionalno rezerviran za INmusic festival. Tri jarunska otoka okupirat će  atraktivni izvođači i deseci tisuća posjetitelja iz raznih dijelova svijeta. Ako među vama još uvijek ima onih koji se dvoume, donosimo tri razloga zbog kojih biste svakako INmusic ove godinie trebali uvrstiti na svoj popis ljetnih festivala. 1. Ako sad propustite ove svjetske zvijezde, tko zna hoćete li dobiti drugu priliku? Ako još uvijek premišljate hoćete li otići na INmusic festival #11, nudimo dva pitanja koja biste si trebali postaviti: Patim li od sindroma 'strah od propuštenog' i jedno retoričko 'zašto ne!?' Strah od propuštenog je vrlo ozbiljna stvar. Florence + The Machine, PJ Harvey, The Kooks, Jake Bugg, The Coral samo su neka od imena koja će ove godine u sklopu INmusica po prvi put posjetiti Hrvatsku, ali i regiju. Primjerice, Zagreb ima čast biti jedan od samo nekoliko europskih gradova koje će PJ Harvey posjetiti u sklopu aktualne turneje 'The Hope Six Demolition Project', a Florence + The Machine je glazbeni spektakl koji je užitak pogledati čak i ako ne znate sve tekstove napamet.   Posebno mjesto među glazbenim novitetima predstavlja ekskluzivno gostovanje Gutterdämmerung feat. Henry Rollins. Idol i inspiracija mnogima, punk pionir i multitalentirani umjetnik Henry Rollins, također će po prvi put zakoračiti na pozornicu INmusica, ali ne sa svojim bendom već u potpunoj novoj i spektakularnoj live izvedbi ‘najglasnijeg nijemog filma na svijetu’ – Gutterdämmerung! Ako ste pravi ljubitelj žestokih ritmova i rock ikona, Gutterdämmerung ih okuplja sve: Lemmya Kilmistera, Grace Jones, Iggyja Popa, Joshua Hommea (QOTSA, EoDM), Slasha, Toma Arayau (Slayer) i mnoge druge, a cijeli show pojačan dramatičnim specijalnim efektima i pirotehničkim elementima predvodi Henry Rollins uz pratnju žestokog rock benda uživo na pozornici. Imajte na umu da Gutterdämmerung nije projekt koji ćete moći pogledati u kinima ili u privatnom aranžamanu, a zasigurno ne uživo uz Henryja Rollinsa. Čak i ako niste najveći fan Henryja Rollinsa, PJ Harvey ili Florence Welch, informirajte se da ne propustite nastup o kojem će se pričati još godinama. Mnogi će se sjetiti Mobyjevog nastupa iz 2009. kad je pred kraj koncerta odsvirao neplanirani set – samo zbog fenomenalne atmosfere. Danas Moby još uvijek stvara, ali ne ide na turneje. Tko ga je propustio na INmusicu 2009., pitanje je hoće li imati ponovno prilike doživjeti njegov nastup uživo. 2. Kvaliteta prije svega Osim što se pojedine zvijezde vrlo vjerojatno neće više navratiti u Zagreb, na INmusicu već godinama imamo prilike vidjeti izvođače koji rijetko posjećuju ove prostore.   Organizatori kao politiku festivala ističu prije svega kvalitetu, a tek onda popularnost izvođača. Stoga ne čudi šarolik spektar izvođača, od Sonic Youtha i Morrisseyja (koji je premijerno nastupio u Hrvatskoj 2006. na INmusicu) do Arcade Firea (koji su pak izrasli u megabend i predvodnike indie scene) i Arctic Monkeysa (o kojima je svaka opisna riječ postala suvišna, uzevši u obzir njihov besprijekoran ugled kod kritike i publike). INmusic u fokus stavlja autore, a ne producente ili komercijalno iskreirane glazbene jednohitaše s hordom kratkovidnih obožavatelja. Nemali je broj fanova brojne izvođače doživio uživo ili otkrio i zavolio upravo na INmusicu. Premda publika voli zagrebački glazbeni festival, nadležne institucije se još uvijek bore s prihvaćanjem INmusica kao hrvatskog kulturnog proizvoda europske dimenzije. Na stranu mnogobrojnih inozemnih ljubitelja glazbe koji Zagreb i Hrvatsku posjećuju upravo zbog INmusica, to je prije svega festival za skromni hrvatski džep. S cijenom trodnevne ulaznice od oko 300 kn, koja je višestruko niža od prosječne europske festivalske ulaznice za znatno slabiji program, INmusic, odlučilo je nedavno resorno Ministarstvo kulture, i dalje ne predstavlja javnu potrebu u kulturi niti zaslužuje sufinanciranje. Usporedbe radi, novosadski Exit s oko 40% skupljom cijenom ulaznice od INmusicove, uživa milijun eura potpore državnih institucija i samim time raspolaže s višestruko većim programskim budžetom. Uz ovaj, a i rastući broj novih festivala u regiji, INmusic proteklih godina, usprkos otežanim uvjetima rada i žestokoj konkurenciji, zadržava titulu najkvalitetnijeg i najpristupačnijeg glazbenog programa u regiji. 3. Više od glazbenog festivala INmusic festival svake godine uz glazbeni program nudi i nešto novo. Za početak, INmusic je festival u festivalu, čime se malo drugih festivala može pohvaliti. Već niz godina prepoznatljiva konstanta INmusicovog programa je World music program.  Ove godine na INmusic dolazi ‘zlatni glas Afrike’, Pat Thomas, hvaljeni meksički mini orkestar, Orkesta Mendoza, i beskrajno veseli jazz-afrobeat kvartet Monoswezi.   Pored kulturne raznolikosti i šarenila lokacije na INmusicu ne nedostaje dodatnih sadržaja i zasigurno ćete naći nešto za sebe. Tu su uvijek popularni Karaoke Party, Nargila Chill Out zona gdje se možete opuštati ili se jednostavno povući i odmoriti na jednom od mnogobrojnih kreveta rasutih po festivalskoj lokaciji. Za one s avanturističkim apetitima, kamp nudi organizirane posjete Plitvicama ili kajaking po Mrežnici koji su kao stvoreni za aktivan odmor prije početka glazbenog programa festivala. Pohvale svakako treba uputiti i INteatru koji je možda malen, ali ugošćuje velike predstave i glumce. U sklopu ovogodišnjeg INmusicovog kazališnog repertoara na daskama koje život znače očekuju nas tri vrhunske predstave, svaki dan po jedna: Vilim Matula s monodramom 'Münchhausen', Senka Bulić predstavit će 'Dream of Life' i Zijah Sokolović koji će sve prisutne nasmijati predstavom 'Međuigre 0-24'. U godini koju će glazbena scena pamtiti po gubitku Davida Bowieja, Lemmyja Kilmistera, Princea i još nekoliko vrhunskih umjetnika, organizatori uvjeravaju da će odati posebnu počast izgubljenim velikanima – cjeloviti program je još uvijek obavijen velom tajne. INmusic festival traje od 20. do 22. lipnja, a sve dodatne informacije saznajte na njihovim službenim stranicama.