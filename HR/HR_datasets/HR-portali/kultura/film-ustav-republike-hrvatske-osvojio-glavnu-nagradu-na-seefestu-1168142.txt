Na 12. filmskom festivalu jugoistočne Europe - SEEfestu u Los Angelesu, nagrada za najbolji film, Grand Prize žirija „Bridging the Borders Award“ pripala je filmu Rajka Grlića "Ustav Republike Hrvatske". Iz Festivala ističu da je to „izvanredan i veoma komičan“ ljubavni film o mržnji, priopćila je PR služba produkcije filma. Tijekom osam dana održavanja Festivala na Beverly Hillsu, prikazano je ukupno 12 dugometražnih, osam dokumentarnih te 36 kratkometražnih filmova. Pobjedom u L.A.-u, film Rajka Grlića nastavlja uspješan niz međunarodnih nastupa koji je započeo međunarodnom premijerom u Montrealu 2016. gdje je nagrađen prestižnom Grand Prize of the Americas. Uz cijeli niz nagrada, na netom završenom Milan International Film Festival – MIFF-u, nagrađeni su ponovno i glumci za svoja ostvarenja u Grlićevom filmu. Prestižne MIFF nagrade iz Milana odnijeli su Ksenija Marinković i Dejan Aćimović kao najbolji sporedni glumci, čime se "Ustav RH" kandidirao za Najbolji film, o čemu će publika odlučiti na projekciji 31. svibnja.    U glavnim ulogama u filmu pojavljuju se Nebojša Glogovac, uz već spomenute Kseniju Marinković i Dejana Aćimovića te Božidar Smiljanić. Scenarij potpisuje Ante Tomić zajedno s Rajkom Grlićem, a ostalu autorsku ekipu čine direktor fotografije Branko Linta, skladatelj Duke Bojadziev, scenografkinja Željka Burić, kostimograf Leo Kulaš, montažer Andrija Zafranović, majstorica maske Ana Bulajić Črček, majstor zvuka Nenad Vukadinović i dizajner zvuka Srdjan Kurpjel. Producent je Ivan Maloča, a produkciju potpisuju Interfilm iz Zagreba, Hrvatska radiotelevizija, In Film Prag, Revolution Skopje, Sever&Sever Ljubljana i Film&Music Entertainment London. Film su sufinancirali Hrvatski audiovizualni centar, Češki filmski fond, Agencija za film Republike Makedonije i Filmski centar Slovenije, uz podršku programa Kreativna Europa – MEDIA Europske unije i europskog fonda za koprodukcije Eurimages. SEEfest se održava od 2006. godine, a kroz svoje festivalsko izdanje kao i kroz projekcije koje organizira tijekom čitave godine promovira kulturnu raznolikost Jugoistočne Europe, navodi se u priopćenju. 