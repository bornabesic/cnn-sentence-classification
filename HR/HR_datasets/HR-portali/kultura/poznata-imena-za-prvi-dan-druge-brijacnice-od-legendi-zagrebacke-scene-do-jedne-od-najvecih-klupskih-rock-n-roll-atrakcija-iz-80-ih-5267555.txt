Nakon odličnog prvog izdanja festivala Brijačnica na Zagrebačkom velesajmu u siječnju ove godine, najveći hrvatski zimski festival najavljuje prva imena za 2017. godinu. Festival Brijačnica ovoga će se puta održati u Boćarskom domu 27. i 28. siječnja, a prvog dana festivala svirat će Pips, Chips & Videoclips, Le Cinema, Gatuzo, Čao Portorož i Straight Mickey and the Boyz. Zagrebački sinovi Pips, Chips & Videoclips headlineri su prve večeri Brijačnice, a bend koji ima već remek-djela hrvatske diskografije poznat je po sjajnim koncertnim nastupima koje rasprodaju diljem Hrvatske i regije. Istovremeno stilski raznovrsni, tematski provokativni i vizualne atraktivni - Pips, Chips & Videoclips uvijek su dobrodošli na pozornici svake dvorane i festivala. O njihovoj glazbenoj karijeri ne treba puno pričati, kvaliteta njihovog stvaralaštva je s godinama postala neupitna, a s razlogom slove kao jedan od značajnijih bendova na ovim prostorima. Le Cinema je jedna od najvećih klupskih rock n' roll atrakcija iz 80-ih godina prošlog stoljeća u Jugoslaviji, a publika Brijačnice će imati jedinstvenu priliku svjedočiti njihovom live nastupu. Mladen Juričić, Marino Pelajić i Ivan Piko Stančić javnosti su poznati po angažmanima u grupama Haustor, Grupi 220, Time i Parni valjak, a radi se o originalnim članovima grupe Film. Dobro poznati rock dvojac Gatuzo također je jedan od sjajnih bendova koji će rasplesati publiku na drugom izdanju Brijačnice. Bend koji iza sebe ima 4 studijska izdanja i brojne nastupe, još će jednom koncertno opravdati veliku podršku publike i struke, koji njihovu minimalističku formu gitare i bubnja nazivaju eksplozivnom i sirovom. Čao Portorož je bend iz Ljubljane čiji nastupi publiku ne ostavljaju ravnodušnom te sami sebe opisuju kao punk rock nebulozu. Glasni i žestoki pronašli su ono mjesto gdje se punk i gitaristički indie susreće s pop formama. Na neki način može se reći da je njihov zvuk tribute alter rocku 90-ih i new wave bendovima nastalim na ovim prostorima. Beogradska rock grupa Straight Mickey and the Boyz još će se jednom predstaviti zagrebačkoj publici na pozornici Brijačnice 27. siječnja. Sve popularniji trio svira pravi sirovi rock n' roll upakiran u odlične tekstove. Nakon nastupa na festivalu Reflektor proteklog ljeta, imamo ih prilike čuti i u zimskom izdanju, gdje će sigurno biti još bolji i "britkiji". Informacije o imenima drugog dana festivala Brijačnica bit će poznate uskoro, a za 28.  siječnja priprema se prava rock poslastica koja će zasigurno oduševiti fanove diljem regije, jer se radi o bendu koji u originalnom sastavu nije svirao više od 15 godina! Ulaznice za prvi dan Brijačnice možete nabaviti u pretprodaji za 65 kuna, dok će na dan cijena biti 85 kuna. Prodajna mjesta: Dirty Old Shop Rockmark Tvornica kulture i sva prodajna mjesta sustava Entrio www.entrio.hr