ZAGREB - Najvećih domaći i regionalni festival specijaliziranoga teatra "Dani satire Fadila Hadžića" u svojem će 41. izdanju od 2. do 21. lipnja u Satiričkom kazalištu Kerempuh ugostiti 15 predstava iz šest zemalja po odabiru izbornice Željke Udovičić Pleština, a otvorit će ih gostovanje Slovenskoga narodnog gledališča Nova Gorica s glazbenom igrom kultne londonske skupine Tiger Lillies "Peter Kušter".   Ove godine prijavljenih je predstava bilo ukupno 47, a izbornica Udovičić Pleština, kako je kazala u utorak na konferenciji za novinare u Kerempuhu, među njima je odabrala 15 naslova koje čine program "oblikovan trenutkom i određen suvremenom riječju", složen od djela suvremenih pisaca i autorskih projekata ali i adaptacija klasika, koji se "utječu satiričnom, odustajući od komičnog".   "Satiru oblikuje vrijeme i određuje mjesto gdje nastaje, ona proširuje granice i postavlja neugodna pitanja, i ona je onda mjesto gdje se na Danima satire susrećemo i kazališno propitujemo probleme koji nas muče", rekla je izbornica.   Pogledavši sve prijavljene predstave stekla je relevantnu sliku onoga što se događa na sceni Hrvatske i regije te odabrala 13 predstava tzv. velikih pozornica i dvije koje će se prikazati na noćnoj sceni, "što ne znači da su manje važne, već je riječ o predstavama koje tamo pripadaju svojim izričajem, budući da posjeduju elemente kabaretskog".   Ono što će na ovogodišnjim Danima satire biti pojačano prisutno je politička satira, rekla je Udovičić Pleština. "No, ne samo to - autori predstava ovoga su puta za svoj modus izričaja birali suvremenu riječ, i to bi bio neki zajednički nazivnik ovih Dana satire", istaknula je.   "Kao prvo, utjecali su se suvremenim autorima, da bi izrazili i formulirali ono što ih muči. S druge strane, imamo autorske projekte nastale iz zadanih improvizacija, promišljanja i zajedničkih iskustava svih autora predstave", pojasnila je. Potom, tu su i klasici "koji bitnim i opravdanim dramaturškim intervencijama dolaze do našeg vremena snagom suvremene riječi".     Autori koje obuhvaćaju predstave takva su imena poput Samuela Becketta, Richarda Beana, Bobana Skerlića, Rajka Grlića i Ante Tomića, Mate Matišića, Arpada Schillinga, Ivana Vidića, dok ih redateljski potpisuju Saša Božić, Vinko Brešan, Janusz Kica, Kokan Mladenović, Milan Nešković, Vito Taufer, Igor Vuk Torbica i drugi.   Program 41. Dana satire donosi, tako, šest hrvatskih predstava, tri slovenske, dvije iz Srbije, te po jednu iz Makedonije, Njemačke i Crne Gore, a jedna je predstava srpsko-crnogorsko-mađarska koprodukcija.   Festival otvara u petak 2. lipnja gostovanje u Kerempuhu Slovenskog narodnog gledališča Nova Gorica s bizarnom operetom "Peter Kušter", glazbenom igrom kultne londonske skupine Tiger Lillies koja je nastala kao preradba svjetski poznate dječje slikovnice "Peter Kušter" njemačkoga psihijatra, pjesnika i spisatelja Heinricha Hoffmanna.   Publici 41. Dana satire predstavit će se i Firchie Think Tank Studio iz Novog Sada, Srbija, s dokumentarnom kazališnom predstavom "Jami distrikt" redatelja Kokana Mladenovića; Kraljevsko pozorište Zetski dom na Cetinju iz Crne Gore s autorskim projektom Arpada Schillinga "Dokle pogled seže", te Narodno kazalište Nepszinhaz iz Subotice s predstavom "Vrla nova 2061." redatelja Bobana Skerlića.   Domaćin, Satiričko kazalište Kerempuh, kako je istaknula Kerempuhova dramaturginja Dora Delbianco, predstavit će se s predstavama "Ustav RH" redatelja Vinka Brešana i "Jedan sluga, dva gospodara" Vite Taufera.   Iz Zagreba još gostuju predstave "Ljudi od voska" Mate Matišića redatelja Janusza Kice u produkciji Hrvatskog narodnog kazališta u Zagrebu; "Demokracija" Zijaha A. Sokolovića (The Arto & Udruga riječi/prave/predstave), te "Folk acts", autorski projekt Saše Božića i Petre Hrašćanec u koprodukciji Zagrebačkog kazališta mladih, De facto kazališne grupe i Akademije dramske umjetnosti i "Noćni život" Paola Magellija (ZKM).   Ravnateljica ZKM-a Snježana Abramović Milković izrazila je posebno zadovoljstvo što to kazalište ove godine na festivalu sudjeluje s čak dvije svoje predstave, nastale prema tekstovima "koji su danas aktualniji nego ikad" jer se, svaki na svoj način, bave raznim - ideološkim, kulturnim, društvenim - podijeljenostima.     Publika će moći pogledati i predstave "Mriješćenje šarana" Ateljea 212 iz Beograda u režiji Milana Neškovića, "Ožalošćena porodica" Branislava Nušića u produkciji Slovenskog ljudskog gledališča Celje i Prešernovog gledališča Kranj iz Slovenije te režiji Igora Vuka Torbice, te "Narodni demokratski cirkus Sakešvilli" redatelja Luke Martina Škofa, koji će izvesti Slovensko narodno gledališče Drama Ljubljana.   Iz Njemačke dolazi Theater Dortmund sa svjetski poznatim komadom "Svršetak igre" Samuela Becketta u režiji Granka Gensera, a iz Makedonije Makedonski naroden teatar Skopje s predstavom "Život je lijep" po dramskom tekstu Nikolaja Erdmana u režiji Aleksandra Morfova.   Osim u Kerempuhu, program Dana satire odvijat će se i u Hrvatskom narodnom kazalištu u Zagrebu i Zagrebačkom kazalištu mladih.   Organizatori na festivalu očekuju više od 300 izvođača i sudionika, a zaključit će ga, u nedjelju 21. lipnja, dodjela nagrada 41. "Dana satire Fadila Hadžića", čiji ocjenjivački sud ove godine čine novinarka i kazališna kritičarka Večernjeg lista Bojana Radović, dramski umjetnik Livio Badurina i dramski pisac Tomislav Zajec.   Ravnatelj Satiričkog kazališta Kerempuh Duško Ljuština istaknuo je kako je riječ o festivalu koji u kontinuitetu, od davne 1976., svake godine, izuzev 1987. kada je zbog renovacije bio izmješten, predstavama koje dovodi na najbolji mogući način promiče satiričko-komediografsku literaturu.   "Ove godine festival je tri puta skuplji od bilo kojeg sad, pa to vjerojatno znači i da je najbolji do sad", poručio je Ljuština.