Sinoć je uz brojne prijatelje i poznate glumce dramsko kazalište Planet Art svečanom, 150. izvedbom predstave „Velika zvjerka“ u kazalištu Gavella proslavilo 12. godišnjicu svog postojanja. Brojni gosti, ujedno i slavljenici koji su obilježili rad kazališta, među kojima su i Pero Kvrgić, legenda hrvatskog kazališta te ostala velika imena poput Slavice Knežević, Roberta Kurbaše, Vande Winter te Filipa Juričića zaželjeli su kazalištu mnogo sreće u radu te dugovječnih i uspješnih predstava poput ove. „Htio bih se zahvaliti svima koji su omogućili da dođemo do puberteta, a posebno publici koja je prepoznala dramsko kazalište kao potrebno i zanimljivo!“, istaknuo je umjetnički ravnatelj i osnivač kazališta Marko Torjanac koji nije mogao skriti oduševljenje. Zahvalu je uputio i svim suradnicima dodavši kako je ovo završetak jednog i ujedno početak novog ciklusa koji donosi brojne nove projekte. Gledatelji su uživali u duhovitim i zanimljivim dijalozima predstave „Velika zvjerka“, autora Rogera Rueffa koji je putem video čestitke zaželio kazalištu sretan rođendan ponosno istaknuvši dugovječnost predstave. Video čestitku poslala je i Zrinka Cvitešić, koja je u Planet Artu glumila glavnu ulogu u 'Zečjoj rupi' za koju je rekla da joj je to najdraža uloga u kazalištu. Planet Art poznat je publici širom Hrvatske po mnogim svojim naslovima poput 'U posjetu kod gospodina Greena', 'Sumnje', 'Zečje rupe', 'Prekida', 'Tko je ovdje lud?', Plemena', 'Ritine škole' do najnovije također višestruko nagrađivane 'Posljednje Freudove seanse', a također je od zaborava spasio kultnu predstavu 'Stilske vježbe' koju je uveo i u Guinnessovu knjigu rekorda i koja se u produkciji Planet Arta izvodi već deset godina. U ovom dramskom kazalištu neke od svojih najdojmljivijih uloga ostvarila su prva imena hrvatskog kazališta među kojima su Pero Kvrgić i Lela Margitić, Slavica Knežević, Jasna Palić – Picukarić i Slavko Juraga, Zrinka Cvitešić, Nataša Janjić, Natalija Đorđević, Filip Juričić, Franjo Dijak, Amar Bukvić, Luka Dragić, Robert Kurbaša, Filip Križan, Janko Popović – Volarić, a i oni mlađi Petra Kurtela, Vanda Winter, Slaven Španović, Lana Gojak, Matija Kačan i mnogi drugi. Za sve one koji su propustili jučerašnju svečanu izvedbu, predstava „Velika zvjerka“ doživjet će i reprize koje će se održati 26. studenoga i 9. prosinca u 20 sati u kazalištu Mala scena. Nakon 150. izvedbe, obilježavanje 12 godina Planet Arta odvijat će se tijekom 12 mjeseci, a u tom slavljeničkom razdoblju kazalište Planet Art najavljuje mnoge kvalitetne kazališne sadržaje. Više informacija potražite na: www.planet-art.hr. 