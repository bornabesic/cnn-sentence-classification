Od 4.-9. svibnja u Petrinji, Martinskoj Vesi, Voloderu, Sisku i Selima održan je 11. Međunarodni orguljaški festival – Ars organi Sisciae. Već 11. godinu zaredom festival privlači brojnu publiku u sakralne prostore u kojima na povijesnim orguljama nastupaju vrhunski domaći i strani glazbenici. Ravnatelj festivala, Edmund Andler-Borić i producentica Valentina Badanjak Pintarić i ove su godine, nakon vrlo uspješnog jubilea, uspjeli kroz šest festivalskih dana, u najboljem svjetlu prezentirati spomenički vrijedne instrumente u izvedbama vrhunskih umjetnika. Festival je po prvi put otvoren u Petrinji, 4. svibnja, izložbom posvećenom orguljaškoj gradionici Heferer u gradskoj galeriji Krsto Hegedušić. Izložba je autorski rad kustosice Elizabete Wagner i Tomislava Faullenda Heferera. Koncert otvorenja približio je radost muziciranja oboe, soprana i orgulja u izvedbi Antonie Dunjko, Branka Mihanovića i Edmunda Borića Andlera. U voloderskoj crkvi Sv. Antuna Padovanskog, na kulturološki vrijednim orguljama prof. Mario Penzar pratio je sopranisticu Martinu Klarić. U sisačkoj Bazilici sv. Kvirina gostovala je mađarska orguljašica Ágnes Sztahura s programom dvojice velikana njemačkog i europskog baroka - Buxtehudea i Bacha. Koncert u Martinskoj Vesi otkrio je originalnu kombinaciju zvuka gitare i orgulja u izvedbi Nine Kobler i Milana Hibšera. U Selima, na najvrjednijim orguljama u ovom dijelu Hrvatske, uživali smo u kontemplativnom muziciranju sopranistice Ane Jembrek i doktorice umjetnosti Ljerke Očić na orguljama. Festival je zaključen u Sisačkoj katedrali s domaćim snagama - Katedralnim zborom Uzvišenja Sv. Križa pod vodstvom Jelene Blašković i u pratnji Roberta Jakice na orguljama. Unazad par godina, festivalska produkcija realizirala je nekoliko nosača zvuka na kojima je trajno zabilježen zvuk autentičnih baroknih orgulja u Sisku, Žažini, Martinskoj Vesi i Selima. Ove godine je zvučna edicija „Orgulje Sisačke biskupije“ bogatija za još jedan nosač zvuka, snimljen na orguljama u Voloderu. Sve materijale odsvirao je mag. art Edmund Borić Andler, a izdala Croatia Records. 