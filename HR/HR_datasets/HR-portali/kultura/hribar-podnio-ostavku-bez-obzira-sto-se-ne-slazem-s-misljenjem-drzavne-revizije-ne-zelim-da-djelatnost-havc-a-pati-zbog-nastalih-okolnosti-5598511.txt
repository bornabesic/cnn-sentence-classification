ZAGREB - Hrvoje Hribar podnio je u ponedjeljak ostavku na dužnost ravnatelja Hrvatskoga audiovizualnog centra (HAVC) koju je Upravni odbor jednoglasno prihvatio.   Hribar je ostavku podnio na konstituirajućoj sjednici novoga Upravnog odbora HAVC-a nakon nepovoljnog mišljenja Državne revizije o radu Centra.   Novinarima je nakon sjednice rekao da poštuje mišljenje Državne revizije, bez obzira na to što se on osobno i HAVC s njome ne slažu, te da nije želio da djelatnost Centra pati zbog nastalih okolnosti.   U reviziji je, uz ostalo, navedeno kako je tijekom 2015. ravnatelj Hrvoje Hribar raspolagao sredstvima na temelju zaključenih ugovora, u iznosima iznad 50.000 kuna, bez odluke Upravnog odbora, a za iznose iznad 200.000 kuna bez suglasnosti osnivača, Ministarstva kulture, te da Upravni odbor Centra nije odlučivao o Financijskom planu i godišnjem obračunu za tu godinu, što nije u skladu s odredbama Zakona i Statuta.　   Također, Financijski plan Centra ne sadrži prihode iskazane po vrstama, rashode i izdatke predviđene za trogodišnje razdoblje, te obrazloženje prijedloga financijskog plana i nije sastavljen u skladu sa Zakonom o proračunu.