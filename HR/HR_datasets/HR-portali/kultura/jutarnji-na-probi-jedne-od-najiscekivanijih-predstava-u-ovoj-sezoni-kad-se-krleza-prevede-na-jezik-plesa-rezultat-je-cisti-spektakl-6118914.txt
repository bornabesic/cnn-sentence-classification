Prva kostimirana proba za balet “Gospoda Glembajevi” održana je jučer u HNK Zagreb. Praizvedba će biti otplesana za točno sedam dana, odnosno 30. svibnja. Nakon “Labuđeg jezera” Vladimira Malakhova, koje je odnijelo titulu najočekivanijeg baletnog naslova, “Glembajevi” su sigurno drugi u nizu. Bit će to prvi put da se netko posvetio teškom poslu - prevođenju Krleže na baletni jezik. U taj se posao upustio koreograf Leo Mujić, koji je za svoj novi balet odabrao glazbu Ludwiga van Beethovena i Sergeja Rahmanjinova. Balet se oslanja na prozu o Glembajevima, a na sceni HNK će se pred očima publike rasplesti mnoge skrivane obiteljske tajne. Barunicu Charlottu Castelli Glembay na prvoj će izvedbi plesati fantastična Natalia Horsnell, rastuća zvijezda zagrebačkog baleta, koju publika, osim po izvrsnom plesu, uvijek zapaža i po fantastičnoj glumi. Ova balerina ima izrazito izražajno lice i u strastvenim ulogama naprosto briljira. Sandra Šimunović / HANZA MEDIA   - Uživam plešući snažne uloge, tako da mi je ova savršeno sjela. Vrlo je kompleksna, moram priznati. Pročitala sam prijevod “Gospode Glembajevih” i, iskreno, nisam knjigu mogla ispustiti iz ruke dok je nisam završila. Nakon toga sam još neko vrijeme bila u pozitivnom šoku - razgovori među likovima, njihove priče i motivacije, sve je to tako snažno. Nevjerojatno - rekla nam je Natalia Horsnell. Sandra Šimunović / HANZA MEDIA   Na jučerašnjoj kostimiranoj probi utvrđeni su zadnji detalji - koje kostime skratiti, koje produžiti, koji su savršeni i na njima ništa ne treba mijenjati... Mora se priznati kako je kostimografkinja Manuela Paladin Šabanović obavila fantastičan posao. Natalia kaže kako su svi oduševljeni, jer doprinose jačem dojmu baleta. - Pomažu kod izvođenja uloga, jer pojačavaju dojam naših pokreta. Osim toga, izgledamo divno u njima - kaže Natalia s osmijehom. Sandra Šimunović / HANZA MEDIA   Osim nje, u baletu sudjeluje cijeli ansambl. Tako Ignjata Glembaya plešu Guilherme Gameiro Alves i George Stanciu, barunicu Glembaj plesat će i Iva Vitić Gameiro, dok će Leona tumačiti Takuya Sumitomo, Andrea Schifano i Balint Rauscher. Sandra Šimunović / HANZA MEDIA   Prozračnu sestru Angeliku plesat će Catarina Meneses i Rieka Suzuki. U daljnjim izvedbama planirane su i dvije balerine koje su trenutno na porodiljnom dopustu. Kad se vrati Edina Pličanić trebala bi zaplesati ulogu barunice Castelli, dok bi Angeliku trebala tumačiti Pavla Pećušak.