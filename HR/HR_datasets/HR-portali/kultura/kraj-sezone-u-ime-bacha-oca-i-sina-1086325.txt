Jedan po jedan zaključuju se pretplatnički ciklusi i sabiru se rezultati koncertne sezone na izmaku, i dalje mnogo veći u neprocjenjivu blagu umjetničkih dosega i doživljaja, nego u novcu. To vrijedi i za Hrvatski barokni ansambl koji je našu državu, kada je riječ o tumačenju glazbenog baroka, uveo u Europu. Skupina sjajnih glazbenika, koje podjednako krase visoki profesionalizam i neuništivi entuzijazam, na početku sezone pretrpjela je veliki udarac, smrt svog utemeljitelja i predsjednika Saše Britvića. Odgovorili su onako kako najbolje znaju: još većom posvećenošću glazbi. Pod umjetničkim vodstvom Laure Vadjon ansambl je nastavio osvajati publiku u Hrvatskom glazbenom zavodu i na sve brojnijim gostovanjima. Stoga će zaključak petnaeste sezone koncertnog ciklusa u HGZ-u ove nedjelje, 22. svibnja, biti razlog za slavlje s prikladno raskošnom baroknom glazbom. Tematski naslov koncerta “In the Name of Bach” još bolje zvuči u proširenom hrvatskom obliku: “U ime Bacha, oca i sina”. A mogli bismo dodati i ponekog rođaka. Naime, koncert će početi i završiti sinfoniama za tri trube i orkestar najvećeg Bacha, Johanna Sebastiana, a na programu je i glazba njegova sina Carla Phillippa Emanuela, te bratića i suvremenika Johanna Bernharda Bacha. Gostujući umjetnički voditelj i solist bit će hrvatski virtuoz barokne violine Bojan Čičić, svjetski autoritet i zvijezda u toj disciplini, odnedavno i profesor prestižne londonske institucije Royal College of Music. Solistički nastup imat će i flautistica Ana Benić, a koncert će biti prilika i za upoznavanje s programom atraktivne 16. sezone Hrvatskog baroknog ansambla u HGZ-u.       >> Orkestar koji Hrvatsku podučava o epohi baroka