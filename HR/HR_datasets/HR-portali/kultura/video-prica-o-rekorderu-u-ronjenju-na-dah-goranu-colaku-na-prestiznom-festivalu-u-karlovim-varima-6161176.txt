ZAGREB - Za natjecateljski program jednog od najstarijih i najprestižnijih europskih filmskih festivala, Međunarodni festival u Karlovim Varima, koji će se održati od 30. lipnja do 8. srpnja, izabrana su i tri hrvatske produkcije i koprodukcije - "Moj život bez zraka" Bojane Burnać, "Muškarci ne plaču" Alena Drljevića i "Dede" Mariam Khatchvani.   Dugometražni dokumentarni film "Moj život bez zraka" Bojane Burnać priča je o rekorderu u ronjenju na dah Goranu Čolaku, užicima i životnim rizicima maksimalnog držanja daha.   "To nije sportski dokumentarni film, već poetični prikaz osobnog iskustva vrhunskog sportaša, koji čini sve da bi bio najbolji na svijetu", ističe se u najavi Hrvatskog audiovizualnog centra.   Film je imao svjetsku premijeru na prestižnom festivalu Hot Docs u Torontu, dok će prikazivanje u natjecateljskom programu dokumentarnog film na Međunarodnom filmskom festivalu u Karlovyim Varyima biti njegova europska premijera. Moj život bez zraka / My Life Without Air from FMFS on Vimeo. U službenu natjecateljsku selekciju jednog od najstarijih i najprestižnijih europskih festivala uvrštena je i manjinska hrvatska koprodukcija "Muškarci ne plaču", dugometražni igrani prvijenac bosanskohercegovačkog redatelja Alena Drljevića.   Bit će to svjetska premijera filma o susretu veterana triju zaraćenih vojski s područja bivše Jugoslavije, koji promišlja mogućnost praštanja drugima.   Scenarij su napisali Alen Drljević i Zoran Solomun, a u glavnim ulogama su Emir Hadžihafizbegović, Leon Lučev i Boris Isaković. Hrvatski koproducent filma je Produkcija Živa.   U festivalskom natjecateljskom programu "East of the West" svjetsku premijeru će imati i dugometražni igrani prvijenac "Dede" gruzijske redateljice Mariam Khatchvani, također nastao kao hrvatska koprodukcija (MP filmska produkcija).   Kroz priču o mladoj Dini koja živi u udaljenom planinskom selu kojim vladaju stoljetne tradicije, redateljica u tom filmu istražuje koja se cijena mora platiti za kršenje pravila i tradicije.   Na festivalu u Karlovim Varima godišnje se prikaže više od 200 najnovijih filmskih naslova, a u prosjeku ga prati oko 500 akreditiranih novinara iz cijelog svijeta.