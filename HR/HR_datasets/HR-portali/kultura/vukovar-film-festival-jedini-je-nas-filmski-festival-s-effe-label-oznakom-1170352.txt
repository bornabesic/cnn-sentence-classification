Festival podunavskih zemalja - Vukovar film festival prvi je i jedini filmski festival u Hrvatskoj s prestižnom oznakom EFFE Label 2017. – 2018. Europskog udruženja festivala i Europske komisije za kulturno djelovanje. Iz VFF-a navode kako je EFFE Label za 2017. i 2018. Godinu, kao oznaku izvrsnosti u području kulture na razini Europe, zaslužilo ove godine 715 festivala iz 39 zemalja. U tom elitnom društvu boje hrvatske 'brane' Đakovački vezovi, Dubrovačke ljetne igre, FAKS, Hartera, Cro Patria, Đakovački vezovi, Međunarodni festival čipke u Lepoglavi, Jazz.hr, Karlovac Dance Festival, MAGfestival, Muzički biennale Zagreb, Samoborska glazbena jesen, Sedam dana stvaranja, Tjedan suvremenog plesa, Varaždinske barokne večeri, Visualia Festival, Zagreb Book Festival te Vukovar film festival. Ukazuju i kako EFFE oznaku dobivaju festivali koji se ističu iznimnom umjetničkom kvalitetom te imaju značajan utjecaj na lokalnoj, nacionalnoj i međunarodnoj razini, a bira ih posebno stručno povjerenstvo EFFE festivalske zajednice koju je osnovalo cijenjeno Udruženje europskih festivala (European Festivals Association). Ova oznaka je Vukovar film festival pozicionirala visoko na 'mapi' najboljih i najkvalitetnijih domaćih kulturnih događanja, koji će vrhunskim programom, raznolikim radionicama, snažnom predanosti publici te angažiranom i više nego uspješnom suradnjom s lokalnom zajednicom, i ove godine opravdati taj zaslužen, ali i zahtjevan status. Ovogodišnji, 11. po redu, Vukovar film festival održava se od 21. do 26. kolovoza. 