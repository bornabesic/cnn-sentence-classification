Throes + The Shine, sjajni mladi portugalsko-angolski sastav, dolazi na dvanaesto izdanje INmusic festivala. Throes + The Shine zanimljiv su spoj rocka i kudura – jedinstvenog glazbenog stila i plesa stvorenog 1980-ih u Angoli i karakterističnog po svom energičnom i izrazito plesnom tempu. Rezultat ove egzotične mješavine sasvim je novi zvuk – rockduro. Throes (rock duo) i The Shine (kuduro vokali zaluđeni rapom i R&B-om) okupili su se 2011. godine u Portu. Njihov prvi album Rockduro objavljen je 2012. godine. Reakcije na njihove brojne energične nastupe bile su više nego pozitivne, a njihov rock zvuk sjedinjen s afričkim vibracijama postao je sinonim za dobru zabavu. 2014. godine objavljen je njihov drugi album Mambos de Otros Tipos koji su predstavili na velikim festivalima poput Rosklidea, Lowlands, Rock en Siene… Njihov treći album Wanga, objavljen je 2016. godine, a na njemu su uz već prepoznatljiv zvuk rockdura eksperimentirali i s elektronikom što je njihovu zaraznu, neobuzdanu energiju podiglo na još višu razinu.   Throes + The Shine na dvanaesto izdanje INmusic festivala dolaze u sklopu ETEP projekta (European Talent Exchange Programme) koji promiče mobilnost europskih glazbenika i u sklopu kojeg već godinama na INmusic festivalu gledamo neke od najperspektivnijih mladih europskih autora. Nastup grupe Throes + The Shine dio je i višegodišnjeg ciklusa "Multikulturalizam u glazbi" koji već preko devetnaest godina kontinuirano u Hrvatskoj predstavlja world music glazbenike iz cijelog svijeta, nastojeći kroz glazbu zrcaliti univerzalizam u raznolikosti, te ukazati na važnost kulturnih raznolikosti i njihovu nezamjenjivu ulogu u formiranju suvremenog društva i kulture.   Throes + The Shine priključuju se spektakularnom line-upu dvanaestog INmusic festivala – Kings of Leon, Arcade Fire, Alt-J, Kasabian, Michaelu Kiwanuki, Flogging Molly, Darku Rundeku, Slaves i mnogim drugima. INmusic festival #12 održati će se od 19. do 21. lipnja na zagrebačkom jezeru Jarun, a sudeći prema nezapamćenoj potražnji za ulaznicama, ove se godine očekuje rekordna posjećenost.