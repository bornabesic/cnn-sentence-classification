Veliki nizozemski umjetnik M.C. Escher zasigurno bi bio zadovoljan da je vidio neke od scena iz novog Marvelovog filma “Doktor Strange”. Gradska panorama razlomljena je na nekoliko dijelova, neboderi su rascijepljeni, a ceste nakrivljene tako da se automobili slijevaju niz litice. Čista psihodelija, pa nije nimalo slučajno da u jednom trenutku odjekne pjesma Pink Floyda “Interstellar Overdrive”. Da se prije nekoliko godina nije pojavio “Početak” Christophera Nolana, s podjednako inovativnim efektima, “Doktor Strange” bi zavrijedio epitet najoriginalnijeg blockbustera desetljeća. Sve je to u filmu ostvareno CGI-em, kompjutorski generiranim slikama, koje su došle na zao glas jer su korištene i kad treba i kad ne. Ovo je zoran primjer da CGI itekako ima smisla, samo njime ne treba banalno podražavati realnost niti stvarati nezanimljive artificijelne svjetove, čega smo se nagledali u skupim holivudskim produkcijama posljednjih sezona. Smislite ovakve novotarije, i sve će vam biti oprošteno. U “Doktoru Strangeu” zapravo je najmanje zanimljiva priča. U pitanju je prva visokobudžetna filmska adaptacija Marvelovog stripa s početka 60-ih, čiji je junak samodopadni neurokirurg kojemu prometni udes oduzima ono što mu je najvažnije, kontrolu nad vlastitim rukama. Tu operacije ne pomažu, no on dočuje da na Dalekom istoku postoji čarobnica Drevna koja poučava kako um može kontrolirati tijelo, a i već je izliječila teške paraplegičare. Doktorova teška narav najveća je prepreka da ga Drevna primi među svoje učenike, međutim, u njemu ona prepoznaje i vrijednosti koje bi bile od koristi u borbi protiv sila Zla. Naukovanje nije lako, no nitko nije samo tako postao super junak. Dok se fabula razigrava, ne možemo se oteti dojmu da smo sve to već vidjeli u nekim drugim varijacijama, međutim, postoje i bitne razlike. Ovo je prvi Marvelov film u kojem sve glavne uloge igraju vrhunski karakterni glumci. Benedict Cumberbatch dosad je uglavnom igrao čudake i otkvačene genijalce, međutim, kad obuče crveni plašt i okiti se magičnim artefaktima, zbilja izgleda impresivno. Budući da Doktor Strange postaje dio stalne postave “Osvetnika”, Iron Man, Thor, Nevjerojatni Hulk i ostali teško će ga zasjeniti. Chiwetel Ejiofor kao barun Mordo njegov je prizemljeni pandan, suveren u svakoj sceni, a Tilda Swinton obrijane glave (ili je u pitanju maska?) fascinantna je u ulozi Drevne. Ima u tom društvancu i normalnih ljudi, no kad je njihov reprezentant Rachel McAdams u ulozi doktorice, junakove simpatije, i njih treba itekako respektirati. Dobitna formula filma je puno fantastike i dosta humora, osobito kad se mašta komično sukobi sa zbiljom, a dinamična režija Scotta Derricksona velik je napredak u odnosu na ono što je pokazao u umrtvljenom spektaklu “Dan kada se Zemlja zaustavila”. Kako je već slučaj u Marvelovim i Disneyjevim filmovima, ne napuštajte kino sve do kraja odjavne špice jer vas očekuje ne jedna nego dvije dodatne scene. Uz “Deadpool”, ovo je najbolji blockbuster godine i najbolje ga je gledati u IMAX-u u zagrebačkom Arena centru. Impresivan vizualni doživljaj je zajamčen.