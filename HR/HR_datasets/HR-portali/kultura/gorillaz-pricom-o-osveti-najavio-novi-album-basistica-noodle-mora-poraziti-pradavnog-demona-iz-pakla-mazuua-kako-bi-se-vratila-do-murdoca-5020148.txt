Pred kraj prošlog mjeseca je virtualni bend Gorillaz putem svojih profila na društvenim mrežama ispričao kratku povijest grupe, piše Consequence of Sound. Ispostavilo se da je to poslužilo kao uvertira u lansiranje četvrte faze benda u ponedjeljak. Gorillaz je na svojem Twitter profilu tijekom jutra u ponedjeljak objavio nekoliko stranica iz djela The Book of a Noodle koji je ilustrirao član benda Jaime Hewlett. U toj se priči prati basistica benda Noodle i njezino putovanje nakon događanja koji su opjevani na njihovom albumu Plastic Beach iz 2010. godine. Prema priči, Noodle se nekoliko dana nakon napada na Plastic Beach probudila u japanskom ribarskom mjestu. Nakon što joj je stari ronilac zaliječio rane, Noodle je postala njegova šegrtkinja te je i ona počela s izranjanjem bisera. Međutim jednog je dana Noodle otvorila školjku s enormnim biserom te je tim čim oslobodila pradavnog demona iz pakla. Noodle je kasnije doznala da je riječ o Mazuu-u, vragu koji može mijenjati oblik. Noodle se otisnula na putovanje kako bi pronašla Mazuua i uništila, no kako piše u objavi, 'pronaći nekoga tko može mijenjati oblike je kao da tražite bradu na koncertu Arcade Firea'. Noodle najzad uspije locirati Mazuua, odrubi mu glavu te pobjegne njegovim tjelohraniteljima tako što se pošalje kao poštanski paket drugom članu benda Murdocu. Novi će album benda Gorillaz biti njihovo peto dugosvirajuće izdanje i prvi nakon Plastic Beacha izdanog 2010. godine. Detalji o albumu još uvijek nisu poznati, međutim zna se da je tijekom godina Damon Albarn surađivao s rap grupom De La Soul, reperom Snoop Doggom, francuskim kompozitorom Jean-Michel Jarreom, producentom Twilite Toneom, kantautorom Liamom Baileyjem i reperom Vicom Mensom.