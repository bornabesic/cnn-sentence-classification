ZAGREB - Osnivač i glavni urednik nakladničke kuće Fraktura Seid Serdarević i Alemka Lisinski, novinarka, urednica i glavna izbornica Festivala Francuske u Hrvatskoj Rendez-vous, primili su odličje Viteza reda umjetnosti i književnosti (chevalier de l'ordre des Arts et des Lettres), koje za zasluge promicanja francuske književnosti i kulture dodjeljuje Ministarstvo kulture Republike Francuske.   Odličje im je uručio francuski veleposlanik u Hrvatskoj Philippe Meunier koji je za Serdarevića kazao da je strastveni promicatelj francuske književnosti.   Njegovi prijevodi francuske i frankofone književnosti zlatna su nit njegova uredničkog rada, zahvaljujući kojem hrvatski čitatelji imaju pristup djelima Patricka Modianoa, Tahara Ben Jellouna, Assie Djebar, Mathiasa Enarda i mnogih drugih, kazao je Meunier.   Serdarević je prije pet godina pokrenuo Festival svjetske književnosti, koji svake godine okuplja značajne autore među kojima su i najprestižniji i najperspektivniji francuski pisci.   Višemjesečni Festival Francuske u Hrvatskoj Rendez-vous, zbog kojeg je odlikovana Alemka Lisinski, održan je 2015. godine. Tada je s više od 150 događanja u 22 grada hrvatskoj publici predstavljena francuska kultura u njezinoj punoj raznolikosti i bogatstvu.