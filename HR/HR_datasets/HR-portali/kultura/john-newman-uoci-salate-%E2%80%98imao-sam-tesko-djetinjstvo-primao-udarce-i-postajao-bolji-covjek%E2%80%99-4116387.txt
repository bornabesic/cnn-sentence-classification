Engleska soul zvijezda i jedan od najpopularnijih pjevača današnjice, koji ne silazi s vrhova top-ljestvica, John Newman, nastupit će u četvrtak 23. lipnja na ŠRC Šalati kao headliner drugog dana Zagreb Calling Festivala. Uoči zagrebačkog koncerta Newman je u razgovoru za Antenu Zagreb otkrio niz zanimljivih detalja o sebi i svojoj već sad iznimnoj karijeri koja je počela dok je još bio tinejdžer. Svjetsku slavu stekao je s bendom Rudimental i pjesmom “Feel The Love”, a njegov debitantski album “Tribute” prodan je u platinastoj nakladi. Unatoč velikom svjetskom uspjehu, 26-godišnji glazbenik ne smatra se zvijezdom. - Ako ljudi vole moju glazbu, to je dobra stvar, ali ne ciljam na to da budem velika zvijezda. Zaista sam sretan u životu, činim svoju majku ponosnom. To je prvo pravilo. Volim pisati pjesme za sebe i druge ljude. Jako mi je drago stvarati glazbu za druge, lijepo je uspjeh koji sam dosad imao pretočiti u druge stvari - ispričao je mladi glazbenik. Newmanovo djetinjstvo bilo je prilično teško, a najzaslužniju za uspjeh smatra svoju samohranu majku. - Moja majka me poticala i zato sada sjedim ovdje i želim je učiniti ponosnom jer bez nje ne bih imao puno ljudi u svom životu. I također mislim da što više udaraca primiš, to postaneš bolji, jednostavno prihvatiš stvari i nastaviš dalje. Ako se nešto loše dogodi u mom životu, pokušavam to pretvoriti u nešto pozitivno od čega možeš prosperirati - smatra pjevač kojem je glazba također bila bijeg od svakodnevice. - Počeo sam se baviti DJ-iranjem i kada nekome puštaš njihove omiljene pjesme, popularnost ti raste. Ako se nekome nisam sviđao, htio sam znati zašto i pokazati im stranu sebe koju još nisu vidjeli. Tako sam počeo, krenuo pisati i producirati vlastite pjesme - prisjeća se Newman. Na svom zagrebačkom koncertu očekuje rasplesanu publiku i odličnu gažu na kojoj će predstaviti novi album “Revolve” i pjesme koje dosad nije svirao. Za sebe kaže da je čistunac koji se pristojno ponaša, vježba i radi 13 sati na dan, a zbog toga, kaže, pati i njegov ljubavni život, pa trenutno nije u vezi. - Kada sam počeo raditi ovaj posao, bio sam vrlo mlad i bilo je super. Volio sam žensku pažnju i cure koje bi rado zaboravile na svoje dečke i probudile se u tvom krevetu. Sada mi je super da mogu sjesti i reći: ‘Uf, to je pomalo jeftino’. Sada puno radim i potpuno sam fokusiran, cure to ne vole, pa da trenutno imam neku djevojku, morala bi biti puna razumijevanja - zaključio je.