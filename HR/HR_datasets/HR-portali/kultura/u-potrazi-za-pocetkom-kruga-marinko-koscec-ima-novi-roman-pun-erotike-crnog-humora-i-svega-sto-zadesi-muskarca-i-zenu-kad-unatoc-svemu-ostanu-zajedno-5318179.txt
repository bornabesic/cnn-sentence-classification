Poetični naslov novog romana Marinka Koščeca, 'U potrazi za početkom kruga', obećava i ispunjava ono što se od ovog pisca i očekuje: elegantan, crnohumoran i introspektivan uvid u "svagdanju borbu", u ovom slučaju anatomiju odnosa jednog ljubavnog para koji ostaje zajedno unatoč tome što to svakim danom postaje sve teže i teže.   Istaknuti romanist, zaposlen na Katedri za francusku književnost Odsjeka za romanistiku Filozofskog fakulteta u Zagrebu, Koščec je doktorirao na Houellebecqu, što u dovoljnoj mjeri pojašnjava odabir njegove literarne artiljerije likova koji čine, kako ih u najavi pobraja nakladnik romana, "nezadovoljne individue, gubitnici koji svojim sudbinama personificiraju raznovrsne zablude, slijepe ulice i bjegove u vlastite umišljaje".   Koščecov rukopis odavno je prepoznat i cijenjen, nagrađen 'Mešom Selimovićem' 2002. (za 'Netko drugi' kao najbolji roman objavljen u 2001. na bosanskom, hrvatskom, srpskom i crnogorskom jezičkom prostoru), kao i nagradom VBZ-a 2003. godine. Njegov novi roman predstavit će, uz samog autora, pisac Zoran Ferić i nakladnik Ivan Sršen u utorak 29.11. u 20 sati, u zagrebačkom kafiću 'U dvorištu' (Žerjavićeva 7).