ZAGREB - Zagrebačko Gradsko dramsko kazalište Gavella kao posljednju premijeru u sezoni najavljuje predstavu "Tesla Anonimus" autora teksta i redatelja Filipa Šovagovića u srijedu 24. svibnja, najavljenu kao posvetu manje poznatim događajima vezanim uz život i rad velikog izumitelja Nikole Tesle.   "Polazeći od činjenice da je Teslin doprinos civilizaciji i čovječanstvu istovremeno prepoznat i prilično nepoznat, u predstavi ću pokušati rasvijetliti neke manje znane događaje vezane uz život i rad tog nevjerojatnog izumitelja", istaknuo je Šovagović u najavi.   Razmišljajući o posljedicama Teslina rada te o utjecaju njegovih otkrića na svijest ljudi i razvoj društva, Šovagović se pita "nije li Tesla možda pogriješio u nastojanjima da svijet učini boljim": "Izumi koje nam je ostavio i za koje je smatrao da bi trebali biti dostupni svakome od nas završili su u rukama glavnih svjetskih industrijskih magnata  koji pod egidom 'napretka' ostvaruju sve veći profit za sebe, čineći razlike između bogatih i siromašnih još većima", kaže Šovagović.   "Gotovo sam siguran da je i sâm Tesla u jednom trenutku to morao shvatiti te da je većinu svojih izuma ostavio "za sebe", ne dokumentirajući ih. U toj konstelaciji odnosa, moguće je Teslu prikazati kao istinskog heroja vremena", poručio je.   Predstava se igra na Sceni 121, a glume Marko Petrić, Andrej Dojkić, Antonija Stanišić Šperanda, Natalija Đorđević, Tara Rosandić, Đorđe Kukuljica, Filip Šovagović i Fadil Abdulov Fafa.   Šovagović i Fadil Abdulov Fafa potpisuju glazbu, scenografkinja je Veronika Radman, autor videa je Ivan Marušić Klif, kostimografkinja Marita Ćopo a oblikovatelj svjetla Zdravko Stolnik.