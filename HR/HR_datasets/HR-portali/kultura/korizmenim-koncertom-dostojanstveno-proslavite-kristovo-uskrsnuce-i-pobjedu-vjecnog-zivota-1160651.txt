Tradicionalnim Korizmenim koncertom koji će se održati u petak, 7.4.2017. godine, Zagrebačka će filharmonija svečano obilježiti ulazak u Veliki tjedan. Koncert će se održati u najvećoj hrvatskoj sakralnoj građevini, Zagrebačkoj katedrali, s početkom u 20:30 sati. Na ovogodišnjem koncertu izvodit će se monumentalno djelo Muka po Ivanu, BWV 245 skladatelja Johanna Sebastiana Bacha, pod ravnanjem maestra Vladimira Kranjčevića. Svojim nastupom, uz orkestar Zagrebačke filharmonije, izvedbu ovog impresivnog djela uveličat će i sjajni solisti: sopranistica Martina Zadro, mezzosopranistica Martina Gojčeta-Silić, tenori Dejan Maksimilijan Vrbančić i Zrinko Sočo, bas baritoni Dalibor Hanzalek i Leon Košavić, Pavao Mašić na orguljama, Jasen Chelfi na violončelu te Izidor Erazem Grafenauer na lutnji. Uz soliste, programski će dio obogatiti i glazbena izvedba Akademskog zbora Ivan Goran Kovačić. Djelo Muka po Ivanu napisano je tijekom Bachove prve godine rada u Leipzigu te premijerno izvedeno 7.4.1724. godine, na Veliki petak u crkvi sv. Nikole. Muka po Ivanu priča je o Posljednjoj večeri na Veliki četvrtak, koju nam izlažu četiri biblijske osobe: Evanđelist Ivan, Isus, Petar i Pilat. Ovim potresnim glazbenim doživljajem pasije, Bach dočarava istovremeno poniženje i uzvišenje Kristovo kako ga je vidio i zapisao njegov učenik, apostol Ivan. Izvođenjem jednog od najvećih sakralnih djela koje anticipira Kristovo uskrsnuće prožeto svjetlom i nadom, Zagrebačka filharmonija obilježit će ulazak u Veliki tjedan i slavlje najvećeg katoličkog blagdana – Uskrsa. Svi građani koji žele uživati u dostojanstvenoj i bogatoj, duhovno prožetoj, glazbenoj večeri i proslaviti vječni život, ulaznice od 50kn mogu kupiti radnim danom na blagajni Zagrebačke filharmonije ili online na ulaznice.hr. 