Uđete u kafić, a na razglasu Bachova Toccata i fuga u d-molu. Uđete u drugi, isto. U trećem – također orgulje. Gdje toga ima? U Karlovcu! Akcija “S Bachom na kavu” krenula je iz karlovačke Glazbene škole 2015. godine. Prijedlog da se koncertom proslavi 330. rođendan Johanna Sebastiana Bacha naišao je na sjajan odaziv. Prijavljene su čak 42 točke. “Pa to će trajati do ponoći”, rekao je netko, i dobio odgovor: “Pa neka traje!” Prvi dan proljeća Bio je petak, dan uoči Bachova rođendana i prvog dana proljeća. Koncert je zaista trajao do ponoći, kada se otvorio i šampanjac i razrezala torta. Došao je i gradonačelnik Damir Jelić. Ravnateljica Glazbene škole Snježana Mrljak usput mu je spomenula da je Bach napisao i Kantatu o kavi, a on je uzvratio pozivom na kavu – s Bachom. Osoblje kafića Catalpa, najbližeg Glazbenoj školi, sljedećeg je jutra bilo zamoljeno da kao zvučnu kulisu nakratko zavrti CD s Bachovom glazbom. Naišao je orguljaš Mario Penzar, koji je u Karlovac došao održati predavanje o Bachu. – Čujem li ja to ovdje Bacha? Prošao sam čitav svijet, ali tako nešto još nisam doživio – prisjeća se Penzarovih riječi i iznenađenja profesorica Mrljak. Akcija je počela. Lani su se pridružila još dva kafića, a ove su godine, u subotnje jutro prije Bachova rođendana, kompilaciju iz Glazbene škole preuzele radiopostaje Karlovački 1 i Trend, a od njih dvadesetak kafića u središtu Karlovca. Čulo se do Zagreba Ja sam signal uhvatio već na zagrebačkom rotoru i čitavim putem do Karlovac uživao u Bachovim originalima i probranim džezerskim obradama. Nakon što je u podne odjeknuo posljednji takt slavne Bachove fuge, mladi konobar u Catalpi rekao mi je da je tog jutra baš uživao u glazbi. Baš kao i mnogi Karlovčani koji su u petak, čitavo poslijepodne i večer, sve do ponoći, mogli uživati u još jednom Bachovom maratonu, ne samo u dvoranama Glazbene škole nego i u parku ispred nje gdje su svi koncerti prenošeni na velikom platnu.  Glazbena škola u Karlovcu ima preko dva stoljeća tradicije, a trenutno 58 zaposlenih, 516 učenika i nekoliko orkestara. Tijekom čitave godine održavaju koncerte, idu na gostovanja i organiziraju u samom Karlovcu manifestacije poput Piano Festivala, ljetnog međunarodnog pijanističkog festivala i natjecanja. Svi su zdušno sudjelovali u organizaciji ove velike proslave Bachova rođendana, promovirajući vrijednu glazbu i vlastitu struku. S Bachom su, kako kaže ravnateljica Mrljak, napokon izašli na ulice i postali vidljiviji svojim sugrađanima. U planu imaju još mnoge projekte za koje bi im trebao i veći prostor nego što je, od podruma do tavana maksimalno iskorištena Palača Reiner. Upravo je u tijeku izrada projekta i strategije koja bi Grad trebala uvjeriti da upravo Glazbenoj školi dodijeli veliku zgradu bivše vojarne koja već godinama zjapi prazna i zapuštena u samom središtu Karlovca. Bilo bi uistinu lijepo da postane kuća glazbe oko koje bi propjevao čitav grad, sa svim svojim rijekama.