Nakon novog albuma, "Damage And Joy" - prvog u posljednjih osamnaest godina - The Jesus And Mary Chain nastupit će 5. srpnja i u ljubljanskoj dvorani Kino Šiška       Suprotno uvjerenju mnogih, osobno sam sklon tezi da je u drugoj polovini 80-ih škotski The Jesus And Mary Chain bio jedan od rijetkih britanskih sastava za kojima se u to doba valjalo osvrnuti. I u mnogo jačoj konkurenciji JAMC bi postali epohalno važnim bendom, prvenstveno zbog fascinantnog stapanja ultrabučnih gitara deriviranih iz nasljeđa The Velvet Undergrounda, The Stoogesa, The Doorsa i slatkih pop melodija u stilu The Beach Boysa, The Beatlesa, Ramonesa, ali tada su doista bili među tri-četiri najbolja benda ponikla na Otoku. Stvar ukusa, no nakon njihova tri antologijska albuma – "Psychocandy", "Darklands" i "Automatic" – malo je koji britanski bend, realno gledano, ostvario niz od tako impresivna, amblematska i utjecajna prva tri glazbena izdanja.     Nakon još tri manje važna djela, braća Reid koncem 90-ih raspuštaju JAMC da bi ga 2007. godine obnovili, a nakon osamnaest godina "Damage And Joy" u produkciji Youtha (Killing Joke) i s gošćama poput Isobel Campbell (suradnica Marka Lanegana, ex-Belle And Sebastian), Sky Ferreire (američka glumica i pjevačica) i Linde Fox (sestra braće Reid) prvi je novi album benda i to opet pod paskom Creation Managementa u vlasništvu čovjeka koji ih je otkrio, Alana McGeeja. "Damage And Joy", manje bučan i više pop, nije magičan poput prva tri albuma JAMC-a, ali će i kao takav, ugodan i elegantan, ponovo biti pri vrhu ovogodišnje britanske rock produkcije koja je u još jadnijem stanju nego kad su braća Reid krenuli u svoju, često hektičnu, ali i nepobitno strasnu soničnu avanturu.     Istoj ni nakon osamnaest godina diskografske stanke ne manjka uzbuđenja, barem za one koji se nakon prva dva albuma sjeaćju i njihovog prvog nastupa u Ljubljani kasnih 80-ih, dok Zagreb još i danas čeka ovdašnje prvo "ukazanje" The Jesus And Mary Chaina. No Ljubljana je blizu pa ako možete potegnite 5. srpnja na njihov koncert u Kinu Šiška.