ZAGREB - U okviru Festivala jugoistočnoeuropskog filma SEE, redatelju Veljku Bulajiću će se u Parizu 1. lipnja uručiti priznanje "SEE filmska legenda", izvijestio je u petak Hrvatski audiovizualni centar (HAVC).   Festival se održava od 26. do 29. svibnja u Berlinu, te od 1. do 5. lipnja u Parizu, gdje će se priznanje Bulajiću uručiti na samom otvorenju festivala. Na festivalskoj stranici Bulajića se opisuje kao "autora filmova iznimne vrijednosti koji su postali sastavni dio globalnog filmskog nasljeđa i svjedočanstvo vremena u kojem su nastali". "Bulajić je izvorni umjetnik koji je uvijek bio u stanju snimati epske prizore masa, a nikada ne izgubiti iz vida pojedinca i njegovu sudbinu u teškim i ključnim povijesnim okolnostima. Njegovi filmovi ostavljaju snažan dojam na gledatelje sada kao i onda kada su prvi put prikazani", stoji u obrazloženju.   Festival jugoistočnoeuropskog filma SEE prikazuje i dva domaća dugometražna igrana filma, "Sve najbolje" Snježane Tribuson i manjinsku koprodukciju "Naša svakodnevna priča" Ines Tanović.   Hrvatska distribucija filma "Sve najbolje", novog filma scenaristice i redateljice Snježane Tribuson, očekuje se krajem ove godine. Radnja te komedije, nastale u produkciji Kinorame, smještena je u božićno vrijeme, kada se isprepliću sudbine usamljene slastičarke (Ksenija Marinković), svjetski uspješne operne pjevačice (Renata Pokupić) i karizmatičnog baritona (Ozren Grabarić).   Manjinska koprodukcija "Naša svakodnevna priča" scenaristice i redateljice Ines Tanović, za koji je hrvatski koproducent bio Spiritus movens, govori o životu i raspadu prosječne sarajevske obitelji u poslijeratnom bosanskom društvu. Film je već prikazan na nizu festivala, a osvojio je nagrade u Tuzli i Prištini te predstavljao BiH u natjecanju za nagradu Oscar.   Festival jugoistočnoeuropskog filma SEE održava se u Parizu od 2011. s filmovima iz Makedonije, Turske, Crne Gore, Hrvatske, Kosova, Rumunjske, Slovenije, Srbije, Bugarske, Albanije, Grčke te Bosne i Hercegovine. Osim projekcija u sklopu festivala organiziraju se predavanja, izložbe, koncerte i diskusije, a po uzoru na pariški, prošle godine je osnovan berlinski festival. Na njemu će se ove godine prikazati i nagrađivani dokumentarni film "Goli" Tihe K. Gudac, nastao u produkciji Factuma.