ZAGREB - Pod sloganom "Kraljevstvo za kulturu" ovogodišnja Noć kazališta okupit će u subotu 19. studenoga čak 86 institucija u 46 mjesta diljem Hrvatske, a ljubitelji kazališne umjetnosti u osmom izdanju te jedinstvene kulturne manifestacije moći će pogledati rekordnih 145 predstava, od čega čak četiri svečane premijere.   "Dobru osmu Noć kazališta" u programu koji je nazvao "pravom kazališnom svetkovinom" svim sudionicima i gostima manifestacije koja se tradicionalno održava treću subotu u studenome poželio je u utorak na konferenciji za novinare u Dječjem kazalištu Dubrava Željko Šturlić, ravnatelj Narodnog sveučilišta Dubrava, koje je i idejni pokretač manifestacije.   Istaknuo je kako prijava sudionika još nije završila, no sudeći po dosadašnjim podacima, odaziv je ponovno odličan.   "Radosni zbog velikog broja prijavljenih, raduje nas da se taj broj iz godine u godinu povećava, a posebno to da imamo sve više manjih kazališta koja su izuzetno zainteresirana", poručio je Šturlić.   Kulturna manifestacija koja jednom godišnje okuplja sve zainteresirane kazališne institucije u Hrvatskoj u jedinstvenom godišnjem događanju posvećenom približavanju kazališne kulture što većem broju ljudi, Noć kazališta ove se godine održava na 77 lokacija u 46 hrvatskih gradova i mjesta, a donosi rekordnih 145 predstava, te 50-ak popratnih programa.   Toga dana 86 kulturnih i kazališnih institucija darovat će izvedbe te otvoriti svoja vrata publici kako bi, rušeći na trenutak iluziju kazališta, produbili vezu koju publika ima s onima koji za nju igraju i mjestom na kojem to rade.   Voditeljica ureda Noći kazališta Nada Kruljac istaknula je da se ove godine manifestacija održava pod sloganom "Kraljevstvo za kulturu", što se metaforički odnosi na činjenicu da svi sudionici upravo to i rade – daju kraljevstvo za kulturu, jer bez entuzijazma ljudi koji rade u kulturi, kulture ne bi ni bilo.   "Nadamo se da će naša poruka doprijeti do naših gradskih otaca, u nadi da će jednom doista doći do toga da damo kraljevstvo za kulturu, jer se svaka lipa uložena u kulturu itekako isplati i vrati", kazala je Kruljac.   Kao i svake godine, i ove su se inicijativi priključile druge europske zemlje, pa će tako istoga dana u sklopu Europske noći kazališta svojim programima sudjelovati brojne institucije u još šest zemalja – Austriji, Bosni i Hercegovini, Crnoj Gori, Češkoj, Slovačkoj i Srbiji.     Iako zamišljena kao jednodnevna manifestacija, Noć kazališta već se proteklih godina "produžila" na dan prije i noć poslije, pa tako i ove godine u nekim gradovima program počinje dan ranije, a u subotu 19. studenoga, prvi kreću Gradsko kazalište lutaka Rijeka i zagrebačko Kazalište Mala scena s programom za najmlađe u 10 sati, dok program Noći kazališta tulumima do sitnih noćnih sati u nedjelju zatvaraju riječki Kulturni centar Kalvarija i Vinyl bar u zagrebačkoj Bogovićevoj ulici.   Vinyl bar tom će prilikom otvoriti svoju novu kazališnu scenu, premijerom predstave "Od tišine do glazbe – koncert za anegdotu i klavir" Teatra Erato.   Program u Vinylu kurira kolektiv Skroz redateljice Nore Krstulović, koja je istaknula kako je Vinyl od svojeg otvaranja imao želju, osim što svakodnevno ugošćuje glazbenike, književne tribine i izložbe, otvoriti svoj prostor i za kazališni program.   "Kako je Vinyl i prošle godine bio mjesto središnjeg kazališnog tuluma u gradu Zagrebu, odlučili smo upravo u Noći kazališta inaugurirati njegovu novu kazališnu scenu premijerom velikog slovenskog kazališnog hita koji je na hrvatski preveo i prilagodio glumac Ivan Đuričić", kazala je Krstulović.   U partnerstvu s glazbenikom Sašom Miočićem on u predstavi iznosi čitavu glazbenu povijest svijeta, od kamenog doba do Rolling Stonesa, uz glazbene bravure i izvedbe dijelova različitih glazbenih djela.   "Predstava je fantastično prilagođena prostoru i odlično komunicira s glazbenim svijetom, a time što će postaviti kazalište u prostor koji pripada glazbenim vodama, donijet će kazalištu neku novu publiku", poručila je Krstulović, napomenuvši kako je to tek prvi repertoarni naslov u Vinylu, kojim počinje redoviti kazališni program toga kluba.   U Noći kazališta sudjeluju gotovo sve institucije u kulturi grada Zagreba – Zagrepčanima će ukupno 21 institucija ponuditi izbor od čak 42 predstave, a prvi puta u programu je i Gradsko kazalište Komedija, s predstavom "Gospođica iz Maxima".   Najopsežniji program planiraju Dječje kazalište Dubrava, Centar mladih Ribnjak, Centar za kulturu Trešnjevka, te cluster Zmajevo gnijezdo i Mala scena, a u glavnome gradu još će jednu premijeru imati EUROKAZ, gdje će biti izvedena predstava "Medeja-semioklazam".     Riječka će publika moći pogledati operu "Werter" u HNK-u Ivana pl. Zajca Rijeka, te sudjelovati u programu obilaska kazališta "Vaše kazalište vama", dok Kulturni centar Kalvarija najavljuje inovativni program "Omnibus skeptakl u 3 čina Devet/tri" u kojemu sudjeluje devet redatelja te 24 glumaca odabranih javnim glasovanjem. Po istome je ključu određeno kod kojeg redatelja igra koji glumac, mjesto igranja, broj glumaca itd.   U osječkom Dječjem kazalištu Branka Mihaljevića Noć kazališta bit će u znaku 40. obljetnice umjetničkog rada glumice Zvjezdane Bučanin, a najavljen je i bogat popratni program. Brojna događanja najavljuju i iz HNK-a Osijek, koje uz humanitarni koncert "CroMSIC daje osmijeh djeci" i stand up comedy show svojoj publici nudi i obilazak kazališta, gledanje dokumentarnog filma, izložbu, promociju fotomonografije, pa čak i degustaciju vina.   Ukupno su četiri premijere u Noći kazališta, među kojima će publika u Retkovcima moći premijerno pogledati komediju "Čaj za dvije", a premijeru imaju i u POU Samobor, gdje Amatersko kazalište PAXići izvodi "Tko pjeva zlo ne misli".     Ove godine, sudjeluju dva otoka, Šolta gdje će se odigrati dvije predstave te biti postavljena izložba, te po prvi puta otok Vis, gdje će Umjetnička organizacija BESA odigrati predstavu "Presuda – Tiha likvidacija".   Misija je Noći kazališta promicanje profesionalnog i amaterskog kazališnog stvaralaštva kroz otvaranje suradnji i razmjena gotovih produkcija, ali i stvaranja novih, otvaranje kazališnih mreža koje su dostupne svim djelatnicima u kulturi te kontinuirano njegovanje postojeće kazališne publike, ali i stvaranje nove.   Manifestacija tradicionalno privuče veliku pozornost manjih mjesta, pa tako ove godine najopsežnije programe pripremaju Gata, Grubišno Polje, Omiš, Osijek, Retkovci, Rijeka, Sveti Ivan Zelina, Šibenik, Varaždin i drugi.   Noć kazališta održava se pod pokroviteljstvom Ministarstva kulture RH, zagrebačkog Gradskog ureda za obrazovanje, kulturu i šport i Turističke zajednice Grada Zagreba.   Detaljan program Noći kazališta 2016. dostupan je na službenoj internetskoj stranici www.noc-kazalista.com.