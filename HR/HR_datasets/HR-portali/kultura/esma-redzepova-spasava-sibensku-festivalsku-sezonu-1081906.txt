Teško je bilo ostati optimističan u Šibeniku nakon što su kofere spakirali Terraneo i SuperUho. Gradski festivali spali su na prezentiranje lokalne hrane i klapske pjesme, a samo dva još uvijek drže glavu iznad površine: Festival dalmatinske šansone i OFF jazz & blues festival. Ovaj drugi, OFF, ove godine ulazi u svoje jubilarno izdanje, deseto po redu, s neuništivom Esmom Redžepovom kao zvijezdom zadnje večeri. Festival koji je u proteklih devet godina na pozornici na Trgu I.G. Kovačića ugostio regionalnu i svjetsku jazz, blues, etno i rock elitu, odgojivši na kvalitetnom zvuku nekoliko generacija glazbenih sladokusaca, najavljuje ambiciozno izdanje, koje će biti održano od 14. do 16. srpnja. Na pozornici OFF-a će se ove godine pojaviti Tamara Obrovac Quartet i talijanski bluzer Mike Sponza (14. srpnja), jedinstveni projekt Bow vs. Plectrum (tamburaš Filip Novosel i kontrabasist Tihomir Hojsak) i magični Kries Mojmira Novakovića (15. srpnja) te saksofonist Miro Kadoić zajedno s njegovih sekstetom i Esma Redžepova za spektakularnu završnicu (16. srpnja). U sklopu OFF-a i ove će godine biti održan festival joge „offYoga“, uz podršku indijskog veleposlanstva u Hrvatskoj. Podaci o ulaznicama za OFF festival bit će poznati uskoro. 