Mimo prevladavajuće anglosaksonske produkcijske matrice, neobičnu kulturnu vezu Litve i Hrvatske već godinama održavaju ilustrator i pisac za djecu Kęstutis Kasparavičius i njegov zagrebački izdavač Ibis grafika, koji je do sada na hrvatski jezik preveo i tiskao čak deset knjiga ovog osebujnog autora.   Kęstutis Kasparavičius poznat je diljem Europe, ali i na Dalekom istoku i Južnoj Americi, a svake godine napiše barem jednu knjigu za djecu. Trenutno najbolji litavski ilustrator poznat je po svom stilu u kojem je sve moguće  - kuće hodaju, pingvini nose kravate, čekići pjevaju, na ljudskim glavama umjesto kose raste cvijeće...    Ilustracijom se počeo baviti 1984. godine i otada je ilustrirao više od 50 knjiga koje su prevedene na dvadesetak jezika, dobitnik je brojnih međunarodnih nagrada za ilustraciju i član nekoliko međunarodnih povjerenstava za izbor najboljih ilustracija i slikovnica. Kęstutis Kasparavičius   Centar za kulturu i film Augusta Cesarca, Centar KNAP, Centar mladih Ribnjak i izdavačka kuća Ibis grafika najavili su njegov ponovni boravak u Zagrebu, od 23. do 28. svibnja, pri čemu će održati književne susrete s radionicama ilustracije namijenjene najmlađima ali i studentima ALU i Učiteljskog fakulteta. Program završava subotnjim događanjem u zagrebačkom parku Ribnjak, na kojem će se posjetitelji moći družiti s Kestutisom, uključiti u besplatne radionice ilustriranja kao i ostale popratne programe. Kęstutis Kasparavičius