M0T0VUN - Treći dan Motovun Film Festivala već je tradicionalno posvećen ljudima koji su, kako navode organizatori, "proživjeli i preživjeli" pedeset godina u svijetu filma, a nakon prošlogodišnjeg dobitnika redatelja Rajka Grlića, nagrada "50 godina" uručena je u četvrtak ocu hrvatskog dokumentarnog filma, redatelju, producentu i mentoru Nenadu Puhovskom. "Bogati autorski opus dokumentaraca u kojem se posebno ističu filmovi  'Lora - svjedočanstva' i 'Paviljon 22' pomicali su granice jer su progovorili o otvorenim ranama društva zbog čega su nerijetko izazivali ozbiljnu buru u javnosti. Svoju ljubav prema žanru koji 'spaja dvije velike strasti – film i društveni angažman', Puhovski je pretočio u najvažniji regionalni festival dokumentarnog filma ZagrebDox, čiji je osnivač i direktor", navodi se. Nagradu koja se dodjeljuje "onima koji su izdržali 50 godina u hrvatskoj kinematografiji" Nenadu Puhovskom uručili su njegovi dugogodišnji suradnici i prijatelji Vjeran Zuppa, Rajko Grlić i Mike Downey. U okviru festivalskog programa u četvrtak je Srećko Horvat održao predavanje za koje se u Vrtu tražilo mjesto više, a njegov "Vodič za raspad Europe za početnike“ donio je presjek krucijalnih tema protekle godine koju je usporedio sa predratnom 1913., ustvrdivši da je kao i tada, rat danas iza ugla. Slovenski redatelj Damjan Kozole predstavio je svoj novi film "Noćni život", a hrvatsku premijeru imao je jedan od najgledanijih južnoameričkih filmova posljednjih godina, argentinski triler "Klan".