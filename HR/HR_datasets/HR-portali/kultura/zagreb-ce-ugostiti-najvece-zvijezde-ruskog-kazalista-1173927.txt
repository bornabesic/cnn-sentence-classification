S osjećajem velike časti predstavljamo Zagrebu najbolje kreativne snage i umjetnike Sankt Peterburga – riječi su Andriana Fadejeva, umjetničkog ravnatelja projekta umjetničke suradnje i razmjene između dva grada. Još je svježe oduševljenje izazvano dvjema gala-večerima prošle jeseni, a nakon što je Balet HNK nedavno požnjeo ovacije gostujući s “Anom Karenjinom” u Sankt Peterburgu, odande nam 5. i 6. lipnja stiže još veća i moćnija umjetnička reprezentacija. U njoj selektor Fadejev ponosno najavljuje laureate brojnih međunarodnih nagrada i priznanja, soliste triju vodećih glazbeno-scenskih kazališta ruske “sjeverne prijestolnice”: Marijinskog teatra, Državnog baletnog teatra Leonida Jacobsona te opernog i baletnog Mihajlovskog teatra Musorgski. Svi odabrani umjetnici ujedno su i dobitnici “Zlatnog sofita”, najveće kazališne nagrade Sankt Peterburga, odnosno “Zlatne maske”, najprestižnije ruske nagrade za kazališnu umjetnost. – Vaš grad nas uvijek dočekuje s toplim osjećajem i vremenom – kaže uz smijeh gospodin Fadejev, sjećajući se sa zadovoljstvom prošlogodišnjeg gostovanja i obećavajući zauzvrat zagrebačkoj publici još snažnije emocije i oduševljenje programom. – Ovaj zadatak za mene predstavlja ogromnu odgovornost, ali i zadovoljstvo – kaže Fadejev, opisujući ovaj projekt kao nastavljanje srdačnog prijateljstva između dva grada i kao kulturni dijalog Sankt Peterburga i Zagreba, ovaj put posvećen 25. obljetnici priznanja Republike Hrvatske od Rusije i uspostave diplomatskih odnosa između dviju zemalja. Njegovo oduševljenje ovom kulturno-diplomatskom misijom na najvišoj razini dijeli i ruski veleposlanik u Hrvatskoj Anvar Azimov. – Zagreb nikad nije vidio ništa slično. Sretni smo što hrvatskoj publici predstavljamo nešto na što Rusija s pravom može biti ponosna, umjetnike koji su na noge već dizali publiku u Parizu, Londonu i New Yorku – rekao nam je iskusni diplomat uoči zagrebačkog predstavljanja svjetskih zvijezda baleta, opere i mjuzikla iz Rusije. Već i letimičan pogled na najavljeni program i imena izvođača, kao i prošlogodišnje iskustvo, govore nam da se nipošto ne radi o pretjeranim pustim obećanjima. Iz legendarnog baletnog ansambla Marijinskog, nekadašnjeg Kirova, na pozornicu HNK stižu mnogim priznanjima okićeni prvaci i međunarodne zvijezde Jekaterina Osmolkina, Marija Širinkina, Jelena Jevsejeva, Aleksandar Sergejev i Vladimir Škljarov. Osim ulomaka iz poznatih klasičnih baletnih predstava, upoznat će zagrebačku publiku i sa suvremenom predstavom “Rastanak” sjajnog ruskog koreografa Jurija Smekalova. Baletne zvijezde Mihajlovskog kazališta Anželina Voroncova i Ivan Zajcev izvest će ulomke iz čuvenih predstava “Bez riječi” Nacha Duata na Schubertovu glazbu i “Plamen Pariza” Vasilija Vajnonena na glazbu Borisa Asafjeva, dok će solisti Jakobsonova kazališta Jelena Černova, Alla Bočarova i Andrej Sorokin zaplesati na glazbu Straussa, Minkusa i Chopina u koreografijama legendi Leonida Jakobsona, Mariusa Petipaa i Mihaila Fokina. Na dvije gala-večeri, koje će se u zagrebačkom HNK održati 5. i 6. lipnja, nastupit će i niz istaknutih opernih prvaka, a dio programa kombinirat će glazbenu, dramsku, koreografsku i opernu umjetnost u reprezentativnim ulomcima ruskih i svjetskih mjuzikla u izvedbama Manane Gogitidze i Ivana Ožogina.