Veselim se suradnji s Kazalištem Ulysses ovog ljeta i na Brijune dolazim zajedno s Vanessom Redgrave i predstavom “Richard III” - kaže slavni glumac Ralph Fiennes uoči šesnaeste sezone Ulyssesa posvećene 400. obljetnici smrti Williama Shakespearea. Na tvrđavi Minor na Malom Brijunu 11., 12. i 13. kolovoza britansko kazalište Almeida gostovat će s predstavom koju je režirao Rupert Goold, a koja će početkom lipnja biti premijerno izvedena u Londonu. Fiennes i oskarovka Vanessa Redgrave prvi put nastupaju zajedno u ovoj kazališnoj predstavi, iako su surađivali na filmskoj adaptaciji Shakespeareova “Koriolana” koju je režirao britanski glumac. Vanessa Redgrave od samog početka Ulyssesa sudjeluje u projektima ovog kazališta i kao njegova svjetska ambasadorica, a na poziv Rade Šerbedžije i Lenke Udovički prošlo je ljeto kratko na Brijunima boravio i Ralph Fiennes. Bio je oduševljen ambijentom na Malom Brijunu gdje je pogledao ”Kralja Leara” i uoči ovogodišinje sezone poručuje da će tvrđava Minor biti idealno mjesto za igranje “Richarda III”. Fiennes je prvi uspjeh u kazalištu postigao na pozornici Royal National Theatrea, a dobio je Zlatni globus i nominiran je za Oskara za sporednu ulogu u “Schindlerovoj listi”. Ostvario je zapažene uloge u nizu filmova, bio dio ekipe James Bond serijala, glumio je Lorda Voldemorta u “Harryju Potteru”, a nagrađen je i za šekspirijanske uloge na Broadwayu. Ujedno je i ambasador UNICEF-a. - Neizmjerno sam sretan što ovog ljeta na Brijune dolaze umjetnici iz različitih zemalja svijeta i bit ćemo jedno od najzanimljivijih žarišta kazališnih događaja u Europi - govori Rade Šerbedžija. Ulysses nije pokolebala i krajnje nerazumna odluka Ministarstva kulture da im se značajno smanje sredstva, upravo za sezonu koja obiluje bogatim programom i koji će Brijune staviti uz bok najzanimljivijih kulturnih projekata u Europi. Ta odluka prije svega pokazuje lutanje samog ministra Zlatka Hasanbegovića i njegovih suradnika, koji očito poteze vuku više političkom rukom, a ne umjetničkom prosudbom. - Mi ćemo i ovog ljeta ploviti punim jedrima - najavljuje Šerbedžija koji će otvoriti sezonu 15. srpnja koncertom s gitaristom i skladateljem Miroslavom Tadićem. Veliki glumac šesnaestu godinu za redom odigrat će i naslovnu ulogu u Shakespeareovom ”Kralju Learu” i jednu od glavnih uloga u nagrađivanoj Sofoklovoj ”Antigoni - 2000 godina kasnije”, u režiji Lenke Udovički. - Uz gostovanje Almeida teatra i našega “Kralja Leara”, hommage Shakespeareu kompletirat ćemo predstavom ”Shakespeare ljetne noći - varijacije”, a nositelji projekta su mladi umjetnici i studenti Muzičke akademije iz Zagreba i Sveučilišta u Rijeci. U glavnim su ulogama glumci Katarina Bistrović Darvaš i Živko Anočić, a u predstavi će se “putovati” kroz svijet velikog pisca, ali i Shakespearea kao našeg suvremenika - kaže Lenka Udovički. Uz gostovanje jednog od najpoznatijih britanskih kazališta Ulysses će ugostiti i operu Admira Shkurtaja i Alessadra Leograndea “Kater&Rades” talijanskog Teatra Koreja i Venecijanskog bijenala. Riječ je o izuzetno zanimljivoj projektu posvećenom vrućoj temi - sudbini imigranata koji na malom brodu usred Sredozemlja, u dramatičnim okolnostima, putuju prema slobodi. Narodno pozorište Subotica, Grad Teatar Budva, Testament filmS i Ulysses Teatar pripremaju operu Isidore Žebeljan “Dve glave i devojka” nastalu prema motivima indijske legende. Dubrovačke ljetne igre gostovat će s Goldonijevom “Kafeterijom” u režiji Vinka Brešana, a HNK s predstavom Tene Štivičić ”Tri zime” u režiji Ivice Buljana. Veliko zanimanje vlada i za gostovanje kazališta Zvezdara s predstavom Dušana Kovačevića ”Klaustrofobična komedija” u režiji Darka Bajića, a na Velom Brijunu igrat će se i “Pečat” Borne Vujčića, čija je premijera bila prošlo ljeto. Ozren Grabarić priprema monooperu Moving Mucis Theatrea “Dnevnik jednog luđaka” N. Gogolja, a u pripremi je i Krležino djelo “U agoniji” koje kao autorski projekt pripremaju glumci Nela Kocsis, Ozren Grabarić i Darko Stazić. Na Brijune će i ovog ljeta doći Zijah Sokolović s proslavljenom monodramom ”Glumac je... glumac je... glumac” koju je izveo više od 1600 puta. Sezona završava 28. kolovoza koncertom Muzičke akademije.