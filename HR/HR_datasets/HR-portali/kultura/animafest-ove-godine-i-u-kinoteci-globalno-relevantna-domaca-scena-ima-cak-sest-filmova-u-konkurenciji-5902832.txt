ZAGREB - Svjetski festival animiranog filma - Animafest Zagreb održat će se od 5. do 10. lipnja na već poznatim lokacijama u kinima Europa i Tuškanac te na jednoj novoj koja se uskoro treba otvoriti - u Kinoteci.   "Između više od 1600 prijavljenih filmova iz 76 zemlja, za ovogodišnje, 27. izdanje festivala odabrano ih je 44 u Veliko natjecanje, 46 u Studentsko natjecanje, a devet u natjecanje dugometražnih filmova", rekao je umjetnički direktor festivala Daniel Šuljić na konferenciji za novinare.   "Filmovi Eve Cvijanović, Danijela Žeželja, Božidara Trkulje, Špele Čadež, Chintis Lundgren i Michaele Müller u Velikom natjecanju pokazuju kako je domaća scena i dalje globalno relevantna. Neki su od tih filmova uspješne koprodukcije koje pokazuju kako je hrvatska animacija sa svojim producentskim kućama poput Zagreb Filma, Bonobostudia, Adriatic Animationa i Kinorame prestižan međunarodni partner u umjetničkom stvaralaštvu", istaknuo je.   Po njegovim riječima, ove je godine bilo teško izabrati filmove za konkurenciju zbog velikog broja kvalitetnih radova. "Bile su zastupljene najraznovrsnije tehnike i teme, a kao trend se izdvaja kompjutorski 2D na računalu, miješanje 2D i 3D tehnike, velik je i broj crno-bijelih filmova, a nekoliko se autorica primilo teme senzualnosti i erotike, od čega su čak tri iz Poljske", ukratko je Šuljić opisao profil ovogodišnjih filmova u konkurenciji.   Iz programa je izdvojio nove dugometražne filmove oskarovca i pobjednika Animafesta Michaëla Dudoka de Wita, Billa Plymptona i Jean-Françoisa Laguioniea, a sudjeluju i ugledni animatori Aleksej Aleksejev, Stéphane Aubier te nizozemski studio nominiran za Oscara Job, Joris i Marieke.   Čak je šest hrvatskih produkcija i koprodukcija ušlo u Veliko natjecanje. Među njima su dva naslova Zagreb filma - "Crvenkapica Redux" Danijela Žeželja, novi pogled na poznatu dječju bajku te "Posljednji izazov" Božidara Trkulje, opisan kao "humorni film o velikom pohodu pet odvažnih junaka privučenih vrijednom nagradom" te dvije hrvatske koprodukcije - "Aerodrom" švicarske redateljice Michaele Müller i "Ježeva kuća" Eve Cvijanović, snimljena u suradnji s National Film Board of Canada.   Autorica potonjeg filma, nagrađenog i na festivalu u Berlinu, javila se na konferenciju za novinare putem Skypea, najavivši svoj dolazak na festival. "To će biti prava premijera mog filma, radujem se što će ga sada imati priliku vidjeti i domaća publika", poručila je Cvijanović.   U selekcijskim komisijama, uz umjetničkog ravnatelja festivala Daniela Šuljića, sudjelovali su Marko Meštrović i Jelena Oroz pri odabiru filmova za Veliko natjecanje kratkometražnog filma, te Maša Udovičić i Marko Dješka koji su birali filmove u kategoriji Natjecanja studentskog filma.   Hrvatske filmove u studentskoj konkurenciji predstavio je redatelj Marko Dješka. "U filmu 'Proces' Lucija Bužančić je opisala proces izrade animiranog filma od početka do kraja, film "Stranac u mojoj glavi" Petre Balekić inspiriran je važnim umjetničkim djelima i autorima, dok je estonsko-hrvatski "Ugao" Lucije Mrzljak napravljen minimalistički", rekao je.   "Nije bilo lako raditi odabir, no zadovoljan sam konačnim izborom filmova, a čak sam dobio i ideju za svoj novi film", dodao je.   U natjecateljskoj konkurenciji hrvatskih filmova bit će prikazano ukupno 16 tematski različitih filmova, a među filmovima tu će se naći studentski i dječji filmovi, te filmovi nastali u manjinskim koprodukcijama.   Filmovi za djecu u konkurenciji su podijeljeni prema prilagođenosti dobi djeteta u četiri kategorije, a ovogodišnji izbor u središte postavlja djevojčice i dječake koji u sebi nenadano otkrivaju snagu za promjenu svijeta koji ih okružuje.   Ovogodišnji Animafest fokusirat će se na vezu stripa i animacije, dva različita medija s mnogo zajedničkoga, prikazat će se klasici poput Akire i Mačka Fritza, međunarodni programi kratkometražnih filmova te program hrvatskih autora animacije i strip-crtača.   U retrospektivnom programu Majstori animacije prikazat će se filmovi nizozemskog umjetnika Rosta te dobitnika Nagrade za životno djelo Borivoja Dovnikovića Borde, koja se nadovezuje na temu s obzirom na njegov bogati strip opus.     Kao festival koji želi živjeti sa svojim građanima Animfest će biti prisutan u gradu već od druge polovice svibnja kada kreću promotivne aktivnosti.   Producentica Matea Milić ističe kako je želja organizatora proširiti animaciju po cijelome gradu - održat će se tradicionalno natjecanje site-specific radova za projekciju na fasadi Muzeja suvremene umjetnosti, projekcije na otvorenom ponovno će se održavati na Zrinjevcu, ali i na novoj lokaciji - u Art parku te vezano uz gradske kulturne centre koji festival dovode i u gradske četvrti izvan samog središta grada.   Kao novinu festivala najavila je 'animacikliranje', objasnivši kako je riječ o kombinaciji animacije i bicikliranja - s projektorima na biciklima vozit će se dvosatna karavana, a samim kretanjem zagrebačke fasade postat će platna za prikazivanje filmova napravljenih upravo za tu namjenu.   "Cilj nam je da se što veći broj građana uključi u Animafest, Zagreb je postao grad filmova i filmskih festivala, a nama je cilj prepoznati one najbolje i podupirati ih financijski", rekao je Tedi Lušetić, zamjenik pročelnika zagrebačkog Gradskog ureda za obrazovanje, kulturu i sport.   Izrazio je zadovoljstvo što će Grad uskoro otvoriti još jednu kino dvoranu - Kinoteku, napomenuvši kako mu nisu jasni pojedini napisi u medijima o tome kako bi to moglo rezultirati gašenjem kina Tuškanac.   "Nema nikakvih problema oko kina Tuškanac, ono je bilo dano na upravljanje Hrvatskom filmskom savezu za 'nula kuna', po novim pravilnicima ti ugovori moraju biti za novi iznos koji će biti povlašten, kao i za sve kulturne institucije u Gradu Zagrebu. Hrvatski filmski savez će i dalje nastaviti obavljati svoju djelatnost u kinu Tuškanac kao i do sada", naglasio je.   Na konferenciji je predstavljena i špica ovogodišnjeg autora, čiji je autor Goran Radošević izabran između njih 43 na međunarodnom natječaju za festivalsku špicu.   "Tek sam diplomirao na Akademiji likovnih umjetnosti i natječaj mi je bio zastrašujući i nisam imao nikakva očekivanja, kao konzument prijašnjih izdanja festivala želio sam prenijeti duh festivala, a bio sam inspiriran Zagrebačkom školom crtanog filma", rekao je mladi animator i ilustrator.   Ove se godine održava i Radionica izrade računalnih videoigara te Međunarodni znanstveni skup Animafest Scanner IIII 2017, sa 16 radova izlagača iz Europe, Azije i Sjeverne Amerike koji će svoja istraživanja i spoznaje predstaviti u Zagrebu 6. i 7. lipnja.   Glavna izlagačica je dobitnica je Animafestove Nagrade za izniman doprinos proučavanju animacije 2017. Maureen Furniss, američka autorica, povjesničarka i teoretičarka animiranog filma.