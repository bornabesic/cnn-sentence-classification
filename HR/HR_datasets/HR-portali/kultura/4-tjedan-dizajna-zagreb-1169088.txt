"Otvoren je, do sada najveći, 4. Tjedan dizajna Zagreb (#tdzg). Osim što će se održati na više od pedeset partner lokacija diljem Zagreba te na više od pet tisuća kvadratnih metara izložbenog prostora, ovogodišnji #tdzg2017 okupio je više od tri stotine izlagača i donosi spektakularni sadržaj u kojem će svi zaljubljenici u dizajn moći uživati sve do 14. svibnja.", izjavio je prilikom svečanog otvorenja direktor Tjedna dizajna Zagreb, Daniel Tomičić te pozvao sve uzvanike da razgledaju bogati sadržaj koji se nudi u sklopu #tdzg izložbe namještaja u Laubi te #tdzg Dizajn parka, nasuprot Laube. "Grad Zagreb i Gradski ured za gospodarstvo, rad i poduzetništvo podržavaju ovaj sjajan projekt od njegovog samog početka. Dizajn je izuzetno važan kako u svakodnevnom životu tako i u razvoju gospodarstva i poduzetništva. Zadovoljstvo je, stoga, vidjeti da Tjedan dizajna Zagreb iz godine u godinu okuplja sve veći broj izlagača i posjetitelja te pridonosi kvalitetnoj ponudi turističkog sadržaja u Zagrebu.", istaknula je Ana Pandža-Kunčević, ispred Grada Zagreba. Ove godine Zemlja partner je Republika Austrija, čime se #tdzg2017 priključuje kao najveće događanje projektu Godina kulture “Austrija – Hrvatska 2017.”, te u suradnji s Austrijskim kulturnim forumom i Designaustria organizira izložbu „Sit&See“ suvremenog austrijskog dizajna te „Produkteku“ na temu „Coming Home / Going There“, susret tijekom kojeg će šest hrvatskih i austrijskih dizajnera govoriti o osobnom iskustvu rada u ove dvije države. «Austrija je država u kojoj se dizajn izuzetno cijeni, gdje se ljudi iz cijele Europe i svijeta susreću kako bi izmijenili svoje kreativne ideje. Izuzetno smo ponosni što će se austrijski dizajneri, članovi treće najstarije organizacije u Europi – Designaustria - predstaviti na Tjednu dizajna Zagreb u sklopu izložbe „Sit&See“. «Pozivam vas da dođete i uživate u najboljem od austrijskog i hrvatskog dizajna», izjavio je veleposlanik Republike Austrije, Andreas Wiedenhoff. Povrh toga, u suradnji s Muzejom za umjetnost i obrt postavljena je izložba hrvatske tvornice namještaja Bothe & Ehrmann, osnovane 1895. godine, a koja je bila najveća tvornica namještaja Austro-ugarske monarhije te dvorski dobavljač, čime se potvrdila izvrsnost njihove kvalitete. Novost ovogodišnjeg #tdzg2017 je da će po prvi puta imati i temu. Pod naslovom „U čemu je problem?“, ovogodišnji Tjedan dizajna želi problematizirati ulogu dizajna te tako natjerati društvo na razmišljanje što pokreće kreativni proces. Odgovor na ovo pitanje ponudit će grčka arhitektica Katerina Kamprani, koja će svojom premijernom samostalnom izložbom projekta „The Uncomfortable“ potaknuti na razmišljanje o funkcionalnosti dizajna te ulozi dizajna u svakodnevnom životu. Kamprani je od 2013. godine dizajnirala niz predmeta koji su u svakodnevnoj upotrebi, a koji „dizajnerskom pogreškom“ postaju neugodni za korištenje te time izazivaju reakcije korisnika i osvještavanje važne uloge koju dizajn ima u svakodnevnom životu. I ove godine održat će se najveća europska konferencija o dizajnu automobila Auto(r) u sklopu koje je najavljena hrvatska premijera dokumentarnog filma o zlatnom dobu talijanskog dizajna automobila „Driving Dreams“. „Dokumentarac je hommage najvećim dizajnerima u povijesti automobilske industrije, ikonama na zalasku života, zahvaljujući kojima danas obožavamo brendove poput Alfa Romea, Ferrarija, Lamborghinija, Aston Martina, BMW-a, itd. Torino je od 1951. do 1980. bio svjetska prijestolnica automobilske industrije, a ovi ljudi prvi dizajneri čija je uloga bila priznata i napravila revolucionarni iskorak u autoindustriji. Ne propustite ga pogledati“, poziva direktor Tjedan dizajna Zagreb i suautor dokumentarca, Daniel Tomičić. S obzirom na to da je prošlogodišnji Tjedan dizajna izazvao veliko zanimanje za relativno novu, interdisciplinarnu granu dizajna – Food Design - #tdzg2017 će u suradnji s kolektivom Na_Oko predstaviti sve aspekte dizajna hrane te ugostiti trenutno vodeće svjetske stručnjake – nizozemski studio Foodcuratos, koji dizajnira i savjetuje prehrambenu industriju i institucije te francuski studio Toolsoffood, koji promišlja, savjetuje i dizajnira za kulinarski svijet. «Ovogodišnji Tjedan dizajna svakodnevno nudi pregršt sadržaja, a pratiti ga možete na www.tjedandizajna.com ili na društvenim mrežama. Nikako ne propustite 2. Noć dizajna koja je planirana za petak, 12. svibnja, a održat će se na više od pedeset #tdzg Partner lokacija diljem centra grada. Subota je, kao i dosad, rezervirana za modne revije, a ove godine pripremili smo i veliki koncert popularnog benda Nipplepeople. Dođite uživati u dizajnu i družiti se u #tdzg Dizajn parku», poručuju Tina Marković i Daniel Tomičić, direktori Tjedna dizajna Zagreb. 