Ovogodišnje izdanje Animafesta počet će u ponedjeljak, 5. lipnja, dodjelom Nagrade za životno djelo Borivoju Dovnikoviću Bordi, najavili su na današnjoj konferenciji za medije umjetnički ravnatelj festivala Daniel Šuljić, producentice Matea Milić i Paola Orlić, član Vijeća Animafesta Nikola Stojadinović i drugi suradnici festivala. Dodjelom Nagrade redatelj, animator, karikaturist, ilustrator i grafički dizajner Dovniković time će nakon Dušana Vukotića postati drugi domaći autor u 45 godina postojanja Animafesta kojem je dodijeljena ta prestižna nagrada. Prema tradiciji festivala, dobitniku će biti priređena retrospektiva. Iako festival počinje tek idući tjedan, već je održan niz programa, među kojima su bili biciklijada “Animacikl” i kinopiknik na Zrinjevcu, a programa neće nedostajati niti ovaj vikend. U subotu će tako u parku Ribnjak biti prikazan film “Avril i neobičan svijet”, koji je prošle godine osvojio Animafestovu nagradu publike i kritike, dok će u nedjelju u Ljetnom kinu Gradec biti organizirane projekcije prošlogodišnjih pobjednika festivala “Čarobna planina” i “Kraj igre”.   Na prvi dan Festivala na Gradecu će biti prikazan film o poznatom strip junaku Cortu Malteseu, a tada će početi i druge aktivnosti, poput postavljanja instalacije “Side View” Marka Tadića i pokretne animirane slike Maartena Isaaka de Heera u tunelu Grič. Dio festivala održavat će se i u Art parku, gdje će se predstaviti umjetnički kolektiv nezavisnih animatora Late Night Work Club, redatelj Takashi Makino te Pakito Bolino, francuski underground strip autor.   Tema ovogodišnjeg festivala bit će animacija i strip, a njihov međuodnos bit će prikazan filmovima “Mačak Fritz” i “Divlje religije” te nizom animacija hrvatskih strip-autora, poput onih Milana Trenca, Danijela Žeželja, Nedeljka Dragića te Joška Marušića. Uz strip će biti vezana i izložba “Motion Comics: The Beginnings”, koja će biti postavljena u Galeriji ULUPUH. Ovogodišnje izdanje ugostit će dvjestotinjak autora i drugih stručnjaka u području animacije i stripa. Jedna od najistaknutijih ličnosti, koja će održati masterclass i biti u žiriju Velikog natjecanja kratkometražnog filma, Nizozemac je Rosto, prema riječima Šuljića, “jedna od najoriginalnijih pojava u svijetu animacije”. Uz njega će o filmovima odlučivati Amid Amidi, izdavač i urednik stranice CartoonBrew.com, japanski kustos i kritičar Nobuaki Doi, češka redateljica animiranih filmova Michaela Pavlatova te hrvatski slikar i redatelj Marko Tadić. Sveukupno će u programima biti prikazano više od 300 naslova, koji su odabrani među pristiglih 1500 filmova.