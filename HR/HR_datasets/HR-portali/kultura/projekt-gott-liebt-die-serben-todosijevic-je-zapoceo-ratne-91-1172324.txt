U Muzeju suvremene umjetnosti u Zagrebu sutra se otvara skupna izložba “Umjetnik na odmoru 2016.” kao još jedan rezultat dugogodišnje suradnje tog muzeja s Kolekcijom Marinko Sudac, koja je možda najbogatija privatna kolekcija avangardne umjetnosti na ovim prostorima. Kao uvod u izložbu koja sažima prošlogodišnje izdanje projekta “Umjetnik na odmoru” najavljen je performans “Gott liebt die Serben” srpskog umjetnika Raše Todosijevića, jednog od vodećih predstavnika konceptualne umjetnosti u toj zemlji, proizašlog sa scene okupljene oko beogradskog SKC-a 1970-ih, koji je 2011. godine predstavljao Srbiju na Venecijanskom bijenalu, radom “Light and Darkness of Symbols”. Todosijević je provokativni ciklus “Gott liebt die Serben” započeo ratne 1991. godine, a čini ga niz crteža i velikih instalacija u kojima se koriste stolovi, stolice, kovčezi i drugi predmeti koji se u postavljaju u simbolički nabijenu formu svastike, a koji će biti predstavljen u MSU. – Todosijević ovim instalacijama preispituje promjenu društveno-političkog, kulturološkog konteksta koristeći simbole koji su tijekom povijesti i u različitim društvima imali, u nekim slučajevima, potpuno suprotne konotacije. Preispituje ključne pojmove kao što su moć, kultura, mitologija i značenje simbola – ističu iz Kolekcije Marinko Sudac. Među autorima predstavljenima na skupnoj izložbi iznimno je zanimljiv i Lev Nussberg, osnivač ruske grupe Dvizhenie koja je ranih 1960-ih plijenila pažnju svojim monumentalnim instalacijama i kinetičkim oblicima, istražujući blisku povezanost umjetnosti, znanosti i tehnologije. Sam Nussberg bio je posvećen detaljnim projekcijama uređenja ljudskog društva budućnosti, ranih šezdesetih predlažući vizionarske koncepte smještene u dekadu u kojoj danas živimo. Iako su u Sovjetskom Savezu prepoznati kao značajni autori pa su, recimo, potpisivali veliku instalaciju u sklopu službenog obilježavanja 50. obljetnice Oktobarske revolucije, članovi grupe Dvizhenie nisu prošli ispod radara KGB-a, zbog čega je Nussberg prije ravno četrdeset godina emigrirao na Zapad. Do danas se nije vratio u svoju domovinu, ističući da svojim povratkom ne želi davati legitimitet Putinovu režimu.