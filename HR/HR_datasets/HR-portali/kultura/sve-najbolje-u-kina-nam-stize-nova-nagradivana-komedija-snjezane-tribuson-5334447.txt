ZAGREB – U hrvatska kina 8. prosinca stiže dugoočekivana božićna komedija Snježane Tribuson Sve najbolje s Ksenijom Marinković, Ozrenom Grabarićem, Goranom Navojcem, Bogdanom Diklićem i poznatom mezzosopranisticom Renatom Pokupić u glavnim ulogama.   Radnja filma smještena je u božićno vrijeme, kad svatko svakome želi sve najbolje, a u njemu se isprepliću sudbine usamljene slastičarke Verice (Ksenija Marinković) koja je davno odustala od traženja "onog pravog", Brankice (Renata Pokupić), svjetski uspješne operne pjevačice razočarane u ljubav i karizmatičnog baritona Martina (Ozren Grabarić) koji se oporavlja od bračnog brodoloma.   Uz navedene protagoniste, u niz komičnih ljubavnih (ne)zgoda upleteni su i slatkorječivi soboslikar Ljubo (Goran Navojec), dvije medicinske sestre (Ksenija Paić i Dora Fišter Toš)  koje pokušavaju razumjeti kako funkcionira muški mozak i Tomo (Bogdan Diklić), poljoprivrednik vrlo neobičnih talenata. Malo je vjerojatno da u ovom preplitanju veliku ulogu može imati grupica žohara, medenjaci i jedna operna arija, ali u ovoj priči je baš tako.   "Željela sam napraviti film o običnim dobrohotnim ljudima koje u božićno vrijeme muči problem usamljenosti. Budući da sam pišući scenarij zavoljela likove koji su se pojavili na papiru i počela s njima suosjećati, poželjela sam da im se u njihovim tužnim životima za Božić dogodi sve najbolje. Scenarist ima moć upravljanja događajima i likovima, a ja sam tu moć iskoristila u korist mojih likova i poklonila im sretan kraj. Istina, za sreću su se djelomično morali i sami izboriti – prebroditi prevare, razočaranja, bolesti, trovanja i bolnice te ponekad čak i zapjevati kad im nije bilo do pjesme, ali na kraju su uspjeli te zaslužili lijep i sretan Božić", izjavila je redateljica Snježana Tribuson.   U filmu se pojavljuju i Ksenija Paić, Dora Fišter Toš, Jernej Šugman, Krešimir Mikić, Goran Bogdan, Jasna Bilušić i Ivo Gregurević. Scenarij i režiju filma potpisuje Snježana Tribuson. Direktor fotografije je Goran Trbuljak, montažerka Marina Barac, a skladatelj Dinko Appelt. Dizajn zvuka potpisuje Dubravka Premar, scenografiju Željka Burić, a kostimografiju Ivana Zozoli Vargović. Majstorica maske je Tina Jesenković, a snimatelj tona Mladen Pervan. Producentica filma je Ankica Jurić Tilić.   Sve najbolje četvrti je cjelovečernji igrani film redateljice Snježane Tribuson, autorice poznatih hrvatskih filmova Prepoznavanje (1996.), Tri muškarca Melite Žganjer (1998.) i Ne dao Bog većeg zla (2002.) te popularne serije Odmori se, zaslužio si.   Film je dosad prikazan na četrnaest svjetskih festivala, a osvojio je nagrade na njih čak šest. Uz najrecentniju nagradu iz Zelenortske republike, tu su dvije talijanske nagrade, iz Leccea i Ferrare, koje su pripale Kseniji Marinković za najbolju žensku ulogu, zatim Nagrada za najboljeg glumca na SEE festivalu u Parizu, koja je pripala Goranu Navojecu te Nagrada za režiju na berlinskom izdanju istog festivala koja je pripala Snježani Tribuson. Sve najbolje proglašen je najboljim filmom i na festivalu Silveron u Kanadi.   Hrvatska premijera filma održana je ljetos na Pulskom filmskom festivalu, gdje je publika film toplo primila, a njegovu je kvalitetu prepoznao i žiri dodijelivši mu čak pet nagrada – Zlatne arene u kategorijama scenografije, kostimografije, vizualnih efekata i najbolje sporedne muške uloge (Goran Navojec) te nagradu Breza za najbolji filmski debi koju je za svoju prvu filmsku ulogu osvojila naša cijenjena mezzosporanistica Renata Pokupić.   Sve najbolje nastao je u produkciji Kinorame i HRT-a, a sufinanciran je sredstvima Hrvatskog audiovizualnog centra.