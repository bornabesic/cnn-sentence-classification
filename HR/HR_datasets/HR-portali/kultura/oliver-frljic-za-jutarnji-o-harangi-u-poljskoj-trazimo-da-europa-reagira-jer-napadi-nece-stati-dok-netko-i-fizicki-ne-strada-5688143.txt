Iz Berlina je stigao apel poljskoj vladi da zaštiti glumce i osoblje kazališta Powszechny. Berlinsko kazalište Maxim Gorki poslalo je pismo podrške nakon žestokih napada na predstavu “Kletva” redatelja Olivera Frljića koja je premijeru imala prije tjedan dana u varšavskom teatru Powszechny. - Pošto ova cijela haranga neće stati sama od sebe, odlučili smo obavijestiti međunarodnu javnost i pokušati na taj način izvršiti pritisak na poljsku vladu da zaustavi ovaj medijski linč koji vjerojatno neće stati dok netko i fizički ne strada - kaže Oliver Frljić za Jutarnji. Prije svake izvedbe pred kazalištem prosvjeduju pripadnici udruge katoličke mladeži, a zgradu teatra čuva policija. Varšavski teatar izdao je priopćenje u kojem upozorava nezadovoljnike da su prijetnje smrću i fizički napadi kaznena djela. - Uputit ćemo dopis nizu međunarodnih organizacija za zaštitu ljudskih prava, predsjedniku Europske komisije Jean-Claude Junckeru, najznačajnijim europskim kazalištima i festivalima, nizu europskih kazališnih mreža, uključujući i Europsku kazališnu konvenciju, s molbom da javno reagiraju na sramotnu harangu, pokrenutu i orkestriranu od medija u Poljskoj, koja glumce i Upravu kazališta Powszechny izlaže golemom medijskom nasilju te ugrožava njihovu sigurnost i njihovih najbližih - najavljuje Frljić. - Ovu masovnu histeriju proizvela je poljska nacionalna televizija objavljivanjem neautoriziranih snimki inserata iz predstave i tendencioznim prilogom koji nije išao za objektivnim izvještavanjem o jednom kulturnom događaju, nego za stigmatiziranjem njegovih producenata, autora i izvođača - podsjeća redatelj. Konzervativni dio poljske javnosti predstavu vidi kao svetogrđe jer koristi raspelo i lik Ivana Pavla II. “Slike iz predstave su autorska fikcija smišljena za izvođenje u teatru, umjetnost se ne može tretirati poput stvarne situacije u javnosti”, poučava umjetnosti nevične hejtere tim teatra Powszechny. Napadači i mrzitelji nisu pogledali predstavu, niti razlikuju umjetnost od stvarnosti. Vjerujemo da je uloga kazališta postavljanje teških pitanja, dodirivanje bolnih tema i javni govor o važnim društvenim temama, poručuju iz varšavskog kazališta. “Posebno u vremenima rastućih socijalnih sukoba, rad Olivera Frljića i Teatra Powszechny izgleda nam kao temeljni doprinos nužnoj raspravi, ne samo za Poljsku, nego i za Njemačku i Europu u cjelini. To je razlog zašto smo ih nakon odgledane premijere u Varšavi pozvali na gostovanje u lipnju u Berlinu”, navodi se u priopćenju podrške berlinskog kazališta. Umjetnička sloboda je teško osvojena vrijednost koja pripada temeljima demokratskog društva, upozoravaju iz Berlina. U Poljskoj još nije završeno suđenje konzervativnom političaru Witoldu Tomczaku koji je 2000. uništio instalaciju talijanskog umjetnika Maurizia Cattelana “jer je htio zaštititi Papu”. Cattelanova instalacija izazvala je bijes konzervativaca jer je prikazivala Ivana Pavla II. kojeg je pogodio meteor. Poljska se 2014. skandalizirala predstavom “Golgota Picnic” argentinskog umjetnika Rodriga Garcije, koji je Isusa prikazao kao neodgovornog luđaka. Gostovanje na Malta festivalu u Poznanu otkazano je zbog žestokih prosvjeda. Ove godine su Frljić i srpski dramaturg Goran Ignjac (suradnik na “Kletvi”) kuratori Malta festivala koji će se održati od 16. do 25. lipnja pod nazivom “Balkanske platforme”. Cilj im je predstaviti zemlje bivše Jugoslavije mimo negativnih stereotipa o Balkanu. Frljiću je 2013. zbog medijskih napada otkazana premijera predstave “Nebožanska komedija” u Starom teatru u Krakovu. Prošlogodišnje gostovanje ljubljansko-riječko-njemačke koprodukcije “Naše nasilje i vaše nasilje” u Bydgoszczu rezultiralo je kaznenom prijavom.