BEČ - Satiričko kazalište Kerempuh iz Zagreba gostovalo je u nedjelju navečer s predstavom "Maratonci trče  počasni krug" Dušana Kovačevića u kazalištu Akzent u Beču  čime se nastavlja dugogodišnja suradnja Kerempuha s tim teatrom.   "To je osamnaesto  gostovanje Kazališta Kerempuh u bečkom kazalištu Akzent što je potvrda naše vrlo dobre suradnje", rekao je producent u kazalištu Kerempuh Boris Geršak. "Uvijek nam je drago doći u Beč i nastupiti u kazalištu Akzent.   Zadovoljstvo uspjehom predstave koja je bila jako dobro posjećena i organizirana izrazio je i Luka Petrušić, koji  je u predstavi igrao ulogu Mirka Topolovića.   Predstava po drami Dušana Kovačevića "Maratonci trče počasni krug" premijerno je izvedena u Zagrebu 2015. u režiji Ive Milošević.   Organizator gostovanja Kerempuha u Beču bilo je Kulturno sportsko društvo Zagreb u suradnji s kazalištem Akzent.