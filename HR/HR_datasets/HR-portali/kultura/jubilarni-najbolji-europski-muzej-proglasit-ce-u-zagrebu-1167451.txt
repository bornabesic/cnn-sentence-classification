Jubilarna četrdeseta dodjela nagrade za europski muzej godine prvi će put biti održana u Hrvatskoj, a među četrdeset i šest nominiranih muzeja iz cijele Europe nalaze se i Muzej sinjske alke, ali i Muzej Franjevačkog samostana iz Fojnice u Bosni i Hercegovini. Osim nagrade za muzej godine, Europski muzejski forum kojem je na čelu ravnateljica zagrebačkog Etnografskog muzeja Goranka Horjan dodijelit će i nekoliko specijalnih priznanja, nagradu Siletto te nagradu koja nosi ime britanskog novinara Kennetha Hudsona. Treba reći da je prošle godine nagradu Siletto koja se dodjeljuje za iznimno uključivanje lokalne zajednice u rad muzeja osvojio Gradski muzej Vukovar, kao i da je 2011. godine nagradu Kenneth Hudson dobio zagrebački Muzej prekinutih veza. Od zemalja bivše Jugoslavije, najviše je nagrada do sada otišlo u Sloveniju, Hrvatska je dobila dvije, a Srbija jednu. Treba reći da je nagrada Vijeća Europe prošlog tjedna uručena Muzeju ropstva koji djeluje u Guadeloupeu koji je koncepcijom i izvedbom oduševio članove prosudbene komisije, a koji je u godinu dana od otvaranja posjetilo 160.000 ljudi. Riječ je o projektu koji je stajao 80 milijuna eura. Zbog dodjele nagrade EMYA u Zagreb je doputovalo 220 muzealaca iz cijele Europe. Oni će do subote, kada će u muzeju Mimara biti objavljeni laureati, pažljivo pratiti petnaestominutne intervjue predstavnika četrdeset i šest muzeja koji su ušli među finaliste. Ta se izlaganja pred dvanaest članova stručnog žirija kojem predsjeda Portugalac Jose Gameiro održavaju u dvorani Gorgona Muzeja suvremene umjetnosti. Uz Muzej sinjske alke otvoren prije gotovo dvije godine na koji je utrošeno 16,3 milijuna eura i Muzej Franjevačkog samostana iz Fojnice za čije je uređenje utrošeno 1,35 milijuna eura (uz priloge vlada RH i BiH), ove su godine za prestižne nagrade nominirani i Plečnikov muzej iz Ljubljane, prvi privatni srpski muzej i to Muzej kruha Jeremija iz sela Pećinci sa sjevera Srbije, muzej ruskog predsjednika Borisa Jeljcina iz Ekaterinburga ali i Messner planinski muzej iz Kronplatza koji je projektirala nedavno preminula Zaha Hadid. Za nagrade koje dodjeljuje Europski muzejski forum, neprofitna organizacija iz Velike Britanije, mogu se natjecati ili potpuno novi muzeji ili potpuno obnovljeni muzeji. 