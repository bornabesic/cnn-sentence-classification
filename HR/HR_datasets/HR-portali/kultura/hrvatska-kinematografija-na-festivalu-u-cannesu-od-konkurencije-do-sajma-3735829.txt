ZAGREB - Hrvatski filmaši i ove su godine prisutni na Filmskom festivalu u Cannesu koji se održava od 11. do 22. svibnja - osim što će se u konkurenciji prikazati hrvatska manjinska koprodukcija 'Sieranevada' rumunjskog redatelja Cristija Puiua, a u programu '15 dana autora' kratkometražni igrani film 'Zvir' redatelja Miroslava Sikavice, Hrvatski audiovizualni centar (HAVC) domaću kinematografiju predstavljat će u sklopu festivalskog Filmskog sajma. 'Sieranevada' je film o obiteljskom susretu na komemorativnoj večeri za preminulog oca, tijekom kojega, čekajući svećenika, okupljeni razgovaraju o  povezanim i nepovezanim događajima u svijetu i o ratovima. Snimljen je u koprodukciji sa 'Spiritus movensom', a u hrvatskoj ekipi koja je sudjelovala u njegovu nastajanju su producentica Zdenka Gold, glumica Petra Kurtela, casting direktorice Marina Redžepović i Ivana Ivišić, dizajnerica frizura Štefanija Roso, asistentica maske Evelina Cikron, vođa snimanja Igor Miklošić Figo, skladatelj Bojan Gagić i majstor za vizualne efekte Tom Vujnović. Kratkometražni igrani film 'Zvir', nastao u produkciji zagrebačkog Propeler Filma, realistična je priča o tome kako se jedan mutan i lakomisleno prihvaćen građevinski posao u apartmanskom naselju na jadranskoj obali pretvara u komplikaciju za bagerista iz dalmatinskog zaleđa, koji, da bi sačuvao očinski autoritet te odradio legalan a prljav posao, mora ukloniti neželjena svjedoka. Sikavica uz režiju potpisuje scenarij filma, s Marijom Šimoković Sikavica, direktor fotografije je Danko Vučinović, a glavne uloge tumače Ivan Smoljo i Marko Ban. Program u koji je uvršten, '15 dana autora' održava se od 1969. godine paralelno s canneskim festivalom, te predstavlja nova redateljska imena snažnih i jedinstvenih poetika. Taj je program skrenuo pozornost, među ostalim, na neke od najuspješnijih redatelja današnjice, Wernera Herzoga, Martina Scorseseja i Kena Loacha. U okviru Kuće scenarista, francuske organizacije koja predstavlja scenariste na najvažnijim međunarodnim filmskim festivalima povezujući ih s producentima, redateljima, glumcima, distributerima i ostalim filmskim profesionalcima, sudjeluje i hrvatska autorica Karla Lulić. Ona će predstaviti scenarij dugometražnog projekta 'Burgeis', satiru s fantasy elementima koja je izabrana među  23 projekta od njih 230 prijavljenih.  Devetu godinu zaredom HAVC promiče hrvatsku kinematografiju na Filmskom sajmu, gdje će se u sklopu market-projekcija prikazati dugometražni igrani filmovi 'Goran' Nevia Marasovića, 'S one strane' Zrinka Ogreste te manjinska koprodukcija 'Dnevnik mašinovođe' Miloša Radovića, te dokumentarni film 'Iza lica zrcala' Zrinke Katarine Matijević. Predstavnici Centra će kroz publikacije, sastanke, digitalne platforme te market-projekcije kupcima i festivalskim selektorima ponudit će dovršene hrvatske filmove svih rodova i vrsta. HAVC će također biti na raspolaganju kao logistička i lobistička podrška  svim hrvatskim autorima i producentima koji će u Cannesu pregovarati o svojim tekućim i budućim poslovima. U svrhu promocije kratkometražnog filma, HAVC je osigurao prostor za hrvatske naslove, na 'Short Film Corneru', platformi za susrete, umrežavanje, razmjenu ideja i promociju među profesionalcima s kratkometražne filmske scene. Predstavit će se filmovi '4,7' Đure Gavrana, 'Sve, još uvijek, u orbiti' Dane Komljena i Jamesa Lattimera, 'Zvjerka' Daine O. Pusić, 'Belladonna' Dubravke Turić, 'Kraj' Tomislava Šobana, 'Cvijeće' Judite Gamulin, 'Tu, tamo' Alexandera Stewarta, 'Pokretni elementi' Marka Tadića, 'Planemo' Veljka Popovića i 'Novi Južni Zagreb' Darka Fritza.