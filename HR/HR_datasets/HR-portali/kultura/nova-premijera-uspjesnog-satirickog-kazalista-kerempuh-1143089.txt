Satiričko kazalište ˝Kerempuh˝ 21. siječnja 2017. u 20 sati najavljuje premijeru predstave Mire Gavrana "Traži se novi suprug" u režiji Željka Königsknechta. Riječ je o komediji kojom će glumac Željko Königsknecht proslaviti 35. obljetnicu umjetničkog djelovanja u "Kerempuhu", gdje je u svojoj impozantnoj karijeri odigrao 69 naslova, odnosno, više od 5.000 predstava i u njima ostvario preko 140 uloga. ˝Traži se novi suprug˝ Mire Gavrana, neobični je spoj komedije karaktera i komedije situacije te pruža brojne mogućnosti glumcima za stvaranje atraktivnih likova. Duhoviti dijalozi i dinamičan zaplet bogat brojnim obratima razlog su zbog kojeg je  ova komedija odigrana preko 100 puta, u Zagrebu i Hrvatskoj i dobila je i pregršt pozitivnih kritika.. Isto tako, izvedena je u Slovačkoj, Njemačkoj, Sloveniji, Bugarskoj i drugim zemljama te se svugdje afirmirala kao istinski teatarski hit. Praizvedba ove komedije našeg najprevođenijeg i „najigranijeg“  hrvatskog autora mlađe generacije odigrana je daleke 1996. u „ Epilog Teatru “ u režiji slovenskog redatelja Marjana Bevka. Gavranova djela su prevedena na 38 jezika. Njegove knjige su imale preko 200 izdanja u zemlji i inozemstvu. Po njegovim dramama i komedijama nastalo je više od 300 kazališnih premijera diljem svijeta, a vidjelo ih je više od tri milijuna ljudi. Jedini je živući dramatičar u Europi koji ima kazališni festival njemu posvećen, izvan zemlje rođenja, na kojem se igraju isključivo predstave nastale prema njegovim tekstovima, a koji od 2003. djeluje u Slovačko u Trnavi,  od 2013. u Poljskoj u Krakovu, a od 2016. u Češkoj  u Pragu, pod nazivom GAVRANFEST. O PREDSTAVI Miro Gavran: „TRAŽI SE NOVI SUPRUG“ Redatelj: Željko Königsknecht Dramaturgija: Željko Königsknecht Kostimografkinja: Tanja Rodd Scenografkinja: Nina Mia Čikeš Glazba: Mario Mirković Oblikovateljica svjetla: Vesna Kolarec Asistent režije: Zvonko Benić Umjetnički savjetnik: Zoran Mužić Upoznajte živopisne likove ove komedije koja će zasigurno osvojiti zagrebačku publiku: Zdenka Smočilović – udovica ( 40 – 45 godina ) u izvedbi Anite Matić Delić Susjed Brkić – referent ( 40 – 55 godina ) u izvedbi Damira Poljička Gospodin Jurić – frustrirani glumac ( 50 – 55 godina ) u izvedbi Željka Königsknechta Predstavu je moguće pogledati na izvedbama: 19., 20. i 25. siječnja te 1., 10., 19. i 26. veljače. 2017. u 20 sati.