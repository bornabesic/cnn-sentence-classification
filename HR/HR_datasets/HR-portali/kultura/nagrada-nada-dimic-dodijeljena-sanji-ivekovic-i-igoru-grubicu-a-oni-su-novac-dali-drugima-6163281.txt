ZAGREB - Nagrada građana i građanki grada Zagreba Nada Dimić, koju je osnovao Fond za druge, dodijeljena je Sanji Iveković za ciklus radova inspiriranih revolucionarnim idejama Rose Luxemburg i Igoru Grubiću za poetski dokumentarni film "Spomenik" posvećen srušenim, zapuštenim i u zaborav gurnutim spomenicima NOB-u, ali i za njihov za cjeloživotni rad, rečeno je u srijedu na dodjeli nagrada održanoj ispred HDLU-a.   Nagradu Nada Dimić osnovao je Fond za druge, program za potporu umjetničkim i aktivističkim projektima, suprotstavljajući je službenoj Nagradi Grada Zagreba, koju je, kako kažu inicijatori ove alternativne nagrade, gradonačelnik Milan Bandić instrumentalizirao za vlastitu političku promociju.   Inicijatori ovom nagradom žele nagraditi umjetnike koji u dijalogu ili u sukobu s hegemonom institucionalnom kulturom umjetničkim sredstvima demontiraju postojeće režime institucionalne moći. Smatraju da je gradonačelnik kompromitirao Nagradu Grada Zagreba dodijelivši je Jakovu Sedlaru, režiseru koji je, smatraju, u filmu o Jasenovcu koristio dokazane falsifikate s namjerom da relativizira strahote logora smrti, umanji broj žrtava, povrijedi njihove potomke i revidira historiografski utvrđene činjenice.   U inicijalnoj skupini za osnivanje i dodjelu nagrade Nada Dimić bili su Zvonimir Dobrović, Bruno Isaković, Vesna Kesić, Sonja Leboš i Eugen Jakovčić.   "Nagrađivat ćemo umjetnička djela i kulturne inicijative koji protestiraju, provociraju i ruše konvencije i tabue, umjetničke i kulturne prakse koje pokretima i aktivizmom mijenjaju svijet na bolje. Onima koji se odupiru sve snažnijem sužavanju sloboda i poslušničkom pristajanju na šutnju što vodi ka brisanju smisla umjetničkog propitivanja i širenja individualnih i društvenih sloboda", istaknuto je na dodjeli.   Nada Dimić hrabra je i prkosna narodna heroina koju su fašisti okrutno mučili i ubili. Ipak nije im odala niti jedan podatak o pripadnicima antifašističkog otpora, poručeno je na dodjeli.   Sanja Iveković, "kao radikalna konceptualna umjetnica i feministkinja, nagradu je dobila za ciklus radova inspiriranih revolucionarnim idejama Rose Luxemburg, od kojih je posljednji 'Spomenik Revoluciji' predstavljen na ovogodišnjoj Documenti u Ateni", rekla je Leboš dodavši da je Iveković nagradu dobila i za cjeloživotni rad, jer je imenom Nade Dimić pokušala osvijetliti ulice Zagreba.   Iveković je novčani dio nagrade od 5 tisuća kuna donirala redatelju Miroslavu Sikavici, citirajući njegove riječi; "Ne volim riječ uspjeh jer ne znam što to znači. Za mene je uspjeh napraviti nešto što mi se sviđa i iza čega mogu stati kao i čovjek i kao redatelj."   "Igor Grubić je svojim performansom, obojivši Peristil u crno prikazao kako 'crni krug poput čarobnog ogledala odražava stanje društvene svijesti', istu temu na drugi način, obradio je i u filmu Spomenik i izravno se konfrontirao s mučnom hrvatskom društvenom i političkom zbiljom", istaknuo je inicijator Eugen Jakovčić.   Grubić je novčanu nagradu proslijedio šibenskom festivalu Fališ, kazavši da je bitno podržavati male inicijative na lokalnoj razini. Kritizirao je institucije koje ih ne podržavaju i istaknuo kako se većina kulturno-umjetničkih događaja održava u Zagrebu.   Prosljeđivanjem nagrade zaokružen je prsten solidarnosti koji je simbol inicijatora Fonda za druge, a to je poticanje prijateljstva među umjetnicima, kulturnim djelatnicima i građanima.   Dobitnici su simbolično primili granitnu kocku za popločavanje puta "kamen temeljac dobrog društva".