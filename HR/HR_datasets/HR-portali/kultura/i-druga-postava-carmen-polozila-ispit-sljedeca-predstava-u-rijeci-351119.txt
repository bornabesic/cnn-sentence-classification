Nakon premijere u ciklusu Lisinski subotom, Bizetova opera "Carmen" u produkciji umjetničkih akademija i Tekstilno-tehnološkog fakulteta Sveučilišta u Zagrebu imala je u nedjelju i uspješnu reprizu. Gledalište je ponovo bilo puno, baš kao i pozornica na kojoj je ponovno ključalo od entuzijazma i nadarenosti upregnutih u scensku i glazbenu izvedbu popularne opere. Voditelj spektakla, mladi glumac Filip Detelić, još je malo proširio i dopunio svoj tekst kojim se ljubavna priča u kriminalnom ozračju iz često romantiziranog 19. stoljeća premješta na asfalt. Jednako grub i bešćutan na Knežiji ili u Sevilli. U tom smo pogledu u posljednjih dvadeset godina ekspresno globalizirani. Matija Meić nije imao alternaciju pa se kao toreador Escamillo drugi put na motorčini dovezao i odvezao iz dvorane Lisinskog. Ali, u repriznoj, ali nipošto drugorazrednoj ili imalo manje kvalitetnoj drugoj postavi, vidjeli smo još jedan impresivan pjevački par iz pjevačkih klasa Muzičke akademije: Ivanu Srbljan kao Carmen i Aljaža Farasina kao Don Josea. Profesorici Jasenki Ostojić Radiković još jednom treba čestitati na sjajnoj pripremi zborova, a i na atraktivnom izlasku na pozornicu sa Zagrebačkim dječacima. Još jednom kapa dolje i orkestru pod ravnanjem Mladena Tarbuka. Praktični ispit položila je i tehničko-snimateljska ekipa s ADU koja je svima nama koji druge večeri nismo mogli biti u Lisinskom omogućila vrlo dinamičan izravni prijenos dobro odabranih i lijepo kombiniranih kadrova, u režiji studentice Nede Radić. Bilo bi lijepo da im je povjerenje iskazala i neka od televizija, ali prijenos nije zapinjao ni na internetu. Snimka koja je tako nastala može biti i mnogo više od dokumenta i uspomene na dane studiranja. Velika je šteta što ni rektor, ni dekani, niti poslovično poduzetni ljudi kao što su redatelj Krešimir Dolenčić i izvršna producentica čitavog projekta Vitomira Lončar, nisu uspjeli ovoj sasvim izuzetnoj i iznimnoj "Carmen" produljiti vijek i povećati broj izvedbi na pozornici. U suradnji s ostalim fakultetima, a da ne govorimo o srednjim školama samo u Zagrebu, ovu je predstavu moglo i trebalo vidjeti barem tridesetak tisuća mladih. Uz minimum animacije i agitacije, interes bi sigurno bio velik. Za sljedeći projekt svakako bi trebalo unaprijed planirati i s dvoranom Lisinski, ili nekim drugim domaćinom osigurati termine za veći broj izvedbi. Ipak, i u tom pogledu projekt "Carmen" predstavlja napredak jer ide na gostovanje izvan Zagreba. U okviru svog Tjedna za djecu i mlade, ugostit će ih 2. prosinca HNK Ivana pl. Zajca na svojoj velikoj pozornici u Rijeci. Predstava počinje u 19.30, a prije nje, u 18 sati, u predvorju HNK bit će održan okrugli stol na temu "Kazalište i sveučilište u interakciji". Ova "Carmen" svakako je dobar predložak za razgovor.