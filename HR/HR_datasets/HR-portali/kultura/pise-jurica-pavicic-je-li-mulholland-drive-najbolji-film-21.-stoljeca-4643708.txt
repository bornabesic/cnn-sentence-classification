Kad se rade decenijske i milenijske ankete o najboljim filmovima svih vremena, na tim se listama obično na vrhu nađe isti, predvidljivi krug istih klasika kao što su Orson Welles, Hitchcock, Chaplin ili Ejzenštejn. Na tim listama gotovo uvijek prva mjesta osvajaju filmovi nastali u jednom ograničenom razdoblju - od početaka klasičnog Hollywooda 30-ih pa do zlatnog doba modernizma 60-ih. Noviji filmovi na njima su strašno rijetki. Film kao da nije kadar stvarati nove klasike. Po anketama se koji put čini kao da je filmska povijest zgotovljena i zapečaćena 1979. “Apokalipsom danas”. Postoji li uopće “suvremeni filmski klasik”? Da bi odgovorila na to pitanje, redakcija BBC-ja organizirala je anketu u kojoj je sudjelovalo 177 kritičara sa svih kontinenata koji su trebali birati najbolje filmove 21. stoljeća. Pritom su - suprotno matematici, ali u skladu s pučkim običajima - u 21. stoljeće britanski urednici uključili i godinu 2000. Rezultati koji su objavljeni prekjučer nisu iznenađenje. BCC je objavio listu 100 filmova na kojoj prvo mjesto drže dva klasika s prijelaza stoljeća koji se obično nalaze visoko na ovakvim listama. Prvo je mjesto zauzeo onirički košmar Davida Lyncha “Mulholland Drive” iz 2001., a drugo hongkonška melodrama ambijentirana u 60-e “In the Mood For Love”, film koji je proslavio režisera Wong Kar-waija i raširio modu azijskog retro-šika. Treće je mjesto zauzeo Paul Thomas Anderson svojom parabolom o kapitalizmu “Bit će krvi”, četvrti je klasik japanske animacije Hayao Miyazaki s “Avanturama male Chihiro”, dok je peto mjesto zauzeo Richard Linklater filmom “Odrastanje”. Taj film iz 2014. ujedno je najbolje plasirani film iz ovog desetljeća. Među prvih 20 tek je pet filmova nastalih nakon 2009. Kao i većina filmskih anketa s engleskog govornog područja, i ova BBC-jeva je podosta amerocentrična. Tako se među prvih 100 našlo čak 46 američkih filmova, a ukupni broj filmova na engleskom jeziku je gotovo 60. U stoljeću uvelike obilježenom istočnom Azijom nije iznenađenje što su odlično plasirani azijski filmovi: četiri ih je među prvih devet. Po BBC-ju, međutim, Europa je postala u pravom smislu filmska provincija. Najbolje plasirani film europskog režisera koji nije na engleskom jeziku tek je 15., a to je rumunjski pobjednik Cannesa “4 mjeseca, 3 tjedna i 2 dana” (2007). Odmah za njim slijedi “Holy Motors” Francuza Leosa Caraxa (2012.), a potom na 17. i 18. mjestu još dva europska klasika: “Panov labirint” Guillerma del Tora (2006.) i “Bijela vrpca” Michaela Hanekea (2009.). Zanimljivo je da je drugi Hanekeov klasik - “Ljubav” - dospio tek na 42. mjesto. “L’Amour” nije jedini film kojeg biste očekivali više na listi, a dospio je nisko. Kad je 2009. naša redakcija radila sličnu anketu o najboljim filmovima (dotadašnjeg) 21. stoljeća, pobijedio je hongkonški film “Tigar i zmaj” koji je u BBC-jevoj anketi tek 35. Jedini zastupljeni film Bilge Ceylana - “Bilo jednom u Anadoliji” - tek je 54., Béla Tarr je s “Werkmeisterovim harmonijama” tek 56., kultni “Memento” je tek 25., a jedan od “indie” klasika - “Rekvijem za snove” - dijeli posljednje stoto mjesto s friškom njemačkom komedijom s ovogodišnjeg Cannesa, “Tonijem Erdmannom” redateljice Maren Ade. “Toni Erdmann” je ujedno najnoviji film u prvih sto. Što se dokumentaraca tiče, najbolje pozicioniran je “Čin ubijanja” dansko-američkog režisera Joshue Oppenheimera. Taj film u kojem redatelj s počiniteljima nanovo inscenira ratne zločine u Indoneziji osvojio je 14. mjesto, ali to nije iznenađenje s obzirom na to da je fantastično prošao i u nedavnoj anketi Sight and Sounda o najboljim dokumentarcima svih vremena. Nakon četvrtoplasiranog Miyazakija, najbolje je plasirani crtić Pixarov “Wall-E” Andrewa Stantona. Ni to nije iznenađenje. Pixarova ekološka alegorija dugo slovi kao kritičarski mezimac unutar holivudskog animiranog mainstreama, a Sight and Sound je 2012. uvrstio “Wall-E” i u svoj izbor 30 najboljih filmova 21. stoljeća u kojem su se također nalazili “In the Mood For Love”, “Avanture male Chihiro” i “Bit će krvi”. Zanimljivo, Sight and Sound je tada, 2012., izabrao drugi Lynchov film - “Inland Empire”. Tko ima najviše filmova na listi sto? Sa po tri filma najzastupljeniji su braća Coen, Wes Anderson, Christopher Nolan, te (očito) jedini europski klasik u igri Michael Haneke kojem su na listi “Bijela vrpca”, “Skriveno” i “Ljubav”. Čega na BBC-jevoj listi nema? Najuočljivija je odsutnost rumunjskih filmaša: tu je samo najprijemčiviji Mungiu, dok na listi nema dvaju ključnih i najboljih filmova bukureštanskog vala - “Smrti gospodina Lazarescua” i “Policijski, pridjev”: oba su - recimo - ušla u prvih deset u anketi koju je 2009. radio naš list. Na listi također nema dvostrukih canneskih pobjednika, braće Dardenne, kao ni Akija Kaurismäkija, Clinta Eastwooda, Sokurova i Kusturice. Srednja/istočna Europa zastupljena je očekivano slabo. Tek dva poljska filma (“Pijanist” i “Ida”), tri mađarska (od toga dva Béle Tarra), tek jedan rumunjski, ali ni jedan češki, te ni jedan film iz ex-Yu zemalja.         ANKETA BBC-ja (2016.) 1.Mulholland Drive (David Lynch, SAD) 2.In the mood For Love (Wong Kar-wai, Kina) 3.Bit će krvi (P. T. Anderson, SAD) 4. Avanture male Chichiro (Hayao Miyazaki, Japan) 5. Odrastanje (Richard Linklater, SAD) 6. Vječni sjaj nepobjedivog uma (Michel Gondry, SAD) 7. Drvo života (Terrence Malick, SAD) 8. Jedan i dva (Edward Yang, Tajvan) 9. Nader i Simin se rastaju (Asghar Farhadi, Iran) 10.Nema zemlje za starce (Joel i Ethan Coen, SAD)   Anketa Jutarnjeg lista iz 2009. 1. Tigar i zmaj (Ang Lee, Kina- u BBC-evoj anketi 35. mjesto) 2. 4 mjeseca, 3 tjedna i 2 dana (Cristian Mungiu, Rumunjska- u BBC-evoj anketi 15.) 3.Apocalypto (Mel Gibson- nema ga u BBC-evoj anketi) 4.Planina Brokeback (Ang Lee- u BBC-evoj 40.) 5. Mulholland Drive (David Lynch- u BBC-evoj 1.) 6. Smrt gospodina Lazarescua (Cristu Puiu, nema ga u BBC-jevoj) 7.Sjećanje na umorstvo, Bong Joon-ho, Koreja (nema ga na BBC-jevoj) 8.Oldboy, Park chan-wook, Koreja (na BBC-evoj je 30.) 9. Povratak, Andrej Zvjagincev, Rusija (na BBC-evoj listi 80.) 10/11. Pijanistica (Michael Haneke, austrija) i Policijski, pridjev (Corneliu Porumboiu, Rumunjska) - nema ih na BBC-jevoj listi