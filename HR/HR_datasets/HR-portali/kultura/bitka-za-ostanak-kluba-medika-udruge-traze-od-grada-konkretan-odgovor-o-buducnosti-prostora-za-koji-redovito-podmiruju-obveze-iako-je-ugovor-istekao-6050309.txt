Zajednica udruga i pojedinaca korisnika prostora unutar kompleksa bivše tvornice lijekova 'Medika' odlučno se protive napuštanju prostora u kojem se odvijaju programi nezavisne kulture. Rečeno je to na današnjoj izvanrednoj konferenciji za medije, koja je sazvana nakon poziva Gradskog ureda za imovinsko-pravne poslove i imovinu Grada Zagreba na predaju prostora kojim se traži iseljenje i napuštanje korisnika/ca prostora u roku od osam dana (do utorka, 16.5.). Ovim se zahtjevom korisnike Medike stavlja pred gotov čin usprkos činjenici da su sve obveze prema Gradu uredno podmirene, kako ističu, te im se na taj način nalaže da se svi programi - koji su pozitivno evaluirani i podržani od strane Ministarstva kulture RH, Zaklade Kultura Nova, različitih domaćih i stranih donatora  te financirani gradskim sredstvima putem Gradskog ureda za obrazovanje, kulturu i sport– otkažu.   Udruge iz Medike poručile su kako od gradonačelnika Milana Bandića zahtijevaju potpisani ugovor o sanaciji prostora i mogućnost njegove prenamjene, te novi ugovor o najmu. "Želimo poručiti kako ne želimo novo mjesto nego ostati u ovome i prema pozitivnim primjerima iz Europskih metropola osnažiti prostor bivše tvornice Medika u pravi svjetski kulturno europski centar i prepoznatljivo mjesto održavanja nezavisne kulture!", ističu. Ugovor o privremeno korištenju prostora Medike između Grada Zagreba i udruge Autonomni kulturni centar (Attack) istekao je 2011. godine. Niz godina nakon toga nadležni gradski ured na opetovane zahtjeve korisnika prostora, navode, nije pružio konkretan odgovor na pitanja o statusu i budućnosti tog prostora za koji njegovi korisnici redovito podmiruju dospjele obveze. Medika   Usprkos opetovanim zahtjevima podnijetim unazad pet godina od strane Attacka (od isteka Ugovora o privremenom korištenju prostora „Medika“ 1.1.2011. godine, sklopljenog između Grada Zagreba i udruge Autonomni kulturni centar), Gradski ured za imovinsko – pravne poslove i imovinu Grada nije im pružio konkretan odgovor na pitanja o statusu i budućnosti tog prostora za koji njegovi korisnici redovito podmiruju dospjele obveze. "Medikaši" ostaju sve dok od grada ne dođe pismeni, konkretan stav o prostoru jer su za sada dobili samo usmeno obećanje. Za dva tjedna, doznajemo, trebao bi se održati novi sastanak s Gradom. Zajednica udruga i pojedinaca korisnika prostora “Medika”, na čelu s Autonomnim Kulturnim Centrom – ATTACK! organizirala je i online peticiju za ostanak u prostoru, i u prvom danu skupila preko 5000 potpisa. Poznata imena u podršci Medici  Darko Rundek: Svakom gradu koji drži do sebe treba barem jedan takav prostor “U Mediku rado svratim na koncert ili druženje. Nedavno smo imali dva tjedna proba za turneju u prostoriji grupe Žen, koju su u okviru Medike same sagradile i opremile. Kopenhagen ima Kristijaniju, Ljubljana Metelkovu, a Zagreb Mediku. Svakom gradu koji drži do sebe treba barem jedan takav prostor alternativne kulture i života. Kreativan prostor. Takva mjesta pametne gradske vlasti diskretno podržavaju i čuvaju.”   Vilim Matula: Notorno nasilništvo i ignorancija gradonačelnika Bandića “Medika je jedno od najznačajnijih mjesta zagrebačke i hrvatske nezavisne umjetnosti i kulture. Notorno nasilništvo i ignorancija gradonačelnika Bandića jedini su razlog što Medika nije uređena pravno i fizički. Sva podrška umjetnicima i publici Medike!!!”   Zvonimir Dobrović, Queer Zagreb: Kulturni kapital koji nema cijenu “Queer Zagreb podržava Mediku, kao što je Medika od svog osnutka podržavala projekte entuzijastičnih pojedinaca i inicijativa. Medika i danas simbolizira kulturu otvorenosti - a to je vrijednost koja Zagreb čini gradom kojeg volimo. Medika nije samo fizički prostor u centru koji ima svoju cijenu pa da se nekad nekome proda, Medika je kulturni kapital koji nema cijenu i Zagreb sam s Medikom je mnogo vrijedniji grad nego bez nje, i gdje su započeli brojni projekti koji doprinose kulturnom i aktivističkom životu Grada. Medika je bila mjesto prvih queer partija kada još nije bilo prostora u gradu koji bi bili spremni prihvatiti takve sadržaje. Tamo su se godinama organizirale povorke ponosa prije negoli je Pride zadobio službeni ured. U međuvremenu je Medika i lokacija alternativne galerije, izvedbenog prostora, radio stanice - ona pruža prostor svemu što grad i njegova kultura treba, po potrebi, a za što ne postoji prostora a najčešće prvenstveno volje da se taj entuzijazam financijski podrži. Zato smatramo da Medika ne samo da ne treba iseliti, već treba i veću podršku Grada da se što trajnije tamo smjesti.”   Vladimir Dodik Trikut: Neosporno korak unazad “Još jedan u nizu od pokušaja sužavanja kulturnog prostora namijenjenog raznolikim kulturnim djelatnostima, raznovrsnog sadržaja multidisciplinarnog karaktera kao oblika umjetničke komune koja organizirano i namjenski samostalno djeluje više godina u edukaciji mlađih likovnih umjetnika u više sažea, kroz izložbe, radionice, okupljanja i razne manifestacije kao novostvoreno kultno mjesto. Nedopustiv je čin dokidanja istog od strane vlastodržaca, gradskih struktura, političkih elita negiranjem prava na djelovanje, rad, zanimanje i slobodu izričaja, što je neosporno jedna vrsta kulturocida i nepoštivanja međunarodnih konvencija o pravu raznolikosti i pravu na slobodu djelovanja. To je neosporno korak unazad, u concept kulture 19. stoljeća. Narod bez kulture i umjetnosti je narod bez identiteta. U moje osobno ime kao likovnog umjetnika, publiciste, muzeologa, donatora, povjesnika i osnivača mirnodopskog Stožera Anti-muzeja, Odreda za baštinu, Jedinice specijalnih namjena i Anti-ratne grupe, rane devedesete godine, za Stožer Anti-muzeja i Odred za baštinu Vladimir Dodig Trokut”   Mirela Priselac - Remi: Divlji, šareni i prekrasni cvijet kojeg ne smijemo pustiti da uvene „Što se tiče nezavisne kulture u Zagrebu i Hrvatskoj, Medika je lučonoša. Medika je prostor inspiracije, prijateljske razmjene ideja među umjetnicima i sigurno mjesto za sve one koji razmišljaju drukčije. Nezavisna kultura je temelj inovativnosti, hrabra je i nikome ne podnosi "račune", pliva protiv struje i stvara najljepša, najzačudnija djela. I to vam je Medika. Divlji, šareni i prekrasni cvijet kojeg ne smijemo pustiti da uvene ili da ga netko zgazi. Gradskim vlastima poručujem da nađu drugi poligon na kojem će vježbati svoju "strogoću". Umjetnici, nezavisna kultura i Medika to ne zaslužuju. Svi veći europski gradovi čuvaju svoju šarenu, inovativnu kulturu kao građansko dobro. Zašto je naši gradski oci sustavno žele zatrti? Zagreb i Hrvatska trebaju Mediku. Za dobrobit šarene umjetnosti.“   Jerko Marčić: Razlozi su politički, financijski, nepotistički, klanovski “Zagreb u kulturnom mainstreamu polako zatvara svoja vrata. Razlozi su politički, financijski, nepotistički, klanovski. Jedini nesmetan protok informacija, znanja, jedino pravo dijeljenje između Zagreba, Rijeke, Splita, Dubrovnika, Ljubljane, Beograda, Berlina, Roterdama...nesmetano se odvija samo unutar nezavisne scene i supkulture. Ideja o zatvaranju Medike još je jedan korak u retardaciji urbanog života našeg grada. Za konačno "Lakunoć i sretno" Zagrebe Jerko Marčić Glumac.”