Čak 25 tisuća ljudi glasalo je u prvom krugu za Teatar.hr Nagradu publike te svojim glasovima odabralo nominirane, između kojih se traže dobitnici ove eminetne nagrade za izvedbene umjetnosti o kojoj odlučuje isključivo publika. Za njih se glasa od 20. listopada, pa sve do 18. studenog - točno u podne. I imena dobitnika doznat ćemo 19. studenoga na već tradicionalnoj svečanosti. Za predstavu sezone natječu se: “260 dana” HNK Osijeka, “A gdje je revolucija, stoko?” Montažstroja, Gavellin “Kolovoz u okrugu Osage” , ZKM-ov “Kristofor Kolumbo” i “Mi smo kraljevi, a ne ljudi” HNK Zagreba. Za osobu sezone nominirani su Ivica Buljan, Oliver Frljić, Goran Golovko, Siniša Labrović i Tena Štivičić. U kategoriji redatelj/koreograf sezone natječu se: Renata Carola Gatica, Matija Ferlin, Olja Lozica, Rene Medvešek i Borut Šeparović, a vrlo je zanimljiv i odabir publike o tome što je bio događaj, a što promašaj sezone. Naime, za događaj sezone bira se između: Filozofskog teatara, hrvatskog nastupa na Praškom kvadrijenalu, nastavka rada Studija plesa, ostavke ministrice kulture i sezone HNK Rijeka, a Filozofski teatar je i na listi najvećih razočaranja. Na toj listi razočaranje sezone Filozofski teatar, projekt HNK Zagreb,  se nalazi u društvu:novog ministra kulture, oduzimanja nacionalnog statusa Splitskom ljetu, sezona HNK Rijeka (koja se također nalazi i na listi kazališnih događaja godine) te slučaj "Elementarnih čestica". Za laskavu titulu izvođača godine nominirani su: Livio Badurina, Domagoj Dorotić, Dean Krivačić, Krešimir Mikić i Sreten Mokrović, a na listi najboljih izvođačica sezone su: Jadranka Đokić, Renata Sabljak, Dubravka Šeparović Mušović, Anja Šovagović i Anđela Ramljak.  Opširnije na www.teatar.hr.