Bista Nikole Tesle koju je izradio Ivan Meštrović, dijelovi keramičke peći iz Tesline kuće, njegove osobne stvari poput šešira i rukavica neki su od predmeta koji će se pojaviti u sklopu multimedijalne izložbe “Nikola Tesla – Mind from the Future”. Ipak, ti predmeti neće biti samo izloženi u prostoru Meštrovićevog paviljona u Zagrebu, oni će pričati priču. Priču o Nikoli Tesli, geniju koji je svojim izumima promijenio i zadužio naše društvo, ali i o Nikoli Tesli, mladiću iz Smiljana koji je samo htio učiniti svijet boljim mjestom. Upravo nam taj drugi aspekt  žele prikazati Sascha Machiedo, direktor izložbe, i Helena Bulaja Madunić, autorica i kustosica izložbe, kako bi pokazali svima da je Nikola Tesla bio više od samog tehničkog genija. Da bi uspjeli u tomu, odlučili su prošli tjedan posjetiti mjesto gdje je sve počelo – njegovu rodnu kuću u Smiljanu, kao i Gospić, grad u kojemu je Tesla išao u školu. Machiedo, koji je ujedno i voditelj međunarodnog tima dizajnera koji radi na ovoj izložbi, kaže kako su izleti u prošlost Nikole Tesle i na lokacije u kojima je živio bitne za razumijevanje njegove osobnosti. - Usput se ponekad naiđe na predmete i priče koje služe kao inspiracija za popunjavanje sadržaja izložbe. Ipak, naša izložba ne služi kao arhiva svega što se može naći, nego je kustosica Helena Bulaja Madunić razvila koncept u koji takvi predmeti moraju “sjesti” kako bi dopunili sadržaj – kaže Machiedo. Prva postaja u sakupljanju sjećanja bio je Muzej Like u Gospiću u kojemu je bista Nikole Tesle što ju je Meštrović izradio na Teslin zahtjev. Kustosica Bulaja Madunić znala je za bistu, kao i za spise o Tesli koji se nalaze u Muzeju, ali se i ona iznenadila kada je Vesna Bunčić, ravnateljica muzeja, rekla da je ovim hodnicima nekad hodao i sam Tesla. Naime, nakon što se Tesla s obitelji preselio iz Smiljana u Gospić trebao je upisati nižu gim­naziju, ali današnja škola nije bila još izgrađena, tako da se prve tri godine školovao na daskama zgrade današnjeg Muzeja Like. Muzej je u svojim prostorijama skrivao još tajni o Tesli, poput dječje slikovnice koja je napravljena prema Teslinim pismima njegovoj prijateljici Poli, ali i dijelova keramičke peći na kojoj se i on sam nekada grijao. - Možda se nekome to neće učini­ti kao “važni” predmeti za razumijevanje Tesle, ali meni kao kolekcionaru bezvremenskih “sjećanja” inspiriranih Teslom kao da su u jednom bljesku otvorili neke nove spoznaje i vidike i o Tesli ali i o Lici, koja je zbilja, svojom prirodnom snagom i ljepotom, ključna za formiranje superheroja čovječanstva - rekla je Bulaja Madunić. Muzej nije jedino mjesto u Gospiću koje odiše Teslinim duhom. Nekoliko metara dalje nalazi se stan u kojemu je on nekad živio, kao i škola u kojoj je završio školovanje u nižoj gimnaziji. Gradić koji broji oko 12.000 stanovnika zapravo je bio prekretnica koja je možda promijenila cijelu našu civilizaciju. Ipak, sve je započelo u malom mjestu okruženom šumama i poljima, u mjestu za koje bi malo tko uopće čuo da se u njemu nije rodio vizionar svoga doba. Memorijalni centar Nikola Tesla u Smiljanu sagrađen je na mjestu gdje se nalazi Teslina rodna kuća, a svojim posjetiteljima nudi kronološki put od malog dječaka koji je na svom mačku otkrio elektricitet do muškarca koji je izumio izmjeničnu struju. - Memorijalni Centar je biograf­ska, arhivska postava, dok će izložba u Meštrovićevom paviljonu uglavnom biti nova vrsta pogleda u motive, emocije i razmišljanja Teslina uma – rekao je Machiedo. Bulaja Madunić napominje kako će njihova izložba otkriti jednu drugu, humanu stranu Teslina života. - Moja priča je zamišljena na takav način da iz te enormne faktografije kreira jedan iskričav i inspirativan spektar ideja, inspiracija, poveznica, nekih pomalo drugačijih i posve novih kontekstualizacija Teslina života i rada – kaže Bulaja Madunić te dodaje da je cilj izložbe prije svega inspirirati svakog tko je posjeti da osjeti snagu te bezgranične ljubavi prema čovjeku. Izložba će se otvoriti u studenome u Meštrovićevu paviljonu u Zagrebu, a očekuje se da će to biti najveći kulturno-umjetnički događaj godine. Hrvatsko društvo likovnih umjetnika partner je multimedijalnog projekta Nikola Tesla - Mind from the Future, a od samog početka projekt se odvija pod visokim pokroviteljstvom predsjednice Kolinde Grabar-Kitarović. Pokrovitelji su i gradonačelnik Milan Bandić i Grad Zagreb, projekt ima podršku Ministarstva kulture, a jedan od sponzora je Hrvatska elektroprivreda, koja je dala potporu i sudjelovala i u izgradnji Memorijalnog centra Nikola Tesla u Smiljanu. Velika podrška projektu su i Muzej Like Gospić i Memorijalni centar Nikola Tesla s ravnateljicom Vesnom Bunčić. Idejni začetnici projekta su Siniša Šare i Krešimir Renzo Prosoli, CEO agencije Real grupe, producentske kuće projekta zahvaljujući kojoj međunarodni umjetnički tim ima mogućnost realizirati sve umjetničke ideje za Hrvatsku i svijet. Posjet Lici završio je u maloj pošti u Smiljanu, gdje su izložene osobne stvari Nikole Tesle. Njegova torba, šešir, naočale, rukavice i štap ovdje su kao podsjetnici na vremena u kojima je živio. Svi ovi predmeti mogli bi se pronaći na izložbi u Zagrebu, a popis artefakata ne staje tu. Bulaja Madunić već je pripremala popis na kojemu su memorabilije, arhivske fotografije te crteži i tekstovi povezanih uz povijest Like u tom dobu u kojem je Tesla živio, kao i uz povijest Japoda – etnogrupe ilirskih plemena koja je započela naseljavati Liku još od 9. stoljeća. - Kad pomisliš da si oko Tesle skoro sve iščeprkao, odjednom se otvori cijela jedna nova stranica, jer Tesla je doslovno kao neka lozinka za ulazak u svijet paučinaste koprene vječnog života, koja povezuje cijeli svemir na jedan poseban način – rekla je Bulaja Madunić. Tu poveznicu će uskoro moći vidjeti cijeli svijet.