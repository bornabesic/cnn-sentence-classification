Nastavlja se uzbudljiva sezona HNK Zagreb. U  utorak, 10. siječnja, na scenu središnje nacionalne kazališne kuće stiže beogradski Hamlet - Nebojša Glogovac. Kako je upravo ovaj srpski glumac dokazani mamac za zagrebačku kazališnu publiku lako je pretpostaviti da će se i za ovu predstavu tražiti karta više. Ovo gostovanje Jugoslovenskog dramskog pozorišta iz Beograda nastavak je suradnje dvije ugledne kazališne kuće. Tako je Zagreb  prošlog siječnja vidio  njihovu hit-predstavu "Uobraženi bolesnik" Molièrea, u režiji Jagoša Markovića, dok je Beograd  u lipnju 2016. vidio Krležin "Vučjak" u režiji Ivice Buljana. Shakespeareovog "Hamleta" je u Jugoslovenskom dramskom pozorištu režirao makedonski redatelj Aleksandar Popovski, čest gost hrvatskih kazališta, prema adaptaciji dramaturga Gorana Stefanovskoga. Glazbu za predstavu je skladao  Kiril Džajkovski, scenografiju su napravili Zagrepčani Studiuo Numen i Ivana Jonke, a kostime  Maria Marković. Uz Nebojšu  Glogovca u naslovnoj ulozi na sceni su: Jasna Đuričić, Nikola Rakočević, Jovana Stojiljković, Goran Šušljik, Vlasta Velisavljević, Bojan Dimitrijević, Miloš Samolov i Boris Milivojević...