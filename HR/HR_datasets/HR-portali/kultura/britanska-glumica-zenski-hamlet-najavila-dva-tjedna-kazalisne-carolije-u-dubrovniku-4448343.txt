Britanska glumica Helen Millar, koja glumi Hamleta u predstavi redateljice Helen Tennison, zajedno s cijelim ansamblom stigla je u Dubrovnik. Dubrovačka palača Sponza ugostila je glumačku postavu ovogodišnjeg Midsummer Scene festivala koji su zanimljivim prikazom dugoočekivane Shakespearove tragedije 'Hamlet' predstavili treće izdanje festivala koje od 21. lipnja do 7. srpnja obećaje dva tjedna kazališne čarolije na Lovrijencu. 'Oduševljen sam kako se festival razvija kroz godine. Potvrda kvalitete su i inozemna gostovanja koja ga očekuju. Pozivam sve da dođu na Lovrijenac i pogledaju 'Hamleta' za kojeg vjerujem kako će još jednom proslaviti našu kulturnu ponudu', izjavio je gradonačelnik Dubrovnika Andro Vlahušić. Promo   Midsummer Scene festival ponovno dotiče Shakespearea, ovoga puta 400. obljetnice književnikove smrti. Veliku obljetnicu obilježavamo jednim od njegovih najvećih djela, a uz glavnu ulogu koja je pripala britanskoj glumici Helen Millar, u 'Hamletu' će zaigrati Susan Hingley u ulozi Ofelije, Karren Winchester - Gertrude, Al Barclay u ulozi Claudiusa, Blake Kubena - Horacija, Christopher Tester igra Laertesa i Bernarda, Emma Fenney - Rosencrantza i Osra, Lewis Chandler – Guildernstern i Marcellus. Hrvatski glumac i producent festivala Filip Krenus naći će se u ulozi Poloniusa i Gravediggera. Promo Isječak iz Hamleta   'Uzbuđena sam što sam ponovno u Dubrovniku i što imam priliku raditi ženskog Hamleta. Kad sam ga počela čitati, vidjela sam kako te riječi može govoriti žena te kako će ovo biti idealna uloga za Helen Millar', izjavila je redateljica Helen Tennison. Ove godine nastavlja se uspješna suradnja s Dubrovačkim simfonijskim orkestrom koji će održati koncert pod zvijezdama na Lovrijencu 28. lipnja u sklopu festivala. Započinje i nova suradnja s Domom Marina Držića i ansamblom Midsummer Scene festivala također 28. lipnja kada će u istoimenom muzeju izvesti dramsko čitanje prizora iz 'Dunda Maroja' na engleskom jeziku te tako najaviti 2017. godinu i obilježavanje 450.-e obljetnice smrti najvećeg hrvatskog komediografa Marina Držića. 'Predstavili smo treću godinu Festivala. Postali smo pravi festival, osim predstave Hamleta tu je i suradnja sa Simfonijskim orkestrom. Cijeli festival prati izložba koja će biti otvorena za vrijeme trajanja festivala. Najavit ćemo Držićevu godinu u suradnji s domom Marina Držića. Hoteli i agencije s oduševljenjem su dočekali i ovog Hamleta te Festival smatraju vrlo važnom kulturnom ponudom u ovom dijelu godine', izjavila je producentica Festivala Darija Mikulandra – Žanetić. Promo Na fotografiji: Filip Krenus, Jelena Marzić, Nikša Matić, Darija Mikulandra Žanetić   U sklopu Midsummer Scene festivala, od 19.  lipnja do 6. srpnja u izložbenom prostoru Društva prijatelja dubrovačke starine očekuje nas izložba fotografija svestranog britanskog umjetnika Bari Goddarda pod nazivom Midsummer Scene / Night Dubrovnik. Midsummer Scene je projekt Grada Dubrovnika i TZ Grada Dubrovnika, a u produkciji i organizaciji Brilliant Events Dubrovnik i Honey -Tongued Theatre Productions London. Partneri Festivala su HEP, Društvo prijatelja dubrovačke starine, Hrvatska turistička zajednica, Turistička zajednica Dubrovačko neretvanske županije, Jadranski luksuzni hoteli, Zračna luka Dubrovnik, Hoteli Maestral i Dubrovačko neretvanska županija. Ulaznice za Midsummer Scene mogu se kupiti u sustavu Ulaznice.hr, u glavnom uredu TZ Dubrovnik na Pilama te u Luži.