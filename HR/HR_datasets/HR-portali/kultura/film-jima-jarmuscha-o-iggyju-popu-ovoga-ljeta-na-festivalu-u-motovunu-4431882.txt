ZAGREB - Ovogodišnji Motovun Film Festival, čije se devetnaesto izdanje održava od 26. do 30. srpnja u tom istarskom gradiću, donosi šezdesetak filmova, među kojima i premijeru dokumentarca "Gimme Danger" Jima Jarmuscha o Iggyju Popu. Festival donosi još nekoliko filmskih 'poslastica' - među ostalim, pobjednika Berlinala, "Gori more" Gianfranca Rosija koji donosi pogled na aktualnu migrantsku krizu iz perspektive dvanaestogodišnjaka i neobičnu humorističnu dramu "Tangerine" Seana Bakera, film u cijelosti snimljen mobitelom koji je premijeru imao na ovogodišnjem Sundance Film Festivalu.   U suradnji sa zemljom partnerom, koja je ove godine Italija, festival je pripremio tri programa, od kojih je prvi posvećen petorici najboljih talijanskih redatelja današnjice kojima će se prikazati po jedan film, najavili su organizatori. Filmove sa samog juga Italije predstavit će se u programu "Talijanski Jug", a priređen je izbor komedija, u programu "Italija se smije". Temi jačanja desnice u zemljama središnje Europe posvećen je program "Gdje ste bili 2016.?". Festivalska Nagrada 50 godina ove će se godine dodijeliti filmskom umjetniku Nenadu Puhovskom, direktoru festivala ZagrebDox i produkcijske kuće Factum, čime se pridružio brojnim već nagrađenim hrvatskim redateljima, glumcima, scenaristima, skladateljima, kaskaderima, animatorima, direktorima fotografije, montažerima koji su obilježili hrvatsku kinematografiju. Festival je pripremio četiri vrste kompleta ulaznica koji su vremenom, mjestom i cijenom prilagođene posjetiteljima Motovuna. Kupnjom bilo kojeg od pripremljenih paketa ostvaruje se besplatan smještaj u festivalskom kampu.