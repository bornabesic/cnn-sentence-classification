Jedan od najiščekivanijih filmova godine, Čudesne zvijeri i gdje ih naći Warner Bros.Picturesa, "začarao" je kino blagajne u Hrvatskoj, zaradivši 1.083.191 kn tijekom prvog vikenda prikazivanja. Nova pustolovina odvodi gledatelje u dosad neviđeno doba čarobnjačkog svijeta J.K. Rowling. U prvom vikendu prikazivanja film je pogledalo ukupno 27.673 gledatelja u Hrvatskoj. Očekuje se da će film zahvaljujući usmenoj predaji i ponovnom gledanju nastaviti imati dobru prodaju i za vrijeme blagdana. Čudesne zvijeri i gdje ih naći uvode nas u novo doba čarobnjačkog svijeta J.K. Rowling, desetljećima prije Harryja Pottera i na drugom kraju svijeta. Dobitnik nagrade Oscar Eddie Redmayne (The Theory of Everything, The Danish Girl) preuzeo je glavnu ulogu magizoologa Newta Scamandera, a film je režirao David Yates koji je ujedno i redatelj posljednjih četiriju Harry Potter filmova. Priča počinje 1926. godine, netom nakon što je Newt Scamander okončao svoje putovanje oko svijeta kako bi otkrio i dokumentirao postojanje niza neobičnih čudesnih bića. Nakratko se zaustavio u New Yorku, a vjerojatno bi ga i napustio bez ikakvog incidenta…da nije bilo No-Maja (američki naziv za bezjaka) zvanog Jacob i zagubljenog magičnog kovčega iz kojeg pobjegnu neke od Newtovih čudesnih zvijeri, što može izazvati samo nevolje i za svijet bezjaka i za svijet čarobnjaka.   U filmu također glume Katherine Waterston (Steve Jobs, Inherent Vice) kao Tina, dobitnik nagrade Tony Dan Fogler (The 25th Annual Putnam County Spelling Bee) kao Jacob, Alison Sudol (Transparent) kao Tinina sestra Queenie, Ezra Miller (Trainwreck, nadolazeći Justice League) kao Credence, Samantha Morton (In America, Sweet and Lowdown), dvaput nominirana za nagradu Oscar, kao Mary Lou Barebone, dobitnik nagrade Oscar Jon Voight (Coming Home, televizijska serija Ray Donovan) kao Henry Shaw, Sr., Carmen Ejogo (Selma) kao Seraphina Picquery te Colin Farrell (Saving Mr. Banks, televizijska serija True Detective) kao Percival Graves.   Ovo je prvi filmski scenarij koji je napisala J.K. Rowling. Filmske adaptacije njezinih sedam Harry Potter bestselera imale su jednu od najvećih zarada ikad. Scenarij je nadahnuo udžbenik za Hogwarts – Čudesne zvijeri i gdje ih naći, koji je u romanima napisao njezin lik Newt Scamander.