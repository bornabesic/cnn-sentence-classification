Koncert kvarteta Klang, jednog od najperspektivnijih mladih ansambala posvećenih suvremenoj glazbi, održat će se u subotu 12. svibnja od  21.30 sati u MM centru (SC). Članice kvarteta KLANG mlade su i iznimno talentirane pijanistice Vlatka Peko i Ana Lucić te udaraljkašice Anita Primorac i Kaja Farszky. S djelovanjem je ansambl počeo 2009. godine pod mentorstvom doc. Katarine Krpan i red. prof. Igora Lešnika, no svojim su nastupima Vlatka, Ana, Anita i Kaja ubrzo dokazale da su spremne na aktivno sudjelovanje na hrvatskoj, a vjerujemo uskoro i na međunarodnoj suvremenoj glazbenoj sceni. "Ako je fascinantna otvorenost članica kvarteta KLANG prema suvremenim hrvatskim skladateljima, kao i bezrezervna reakcija skladatelja prema glazbenicama, još je fascinantnija otvorenost njihove zajedničke publike. Rijetko se u Hrvatskom glazbenom zavodu (ili bile gdje drugdje u Zagrebu, osim možda na koncertima u sklopu Muzičkog Biennala Zagreb) mogu doživjeti takve ovacije suvremenoj glazbi. No, tajna uspjeha kvarteta KLANG zapravo je vrlo jednostavna – vrsne glazbenice neposredno i s uvjerenjem izvode kvalitetnu glazbu. A to je nešto što publika ne može ne prepoznati." (Trpimir Matasović, "Zarez") 