U zagrebačkoj galeriji Kranjčar otvorena je sedma izložba drugog serijala Mentalni sklop. Zajednička izložba međunarodno priznatog autora stripa Danijela Žeželja i jednog od najznačajnijih slikara mlađe gerenacije Sebastijana Dračića podrazumijeva uspostavu vizualnog dijaloga između stripa i slikarstva, dviju neprijeporno srodnih ali ipak po mnogočemu različitih likovnih disciplina. Podnaslov ciklusa je “Sljedbenik – mentor”, ali ni ta izložba ne robuje doslovnosti. Mentor bi u ovom slučaju figurativno bio Žeželj, ne samo zato što je stariji od Dračića, već zato što je Sebastijan uživao u njegovim stripovima već u počecima svoga umjetničkog stvaralaštva. Prvi susret s likovnosti – Kod djeteta je strip zapravo neka vrsta prve likovnosti i znatno je utjecao na moj rad. Sa te strane mislim da ima puno logike da smo na izložbi Danijel i ja – kazao je Dračić. S druge strane, majstoru stripa Danijelu Žeželju slikarstvo je obilježilo same početke karijere. – Slikarstvo samo po sebi ima dimenziju naracije, ali sam s vremenom shvatio da je strip ipak forma koja priča priču na način u kojem se najbolje pronalazim – objašnjava Žeželj. Njihove radove povezuje atmosfera postapokalipse. Žeželjevi stripovi, crtani crnim tušem i bijelim akrilom, kontrastima, oštrim sjenčanjem i nepredvidivim izmjenama stripovskih polja potenciraju atmosferu bizarne suvremenosti i donose viziju moguće hladne i surove budućnosti. – Meni je taj svijet distopije uvijek bio zanimljiv, kao mali odmak od stvarnosti koji zapravo naglašava situacije koje su već prisutne – kaže Žeželj. Obojica autora potenciraju ikonografiju koja se zasniva na ekološkom odumiranju našeg planeta te otuđenosti i beznađu čovjeka. – Zanimljivo mi je gledati današnju civilizaciju kao da je to nekakav pomak u nadrealnoj budućnosti, ali je na neki način vrlo blizak onome što mi danas proživljavamo – dodao je Dračić. Dijalektički nihilizam Moderator izložbe Mladen Lucić smatra da autori ne tretiraju vlastitu umjetnost primarno kao estetski čin, već kao produkt promišljenog dijalektičkog nihilizma. Spoj ova dva iznimna autora, koji su po tehnici bitno različiti, a u svojoj biti istodobno bliski, ostavlja značajan trag ovom vremenu i hladan pogled onom budućem.