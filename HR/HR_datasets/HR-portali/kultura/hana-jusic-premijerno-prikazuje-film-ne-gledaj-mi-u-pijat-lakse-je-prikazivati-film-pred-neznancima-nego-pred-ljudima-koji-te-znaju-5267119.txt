Nakon niza uspješnih nastupa na svjetskim festivalima mlada hrvatska redateljica Hana Jušić predstavit će svoj dugometražni prvijenac "Ne gledaj mi u pijat" na Zagreb Film Festivalu, na hrvatskoj premijeri od koje, kako kaže, ima veću tremu nego od svih festivala na kojima je dosad bila. "Uvijek je lakše prikazivati film pred neznancima nego pred prijateljima, obitelji i ljudima koji te znaju", rekla je nagrađivana redateljica i scenaristica za Hinu, uoči večerašnje projekcije u glavnoj konkurenciji Zagreb Film Festivala. Njezin je film premijerno prikazan u programu Dani autora ovogodišnjeg filmskog festivala u Veneciji, a potom je sudjelovao na festivalima u Varšavi, Reykjaviku, Vancouveru, Tokiju i Valladolidu (Seminci).   U Veneciji je dobila nagradu FEDEORA, U Varšavi posebno priznanje, u Tokiju nagradu za režiju, a u natjecateljskom programu "Meeting point" na Seminciju nagradu za najbolji dugometražni film. "Zbog svakodnevnih obaveza ne mogu otići na svaki festival na kojem film sudjeluje, no trudim se što više putovati, jer tko  zna kada ću snimati idući film", rekla je. Bez obzira na to u kojem se dijelu svijeta film prikazuje, Jušić kaže da ne postoje velike razlike u njegovoj percepciji. "Publika koja gleda filmove na festivalima na neki je način školovana za takav tip filmova. Čini mi se da, kada se ljudima svidi film, svidi im se iz istih razloga, ali isti je slučaj kada im se ne svidi, razlozi su opet isti", ustvrdila je. Jušić je jedna od sve aktivnijih redateljica hrvatske kinematografije u posljednje vrijeme, što ne smatra toliko 'rodnim pitanjem' koliko time da je jedna generacija odrasla, pa je došlo i vrijeme da počnu snimati dugometražne filmove. "Koliko god mi je bilo teško dobiti dugi film, kao žena se nisam osjećala zakinuto, čak sam vidjela i pozitivnu diskriminaciju, a kada se radi o odnosima na setu, to je više zbog toga što nemam autoritet, ne djelujem opasno i često sam nesigurna u svoje odluke, pa ljudi to pripisuju ženskosti. Možda je to ipak više stvar osobnosti", rekla je. Na domaćoj filmskoj sceni afirmirala se kratkim filmovima, s kojima je nekoliko puta gostovala u programu "Kockice" ZFF-a, gdje je 2012. osvojila nagradu Zlatna kolica za film "Terarij". Po njezinim riječima, ZFF posjećuje od prvog izdanja i posebno joj je drago što će domaću premijeru svog prvog dugometražnog filma imati upravo na tom festivalu, no još jedna važna premijera za nju je ona u Šibeniku, gdje je film snimljen. Daleko od turističkih ruta u tom se gradu odvija priča o djevojci koja živi s obitelji u skučenom stanu, u tipičnim odnosima na tankoj granici između ljubavi i netrpeljivosti. Nakon što dominantni otac obitelji (Zlatko Burić) doživi moždani udar, ona preuzima brigu o njemu i kući, dok joj neodgovorna majka, koju u svojoj prvoj filmskoj ulozi glumi Arijana Čulina, i intelektualno usporeni brat (Nikša Butijer) samo otežavaju ionako tešku situaciju. Novi ju odnosi na neki način i ojačaju, daju joj dotad nepoznati osjećaj slobode, pa pod pritiskom počinje  istraživati  vlastite granice. U glavnoj je ulozi Mia Petričević, arhitektica koja je ulogu prihvatila iz znatiželje. Nakon premijere u Zagrebu film odmah kreće u distribuciju po hrvatskim kinima, od riječkog Art-kina Croatia. Potom će se prikazivati u neovisnim kinima u Velikoj Gorici, Zaboku, Samoboru, Zelini, Rijeci, Pazinu, Poreču, Bjelovaru, Čakovcu, Osijeku, Valpovu, Đakovu, Sinju, Splitu, Vodicama i Dubrovniku. Jutrošnja projekcija filma u kinu Tuškanac, kako kažu organizatori, bila je u tom terminu najposjećenija u povijesti festivala. U dugometražnoj konkurenciji Zagreb Film Festivala u utorak se prikazuje i rumunjski film "Psi" Bogdan Mirice, o mladiću koji nakon djedove smrti odluči prodati njegovo izolirano i napušteno imanje. Kada sazna da mu je djed bio lokalni kriminalni vođa i da njegovi suradnici neće tek tako dozvoliti prodaju zemlje, prisiljen je suočiti se s korupcijom i okrutnošću života u rumunjskim pustopoljinama na granici s Ukrajinom. Ta je "humorom začinjena mješavina atmosferičnog vesterna i napetog trilera u kojem glavnu ulogu igra poznati rumunjski glumac Dragos Bucur" premijerno prikazana u sklopu prestižnog programa Izvjestan pogled na Filmskom festivalu u Cannesu.