Rumunjska balerina Alexandra Bertea, koja je početkom prosinca upravi kazališta i sindikatu prijavila v.d. ravnatelja baleta Dinka Bogdanića zbog vikanja i vrijeđanja na pokusu "Orašara", napustila je Hrvatsko narodno kazalište u Splitu i potpisala ugovor sa sarajevskim kazalištem, potvrđeno je Hini u splitskom kazalištu. U uredu za odnose s javnošću HNK Split potvrđeno je da je balerini bio ponuđen novi ugovor, no ona je upravu i sindikat obavijestila da će profesionalnu karijeru nastaviti u nekom drugom kazalištu među kojima je sarajevsko, ali i ostala kazališta. Predsjednik sindikata Damir Punda za Hinu je rekao da mu se Alexandra Bertea javila prije odlaska u Sarajevo kada mu je zahvalila za sve što je sindikat napravio za nju nakon uvreda koje je doživjela na probi "Orašara". "Kao razlog odlaska iz našeg kazališta navela mi je to što je Dinko Bogdanić i dalje ostao v.d. ravnatelj baleta, pa je tu vjerojatno vidjela nemogućnost daljnje suradnje. Stanje u baletu i dalje je jako nezdravo. Prisutni su pritisci i manipuliranje ljudima. Ansambl je podijeljen i to nije dobra atmosfera. No unatoč svemu predstave nam se odlično prodaju. Veliki hit su 'Kašeta brokava' i ' Orašar'", kazao je za Hinu Punda. Alexandra Bertea je u prosincu Dinka Bogdanića prijavila Vijeću zaposlenika i sindikatu zbog vikanja i vrijeđanja, te je o svemu obavijestila rumunjskoga veleposlanika u Zagrebu koji je od intendanta Gorana Golovka zatražio očitovanje, a isto je zatražilo i Ministarstvo kulture. Kazališno vijeće potom je odlučilo da se Dinku Bogdaniću, koji joj se ispričao zbog incidenta, izrekne opomena pred otkaz. O razvoju cijele situacije intendant HNK Split Goran Golovko izvijestio je i rumunjskoga veleposlanika kojemu je poslao odluku Kazališnog vijeća, te izrazio žaljenje zbog svega što se dogodilo.  >> Rumunjska balerina optužila ravnatelja Dinka Bogdanića za vrijeđanje  >> Dinko Bogdanić dobio opomenu pred otkaz zbog vrijeđanja rumunjske balerine