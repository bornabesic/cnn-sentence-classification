Kultura promjene naziv je institucije, trajnog projekta i pokreta koji održava živom i neprestano obogaćuje tradiciju Studentskog centra Sveučilišta u Zagrebu kao žarišta suvremene, osobito glazbene kulture. Kultura promjene, osim što osigurava kontinuitet slavnog Muzičkog salona SC-a, posljednjih pet godina organizira i Izlog suvremenog zvuka. Peto izdanje te manifestacije počelo je jučer i trajat će do 6. svibnja. – Izlog su glazbenici, glazbeni istraživači, umjetnici zvuka, skladatelji i performeri; iskreni u nastojanjima, neumorni u pokušajima, kreativni u procesima, otvoreni u pristupu, znatiželjni i spremni na izazove. Umjetnici koji ograničenja pretvaraju u mogućnosti – riječi su Davorke Begović, umjetničke ravnateljice, inicijatorice, producentice i pokretačkog duha agilne ekipe Izloga suvremenog zvuka. Ulaz na sve programe ove “proljetne eksperimentalne vožnje kroz suvremeni zvuk u SC-u” je slobodan, a tek neki od mamaca za znatiželjnu publiku u potrazi za novim iskustvima su vožnja skejtom pretvorena u muzičku kompoziciju, punk bend u kombinaciji s gajdama, bliski susret s modularnim sintetizatorom i multimedijalni solarni sat Davora Sanvicentija u atriju &TD-a. Kultura promjene neizostavan je i vrijedan partner Muzičkog biennala Zagreb, a Izlog suvremenog zvuka ne konkurira, nego se lijepo nadovezuje na netom održano 29. izdanje MBZ-a. - Muzički biennale Zagreb ima drugačiju povijest, važnost i mjesto na suvremenoj glazbenoj sceni, a nadam se da se upravo zbog svojih različitosti u poetici, sadržaju i pristupu Izlog i MBZ na pravi način međusobno dopunjuju, publici pružajući širi spektar suvremenih glazbenih tendencija i različite poglede. Odatle i naziv Izlog koji znači samo jedan od mogućih pogleda na suvremenu glazbu današnjice i na naš društveni i kulturološki kontekst – kaže Davorka Begović. Na ovogodišnjem festivalu, koji ima misiju ne samo predstavljati, nego i poticati nove suradnje i zvučna istraživanja, gostuju umjetnici iz Austrije, Belgije, Danske, Velike Britanije, Francuske, Hrvatske, Nizozemske, Njemačke, Portugala, Slovenije, Srbije i Švicarske. Raznovrstan program poziva na eklektično putovanje od elektronike, noisea, dronea i eksperimentalne glazbe, preko sound arta, DIY instrumenata, prostorne kompozicije do spoken word izričaja, post punka i suvremenog jazza. – Osim opsežnog četverodnevnog programa ovogodišnji Izlog donosi još više radionica i rezidencija u kojima sudjeluju mahom studenti i mladi glazbenici – kaže Davorka Begović i ističe važnost publike Kulture promjene koju opisuje kao zainteresiranu, angažiranu i konstruktivno kritičnu. Detaljne informacije o programu potražite na webu, ili jednostavno svratite u SC čiji su svi prostori ovih dana jedna velika pozornica, radionica, laboratorij zvuka i okupljalište ljudi s novim idejama. 