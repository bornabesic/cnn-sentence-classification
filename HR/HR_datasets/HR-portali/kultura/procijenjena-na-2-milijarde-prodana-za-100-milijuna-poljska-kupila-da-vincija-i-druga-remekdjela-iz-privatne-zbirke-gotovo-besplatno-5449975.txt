VARŠAVA - Poljska vlada kupila je privatnu zbirku umjetnina, uključujući i jednu od najslavnijih slika Leonarda da Vincija, za samo dio njezine prave vrijednosti, prenose u petak agencije. Kolekcija Czartoryski od oko 86.000 djela, smještena u Krakovu, uključuje Da Vincijevu "Damu s hermelinom" kao i Rembrandtove slike. Prodana je za stotinu milijuna eura, iako se procjenjivala na dvije milijarde, navodi BBC. Uprava zaklade Czartoryski u znak prosvjeda podnijela je ostavku. Tvrdi da je nitko nije ništa pitao o prodaji o kojoj su pregovarali poljsko ministarstvo kulture i glava obitelji Adam Karol Czartoryski. On je pak rekao da je prihvaćanjem ponude, koja se zapravo može smatrati donacijom, želio dati svoj doprinos poljskoj naciji. Osjećao sam kao da darujem kolekciju, bio je to moj izbor, rekao je Czartoryski. Osim slika, zbirka uključuje 250.000 knjiga i spisa koji su također postali vlasništvo poljske države. Ministarstvo kulture objavilo je da su pregovori trajali nekoliko mjeseci. "Dama s hermelinom", naslikana 1490., jedan je od Da Vincijevih najslavnijih ženskih portreta. Na njoj je prikazana Cecilia Gallerani, ljubavnica Ludovica Sforze, vojvode od Milana i mecene genija renesanse.   Nacisti su je ukrali u okupiranoj Poljskoj tijekom Drugog svjetskog rata, ali je kasnije nađena i vraćena vlasnicima.   Među ostalim slavnim slikama u kolekciji je Rembrandtov "Milosrdni Samaritanac" i djela francuskog majstora Pierrea-Augusta Renoira.   Dijelovi zbirke godinama su bili izloženi u Nacionalnom muzeju u Krakovu.