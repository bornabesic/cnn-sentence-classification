ZAGREB/TUZLA - Istaknuti hrvatski književnik Slobodan Šnajder proglašen je u subotu navečer u Tuzli dobitnikom ovogodišnje regionalne Nagrade Meša Selimović za najbolje prozno djelo objavljeno na području Bosne i Hercegovine, Hrvatske, Crne Gore i Srbije u 2015. Žiri kojemu je ove godine predsjedao pjesnik, književni kritičar i publicist Mile Stojić, Šnajderu je nagradu dodijelio za roman "Doba mjedi", ratno-ljubavnu priču čija radnja počinje u Njemačkoj u 18. stoljeću, u vrijeme velike gladi i iseljavanja, a završava u Jugoslaviji 1945. protjerivanjem Nijemaca i etničkim čišćenjem. "'Doba mjedi' knjiga je koja govori da se naši snovi uvijek i iznova odupiru nesnošljivoj buci historije i diktatu zaborava", kazao je Stojić obrazlažući odluku žirija na svečanom proglašenju u okviru završnog dana 16. Međunarodnih književnih susreta Cum grano salis što su se od 1. do 3. rujna održavali u Tuzli.  "Uranjajući u povijest jugoslavenskih folksdojčera, Šnajder uspostavlja epsku vertikalu, od njihova doseljavanja u naše krajeve sve do naših dana, kad ekstremne ideologije razdiru samo tkivo života, nasilno trgajući ne samo države i nacije, već i obitelji i njihove potomke", dodao je Stojić. Zahvalivši na priznanju, Šnajder je kazao kako u životu nije dobio puno nagrada, a ovu je zbog njenog regionalnog karaktera najviše priželjkivao. Istaknuti hrvatski dramatičar, književnik i publicist, Slobodan Šnajder (Zagreb, 1948.) diplomirao je filozofiju i anglistiku na Filozofskom fakultetu u Zagrebu. Bio je suosnivač i dugogodišnji urednik kazališnog časopisa Prolog, kolumnist dnevnika Glas Slavonije, riječkog Novog lista, te čest suradnik Trećeg programa Hrvatskog radija. Novele, eseje i kazališne komade objavljuje od 1966. Za crnu komediju "Enciklopedija izgubljenog vremena" dobio je 2010. priznanje za najbolji dramski tekst inspiriran djelom i životom Danila Kiša, na osnovu natječaja Kraljevskog pozorišta Zetski dom sa Cetinja, objavljenoga na cjelokupnom prostoru bivše Jugoslavije. Dobitnik je Gavelline nagrade za dramu i trostruki dobitnik Držićeve nagrade, a 2011. je dobio počasni doktorat Univerziteta za audioviozualne umjetnosti ESRA sa sjedištem u Skopju. "Doba mjedi" njegov je drugi roman, objavljen u izdanju nakladnika TIM press. Napisao je još roman "Morendo" (Profil, 2012.). Kritika je roman odmah po objavljivanju proglasila Šnajderovim kapitalnim djelom i jednim od najznačajnijih naslova objavljenih posljednjih godina, pa i desetljeća, u hrvatskoj književnosti. Nagrada Meša Selimović, koja se dodjeljuje za najbolji roman objavljen u prethodnoj godini, jedna je od najvažnijih književnih nagrada za područje zemalja regije bivše Jugoslavije, a među dosadašnjim su dobitnicima Mirko Kovač, Ivica Đikić, Milorad Popović, Bekim Sejranović, Miljenko Jergović, Ludwig Bauer, Marinko Koščec, Faruk Šehić i Filip David. U uži izbor za ovogodišnju nagradu, među 17 nominiranih naslova, žiri koji su još činili književnici Filip David, Ivica Đikić, Emir Imamović Pirke i Milan Rakovac, uvrstio je ukupno pet naslova. Uz Šnajderov roman, to su "Anđeo atentata" Svetislava Basare (Laguna), "Gdje si ti ovih godina" Hadžema Hajdarevića (Dobra knjiga), "Područje bez signala" Roberta Perišića (Sandorf) i "Islednik" Dragana Velikića (Laguna). Dobitniku je uručena brončana skulptura tintarnice i pera, rad akademskog kipara Pere Jelisića, te novčana nagrada od sedam tisuća konvertibilnih maraka (3,5 tisuća eura).