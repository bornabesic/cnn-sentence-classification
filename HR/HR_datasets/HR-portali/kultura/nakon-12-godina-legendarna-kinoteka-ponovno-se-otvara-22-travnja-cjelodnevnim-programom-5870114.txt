ZAGREB - Cjelodnevnim filmskim programom 22. travnja, nakon dvanaest godina, u Zagrebu u Kordunskoj će se ponovno otvoriti nekad legendarna Kinoteka, čije je preuređenje u tijeku kako bi bila spremna za dan otvorenja.    Kinoteka je prestala biti kino dvorana 2005. godine, nakon što je vraćena nekadašnjim vlasnicima, obližnjoj Crkvi sv. Blaža, a u tom su se prostoru uglavnom održavala predavanja ili dječje predstave.    Na inicijativu iz same crkve i u suradnji s Gradom Zagrebom nedavno je odlučeno da će se dvorana vratiti svojoj prvotnoj funkciji, a njome će upravljati Centar za kulturu i film Augusta Cesarca.    Prostor Kinoteke se sada uređuje, bojaju se zidovi i osposobljava projekcijska soba koja je bila najzapuštenija, no veće preuređenje tek bi trebalo uslijediti. Među ostalim treba nabaviti i projektor koji bi bio trajno rješenje za kvalitetne kino projekcije.    Voditelj filmskih programa buduće Kinoteke Bruno Bahunek kaže kako će se poslovanje i program temeljiti na oživljavanju onoga što je Kinoteka bila u prošlosti, kada je naraštajima bila sinonim za mjesto dobrog filma.    "Počet ćemo s prikazivanjem klasika starije i novije filmske povijesti, na programu će biti i dokumentarci, a s vremenom će tu biti i naslovi recentnog i suvremenog filma", rekao je Bahunek za Hinu.    Ističe da Kinoteka neće biti konkurencija drugim kinima sličnog programskog usmjerenja, poput kina Tuškanac, Europa, Dokukina, već će se "uklopiti i obogatiti kino ponudu".    "Želimo se uklopiti u izvrsnu filmsku ponudu u Zagrebu i ne znam čime su motivirana promišljanja o tome treba li gradu još jedno art-kino. Cijela kulturna javnost bila je tužna kada su se kina zatvarala, tako da povratak jednog od njih može biti samo nešto dobro", ocijenio je.    "Presretni smo što imamo priliku upravljati prostorom koji je apsolutno komplementaran s ostalim filmskim programima u gradu Zagrebu", rekao je Bahunek, dodavši da su otvoreni za suradnju za sve institucije koje se bave filmom.      Prostor Kinoteke prošli tjedan je sa suradnicima obišao zagrebački gradonačelnik Milan Bandić. Na službenim stranicama Grada Zagreba izvješćeno je da se paralelno uz radove na uređenju i dovođenju objekta u funkcionalno tehničko stanje, radi i na izradi projektne dokumentacije za temeljitu rekonstrukciju Kinoteke, što se planira u ovoj godini.    Nakon Kinoteke, Bandić je obišao i crkvu sv. Blaža na kojoj su u tijeku radovi na obnovi kupole, o čijoj je važnosti govorio Zlatko Koren, župnik Župe sv. Blaža, koji je najavio da će se "zahvaljujući financijskomu daru Grada Zagreba, nakon zahtjevne obnove kupole pristupiti daljnjemu uređenju crkve koja u cijelosti nikada nije dovršena". Wikipedia Crkva sv. Blaža, koju je projektirao arhitekt Viktor Kovačić, snimljena 1930.    Na stranicama Centra za kulturu i film Augusta Cesarca najavljeno je i da programska shema, uz ravnotežu starih i novih filmova, predviđa autorske te nacionalne retrospektive, tematske cjeline, programske blokove sastavljene "po kriterijima zajedničkih distinktivnih elemenata, poput žanra, filmskih struka (tekstopisci, redatelji, skladatelji, glumci, snimatelji, kostimografi), metra, nagrađivanosti, zabranjivanosti ili neopravdanog zaborava".    Novija produkcija bila bi zastupljena i kroz suradnju s filmskim festivalima, a planira se i prikazivanje televizijskog sadržaja u kinu, sukcesivnim prikazivanjem epizoda TV serija.    Za dan otvorenja priprema se cjelodnevni program s filmovima za sve uzraste, a konkretni naslovi trebali bi biti uskoro objavljeni.