Krajem tjedna u Oris – Kući arhitekture održalo se otvorenje izložbe Matka Trebotića pod nazivom „Svjetlo i tama Mediterana“.Na početku svoje karijere, Trebotić je izgradio svoje prvo i jedino samostalno arhitektonsko ostvarenje – modernistički restoran u Milni na Braču. Niski, prostrani i jednostavni geometrijski interijer okružen otvorenim trijemom i nošen vitkim stupovima godinama je pružao predah brojim turistima i mještanima od jakog ljetnog sunca. Više od pedeset godina kasnije, ista lokacija, ali potpuno drukčija slika. Napušteni i oronuli prostor ukrašen divljim grafitima sa suvremenim političkim porukama još je jedna u nizu simptomatskih sudbina modernističkog nasljeđa. Njegovom sudbinom bavi se ova izložba. – Nestajanjem dijela suvremene arhitekture, nestaje dio naše povijesti, entitet našeg naroda. Ovo je možda mala izložba, ali vrlo važna i aktualna u ovom trenutku. Nadam se da će publika shvatiti težinu problema i da će biti svjesnija onoga što posjedujemo i što trebamo čuvati – započeo je Trebotić. Svoju reakciju na nestajanje suvremene arhitekture Trebotić je uprizorio putem multimedijske izložbe u kojoj se isprepliću fotografije prostora nekad i danas. Također, novom slikarskom serijom autor istražuje negativni i pozitivni potencijal mediteranske kulture u kojoj je rođen. Mračni dio izložbe čini triptih pod nazivom „Tamni Mediteran – Palmyra“ s kojim je umjetnik htio upozoriti na fanatizme različitih predznaka koji dovode do uništavanja. – Ovu izložbu već godinama nosim u sebi, ali sam čekao pravo vrijeme i mjesto za nju – kaže nam autor. Raznoliki se motivi isprepliću pred posjetiteljima koji imaju priliku iščitati poruku koja proizlazi iz rasporeda izložene instalacije. Izložba će nakon Orisa biti prikazana u sklopu Splitskog ljeta u galeriji Pula, a nakon toga preuzima je Moderna galerija u Dubrovniku.