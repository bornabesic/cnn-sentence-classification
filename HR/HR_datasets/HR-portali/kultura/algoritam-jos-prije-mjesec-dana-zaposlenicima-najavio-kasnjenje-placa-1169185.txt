Kriza u knjižarskom lancu Algoritam MK, koja je kulminirala ovih dana, traje već neko vrijeme. Pokazuje to i priopćenje koje je Algoritam 12. travnja poslao svojim zaposlenicima, a u kojemu se objavljuje odluka o pomicanju isplate plaće za dva tjedna. - U ime uprave Algoritam MK javljam kako smo, zbog razloga tekuće likvidnosti koja se reflektirala u smanjenom prometu kroz travanj, prisiljeni donijeti odluku o pomicanju isplate plaće za dva tjedna. Plaća će biti isplaćena u petak 28.4. - naveo je u tadašnjem priopćenju Neven Antičević, predsjednik uprave. Knjižarskom lancu od ponedjeljka je blokiran račun i vjerojatno će završiti u stečaju s dugom prema nakladnicima od 30-ak milijuna kuna, doznaje se od Zajednice nakladnika koja pokušava spasiti knjižarsku infrastrukturu i oko 260 radnih mjesta u Algoritmovim knjižarama. Kako bi se spriječilo zatvaranje knjižara Algoritma MK, hrvatski izdavači, okupljeni u Zajednici nakladnika i knjižara pri Hrvatskoj gospodarskoj komori, pokrenuli su pregovore s drugim vlasnicima knjižara koji bi mogli  preuzeti u najam barem dio od 31 Algoritmove knjižare, rekao je danas za Hinu predsjednik Zajednice nakladnika Mišo Nejašmić. Antičević u priopćenju objavljenom prije mjesec dana navodi da je uz smanjenu razinu poslovne aktivnosti karakterističnu za ovaj period godine, dodatna otegotna okolnost trenutna političko-ekonomska situacija u zemlji zbog koje je u protekla dva tjedna došlo do intenzivnog pada prihoda, što je naročito vidljivo u prometima koje ostvaruju knjižare u trgovačkim centrima. - To značajno smanjenje prihoda sada nastojimo nadoknaditi, uz redovno servisiranje fiksnih troškova i neodgodivih obveza koje imamo prema dobavljačima. Svjesni posljedica koje će ova odgoda isplate plaće imati na zaposlenike, naročito one s fiksnim obvezama, koristim priliku ispričati se zbog kašnjenja i izraziti nadu kako se ovakve situacije u buduće neće ponavljati - zaključio je Antičević u priopćenju od 12. travnja. 