U Zagrebu je nakon deset mjeseci završeno snimanje dugometražnog igranog filma 'Fuck Off I Love You'. Radi se o centralnom dijelu trilogije filmova scenarista i redatelja Anđela Jurkasa, nakon debitantskog naslova 'Zbog Tebe' te prije finalnog djela trilogije, komedije 'Happy End'. Riječ je o kombinaciji komedije i drame s elementnima erotike, krimića i akcije, ali punoj feelgood momenta. Priča je to o muško ženskim odnosima, ljubavi i posljedicama ljubavi na putu do nalaženja savršene veze, a prema podacima nacionalnih i regionalnih filmskih institucija i teoretičara filma, riječ je o prvoj debitantskoj trilogiji u povijesti filma u Hrvatskoj i zemljama regije na Balkanu. Film 'Fuck Off I Love You' motiviran je sadržajem redateljeve knjige 'Ona' koja će biti objavljena tokom 2017.  a sniman je od veljače 2016. do siječnja 2017. na nekoliko različitih lokacija u Zagrebu, Rijeci, Gorskom kotaru, Lici, Beogradu, Slavoniji, Podravini te Bosni i Hercegovini. Također je rezultat suradnje nekoliko zemalja (Hrvatska, Srbija, Bugarska, Slovenija, BiH) već ovisno o internacionalnom sastavu glumaca i činjenici da je djelomično sniman izvan Hrvatske. Film je snimljen bez financijske pomoći državnih institucija, no ekipa filma vjeruje kako će HAVC i ostale nadležne institucije prepoznati kvalitet i uloženi trud te se uključiti postprodukcijski u realizaciju i pomoć pri završavanju montaže filma. Koprodukcijski riječ je o suradnji nekoliko tvrtki koje su kroz joint venture model suradnje zatvorile produkcijsku konstrukciju – DOP Produkcija, ZIA Produkcija, Ratio doo, HI Studio, Senna Inovation Factory. Glavne uloge tumače Judita Franković, Doris Pinčić Rogoznica, beogradska glumica Jana Ilić Milić i bugarska glumica Elitsa Mateva, Jelena Perčin, Iskra Jirsak, Csilla Barath, Vera Zima, Marko Cindrić, Stojan Matavulj, Mario Kovač, Dora Lipovčan, Petra Cicvarić, Zoran Pribičević, a u ostalim ulogama Lucija Šerbedžija, Sanja Vejnović, Ivan Magud, Justina Vojaković Fingler, Nika Ostoić, Latica Cameron, Darija Turina, Vojin Perić, uz prvo glumačko pojavljivanje glazbenih zvijezda Zlatana Stipišića Gibonnija, Nine Badrić, Hladnog Piva, Zorana Predina, Tonća Huljića, pjevača skupine Kawasaki 3p Tomislava Vukelića – Tomfe, manekenke Tine Katanić, stand up komičarke Andree Andrassy, voditeljice Nives Čanović, pjevačice Anđe Marić, Lee L. Radolfi, Sabine Herman i mnogih drugih… Film je predstavljen kraćim teaserom, a službeni prvi kino trailer najave filma očekuje se tokom proljeća tekuće godine po finaliziranju montaže i postprodukcije filma.