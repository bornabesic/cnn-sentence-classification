ZAGREB - Francuski vizualni umjetnik, fotograf i sineast Julien de Casabianca nastavlja svoj projekt ulične umjetnosti "Outings" u Zagrebu, gdje će idući tjedan u interakciji s građanima napraviti nova umjetnička djela.   Projekt "Outings" pokrenuo je prije tri godine kada se slučajno susreo s Ingresovim portretom "Mademoiselle Riviere" iz 1806. godine, koji je tada bio pomalo zaboravljen u labirintima Louvrea.   "Bila je lijepa. Izgledala je izgubljeno i kao da se dosađuje među drugim velikim slikama. Imao sam impuls šarmantnog princa, želio sam je osloboditi iz okvira i iz muzeja", izjavio je o svojoj inspiraciji umjetnik.   Tako je u Parizu nastao prvi kolaž projekta, nakon čega je iz muzeja 'izveo' stotinjak drugih portreta i 'razasuo' ulicama diljem svijeta, napominje se u najavi projekta "Outings", koji spaja uličnu umjetnost i fotografiju.   Casabianca najprije odabire portret iz muzeja, pronađe zid zanimljiv za njegovu instalaciju i fotografira svoju instalaciju za zaključnu izložbu, no u cjelokupan proces nastoji uključiti i građane zemalja u kojima stvara.   "On čvrsto vjeruje u angažman građana tijekom procesa, pa organizirajući radionice u brojnim gradovima diljem svijeta potiče stanovnike da se povežu sa zbirkama svojih muzeja", ističe se u najavi.   Zagrebačku dionicu svog projekta obilježit će rad na njegovom velikom muralu na Dolcu, nadahnutom slikom "Moje gnijezdo" proslavljenog hrvatskog slikara Vlaha Bukovca, na kojemu će raditi 6. i 7. lipnja.　   U Zagrebu će 6. lipnja voditi i radionicu za dvadeset učenika iz osnovnih škola Izidor Kršnjavi i Vladimir Nazor, uz pomoć radova iz zbirke Moderne galerije. Rezultat će biti kolaži koje će s djecom postaviti po gradu dva dana kasnije.   Na izložbi u Medijateci Francuskog insittuta od 9. do 28. lipnja predstavit će se umjetnikovi prijašnji radovi nastale na sličan način diljem svijeta.   Julien de Casabianca zapažen je po svom filmskom radu. Gao Xingjian, dobitnik Nobelove nagrade za književnost napisao mu je 2009. scenarij za prvi kratkometražni film "La Nuit apres la pluie".   Za svoj prvi dugometražni film "Passing by" iz 2011., koji je pohvalio slavni redatelj Costa-Gavras, tijekom tri godine je snimao anonimne prolaznike u 44 grada 22 europske države.   Na temelju snimaka nastala je video instalacija na četrdeset ekrana koja se prikazivala na pročelju gradske vijećnice 4- pariškog arondismana, a projekt je otvorila glumica Charlotte Rampling.   Njegov projekt u Zagrebu ostvaruju Francuski institut u Hrvatskoj i Moderna galerija, uz potporu Ministarstva kulture, Gradskog ureda za obrazovanje, kulturu i sport Grada Zagreba i Turističke zajednice grada Zagreba.