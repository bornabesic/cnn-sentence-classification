PULA - "Transatlantik" kao središnja tema i "Ljubljana bere" kao regionalni program, glavne su sastavnice ovogodišnjega 22. Sajma knjige u Istri koji će se od 1. do 11. prosinca održati u pulskom Domu hrvatskih branitelja, najavili su organizatori koji su u ponedjeljak objavili program sajma dodavši kako će ovo biti sajam poezije i spisateljica, doručaka s autorima i okruglih stolova, večernjih koncerata, izložbi i performansa. Kako navode organizatori, okolnosti stvaranja ovogodišnjega programa bile su izvanredne i to zbog pada budžeta, pa se od programa potvrđenoga u svibnju moralo djelomično odustati, a u hodu se program "prekrajao", "rezao", ali i nadopunjavao. "Sajam je potporu za ideje dobio ne samo od hrvatskih izdavača i autora, već i od inozemnih partnera koji ga cijene i koji, bez obzira na stalne mijene i nerijetke krize u nakladništvu, kvalitetno opstaje i traje više od dva desetljeća", navodi se u priopćenju i dodaje kako će u sklopu sajma prvi put u Hrvatskoj, ali i u široj regiji, gostovati jedan od najvećih pjesnika današnjice, često spominjan kao kandidat za Nobelovu nagradu, sirijski pjesnik Adonis. Pjesnik, kako arapske tako i francuske kulture, sudjelovat će na svečanom otvorenju Sajma, na "Doručku s autorom", a u programu "Istočno pitanje" predstavit će svoju knjigu "Zrcalo sna". U novom programu Sajma "Istočno pitanje", osim Adonisa predstavit će se i kurdska aktivistica i pjesnikinja Bejan Matur i palestinski pjesnik Najwan Darwish. Glavna selektorica središnje teme Sajma, prevoditeljica s portugalskog Tanja Tarbuk u Pulu dovodi niz vrsnih portugalskih, afričkih i brazilskih pisaca. Predvodi ih angolski pisac José Eduardo Agualusa, ovogodišnji finalist nagrade Booker, s knjigom "Opća teorija zaborava". U Pulu dolaze i poznate portugalske književnice Inês Pedrosa i Teresa Salema, portugalski pjesnici Nuno Júdice i Diogo Vaz Pinto, literarni hit-maker José Luís Peixoto, književnik, glazbenik i scenarist iz Lisabona Jacinto Lucas Pires, brazilski pisac Joao Carrascoza i Ferréz, pisac i reper iznikao iz favela Sao Paola. Osim toga, hrvatski književnici i znanstvenici Tomica Bajsić, Tatjana Peruško, Dean Trdak, Tahir Mujičić, Predrag Lucić, Zvonko Maković, Tonko Maroević, Nadežda Čačinovič, Robert Mlinarec na okruglim stolovima Transatlantik, Iza horizonta i Lisabon viđen očima pisca progovorit će središnjoj temi, a raspravljat će se o Transatlantiku i kroz zapise Antonia Tabucchija i kroz poeziju čileanskog pjesnika Nicanora Parra.   "Ljubljana bere najambiciozniji je regionalni program koji je Pula ikad imala zahvaljujući velikoj podršci Grada Ljubljane i selektorici ovog programa Renati Zamida", navode organizatori i dodaju kako program predstavlja ne samo književnu, već i glazbenu, performersku i likovnu scenu Ljubljane. Književnike predvodi, dijelom Puljanin, Goran Vojnović, a slijede ga Mojca Kumedrej, ovogodišnja dobitnica nagrade Kočićevo pero, s knjigom "Tamna materija", Svetlana Slapšak, slovenska književnica i antropologinja, Boštjan Videmšek s knjigom "Na begu" koja se naslanja na prošlogodišnju temu Otok-geto-azil i diva slovenskog pjesništva Svetlana Makarovič s poetsko-glazbenim preformansom "Tko gleda ljude kroz mačje oči". Nova imena slovenske književnosti su Agata Tomažič, Maja Gal Štromar i Sebastijan Pregelj. U Noći pulskih galerija izlagat će slikarica Metka Krašovec, majstor fotografije Jure Ežen i ilustratorice Alenka Sottler i Hana Stupica. U Pulu dolazi Zoran Predin s "Drugom ženom u haremu" i solo koncertom, a Laibach s glazbenim performansom i izložbom "Laibach Kunst Maschine".   Pulski sajam je ponosan što mnogi autori "čuvaju" knjigu za Pulu, a među onima koji premijerno predstavljaju knjige ističe se Tatjana Gromača koja će nakon "duže apstinencije" predstaviti "Bolest svijeta". Premijerne su i Slađana Bukovac ("Stajska bolest"), Marinko Koščec ("U potrazi za početkom kruga"), Amir Alagić ("Osvetinje"), Evelina Rudan ("Vile s Učke"), Davor Mandić ("Đavolja simfonija"), Senko Karuza ("Prsa u prsa"), Kristijan Novak ("Ciganin, ali najljepši"), a u Hrvatskoj: Miljenko Jergović ("Wilimowski") i Vladislav Bajac ("Hronika sumnje").   Jutra na Sajmu posvećena su srednjoškolcima pa su za njih posebno oblikovana dva programa i to "I Klasike ubijaju zar ne?"  i "Pop lektira". Godinama su splitski autori pod imenom Utorkaši dolazili u Pulu a ove godine na Sajmu dolaze Ivica Ivanišević, Ante Tomić, Boris Dežulović i Predrag Lucić.   Pulski sajam voli ugostiti druge festivale. Prošle godine bio je to Art& Music festival, a ove LitLink. Na pulskom sajmu dogodit će se prva večer LitLinka. Kasnije, karavana kreće put Rijeke i Zagreba. Na pulskom Litlinku susrest će se Jasna Žmak, Neven Ušumović, Nenad Stipanić, Marinko Koščec, Francesca Borri, Adrian Bravi, Alessandro Salvi, Flavio Soriga, Agata Tomažič, Sebastijan Pregelj.