Predsjednik Uprave Jadran filma Vinko Grubišić 7. veljače, u vrijeme kada se naveliko birao novi ravnatelj HRT-a, uspio je s čelništvom javne televizije - sa sada već bivšim v.d. ravnatelja Blagom Markotom, potpisati ugovor o koprodukciji šest nastavaka dramske serije “Grička vještica” vrijedan 9,6 milijuna kuna (1,6 milijuna kuna po epizodi). Kako je do toga došlo? - Ugovor je trebao biti potpisan još 1. studenog 2016., ali to zbog poznatih čudnih okolnosti na HRT-u, koji je tada bio bez glavnog ravnatelja, nije bilo moguće. Nakon više godina priprema projekta s HRT-om i golemih ulaganja s naše strane, u jednom trenutku nije bila moguća realizacija “Gričke vještice” s HRT-om pa smo zbog zaštite projekta podigli tužbu na Trgovačkom sudu tešku 24 milijuna kuna. Od tada, tijekom nekoliko godina sudskog sporenja, sve su uprave HRT-a s Jadran filmom tražile mirno rješenje spora kako bi se taj projekt realizirao na nacionalnoj televiziji. Mi smo se lani morali odlučiti između dvije opcije da završimo projekt: s HRT-om ili bez njega. Zbog alternativne ponude naših stranih partnera, koja je u sebi sadržavala rok do kojeg ponuda nama vrijedi, i mi smo HRT-u dali rok da odluče žele li nastaviti spor, i u tom slučaju izgubiti “Gričku vješticu” te platiti moguću golemu odštetu, ili se žele nagoditi i realizirati s nama projekt. Na kraju smo u izvansudskoj nagodbi pristali na većinu uvjeta HRT-a, od kojih je najteži bio onaj o samo šest epizoda prve sezone, iako smo prije ugovorili mnogo više nastavaka. Naime, Jadran film je prije devet godina ugovorio projekt koji mijenja paradigmu na kojoj radimo kao tvrtka. Tražili smo djelo koje može biti hrvatski kulturni izvozni proizvod te kojim ćemo Jadran film i Hrvatsku dovesti u poziciju da ne radimo jeftine poslove za druge. Prije nekoliko godina Jadran film je radio dva filma za njemačkog partnera na kojima se okrenulo sedam do osam milijuna eura, 2007. radili smo prvi holivudski projekt u Hrvatskoj - “Lov u Bosni” s Richardom Gereom, bili smo koproducenti filma “Grbavica”, a pobjeda na Berlinskom festivalu do sada je najveći uspjeh hrvatskog filma... No, bez obzira na sve to, shvatio sam da naša strateška odrednica mora biti u vlastitom proizvodu. Pravi izazov i ono što uistinu želimo su naši proizvodi za svijet. Brzo smo shvatili, po mnogim kriterijima, da je Marija Jurić Zagorka unikum u svjetskim razmjerima. Svi igraju nogomet, a samo je jedan Messi. Tada, 2009., obratio sam se HRT-u, razgovarao sam s Draženom Siriščevićem, Vanjom Sutlićem i uredništvom. Svi su mi rekli da će nas dočekati s crvenim tepihom ako osiguramo prava za ekranizaciju djela Marije Jurić Zagorke. Rekli su mi da HRT (RTZ) već desetljećima neuspješno pokušava osigurati prava za Zagorkina djela, prvi je bio još 1971. pokušaj redatelja Drakulića, da je njihov najveći san “Grička vještica” i da će napraviti sve da se serija realizira ako uspijem osigurati prava. Mi smo osigurali ekskluzivna prava, ali se na “Gričkoj vještici” ponovila hrvatska povijest i Zagorkina sudbina: krenuo je mučki igrokaz čiji smo taoci bili osam godina. Jako volim izreku: ideju kojoj je došlo vrijeme ne može se zaustaviti. Važno je reći i da je ugovor prije ravnatelja moralo potpisati sedam direktora/voditelja sektora na HRT-u. Koliki je ukupni budžet za “Gričku vješticu”? Još 2009. govorili ste da će jedna epizoda serije stajati do dva milijuna kuna, da će se snimati prvo 12 pa onda još 24 epizode te da će je HRT financirati s ukupno 68 milijuna kuna. Imate li i dalje takvih ambicija? - Snimanje šest epizoda prve sezone stajat će minimalno 18 milijuna kuna. U zadnjih osam godina u razvoj “Gričke vještice” uložili smo više milijuna kuna. Od HRT-a ćemo u nekoliko rata dobiti 9 milijuna kuna, a ostala sredstva osigurali smo mi sa svojim partnerima. Od koga ste otkupili prava za “Gričku vješticu”? - Od obitelji Car koji su nasljednici prava Marije Jurić Zagorke. Njima osobito zahvaljujem jer su nam pružili veliko povjerenje. Jadran film raspolaže univerzalnim pravima za sva djela Marije Jurić Zagorke za cijeli svijet. Prava na Zagorkina djela najvrednija su prava odavde pa do Berlina. Ne postoje vrednija djela od Zagorkinih. Najbolji dokaz za to je činjenica da smo s vašom kućom prodali 1,08 milijuna Zagorkinih knjiga. Postavili smo svjetski rekord, ostvarili najveći izdavački uspjeh u ovom dijelu svijeta i pomladili čitalačku publiku. Sve to govori da smo dobro osmislili projekt, ali i da je u kolektivnoj svijesti da se u onome što je Zagorka napisala nalazi neviđeni kapital - i simbolički i materijalni. Koliko ste zaradili na Zagorkinim knjigama? - Prihod je bio više od 30 milijuna kuna. Zaradili smo puno, ali je, nažalost, vaša kuća zaradila puno više. To moram pošteno reći. Moram reći i da mi je žao što je iz tog ugovora tri dana prije potpisivanja voljom nekih ljudi iskočio HRT, koji je po mojim procjenama na tome izgubio između pet i sedam milijuna kuna. Jeste li dio te zarade investirali u produkciju “Gričke vještice”? - Naravno, no time smo financirali i poslovanje Jadran filma u trenucima najveće krize. Rođen sam i odrastao u Dubravi i naučio sam cijeniti one koji padnu a dignu se. To je temelj uspjeha. Dulje vrijeme 2008. proveo sam u Americi i vratio sam se s ugovorima i predugovorima vrijednim 50 milijuna dolara, međutim na zimu 2009. izgubili smo apsolutno sve kad je izbila kriza u Americi. Neposredno nakon toga doživjeli smo pravi teror ljudi koji su tada upravljali hrvatskom kinematografijom i šest godina bili smo pod potpunim embargom. Unatoč svemu tome, Jadran film je preživio, što govori da je to moćna kompanija, a posljedice svega toga na moje zdravlje još ćemo vidjeti. Kada počinje snimanje “Gričke vještice”? - U Zagrebu 17. svibnja ove godine, a prva sezona bit će završena 15. kolovoza sljedeće godine. Tko je autor scenarija? - Seriju radimo onako kako se serije koje su postavile nove standarde u kvaliteti danas rade. Procesom upravlja kreativni producent “show runner”. Na scenariju i u svakom kreativnom segmentu radi više ljudi koji slijede kreativnu paradigmu koja je kao hologram - dio je sadržan u cjelini i obratno. Scenariji su pisani prema dokumentu “Doktrina adaptacije”, a radila ih je grupa ljudi, formirali smo cijeli operativni stožer koji je pomno prostudirao Zagorku, sva njezina dijela, ikonografiju, sve što je pisano o vještičarenju i zlu kao takvom od “Malleus Maleficarum”, “Ugovora s đavlom” do “Izvora zla” - jer naša serija bavi se progonom drugoga i drugačijeg. Evo, samo da kažem da je scenarij prve epizode napravljen u 12 verzija. No, nakon šest epizoda prve sezone, scenarij za drugu sezonu, koji je uglavnom gotov, doradit ćemo po zahtjevu publike, prema njihovim ocjenama prve sezone. Mi adaptaciju nismo radili kao banalno krojenje knjige - ja sam apsolutni protivnik takve ideje. Imali smo razne uzore, a mjesecima smo se bavili primjerom Margaret Mitchell i “Prohujalo s vihorom”. A, nakon što smo pročitali zapisnike sa suđenja optuženim ženama i njihovih priznanja da su vještice, shvatili smo da su gotovo identična priznanjima optuženih u doba terora Staljina, nacista, McCarthyja. Tko je redatelj? - Na seriji će raditi više redatelja, uključujući i inozemne. Upravo pregovaramo za dio koji će se snimati u Beču. Na kojim ćete sve lokacijama snimati? - Najvećim dijelom u Zagrebu, Varaždinu ali i na Tvrđi u Osijeku, u dvorcima u okolici Zagreba, u Beču... Od eksterijera u Zagrebu predviđene su lokacije Kamenita vrata, kula Lotrščak, neka povijesna dvorišta na Gornjem gradu, veći dio interijera također ćemo snimati na stvarnim lokacijama, a manji dio u studiju Jadran filma. Mogu otkriti da se scena paklenskih orgija događa na jednoj od postojećih lokacija, a u njoj će biti i nekih elemenata poznatih ikoničkih partija iz bliže povijesti. Možda je manje poznato da je Zagorka pisala po autentičnim dokumentima, slučajeve stvarnih žena koje su optužene da su vještice pronašla je po arhivima u Budimpešti i u Zagrebu kod Tkalčića. Dajem vam na objavu jedan od takvih originalnih dokumenata, zapisnik sa suđenja Barbari Dugan koja je jedna od likova u knjizi! Zagorka je pisala o Barici Cindek, stvarnoj osobi koja je optužena da je vještica i zato je mučena i spaljena na Zvezdišću, povijesnom mjestu gdje su nesretne žene mučene i spaljivane, platou između kina Tuškanac i Aleksandrovih stuba. Osobno sam osmislio taj projekt, za koji sam dobio podršku Turističke zajednice i Grada Zagreba, da na tom povijesnom mjestu postavimo spomenik za te nesretne žene. Sa Slobodanom Prosperovim Novakom i suradnicima pripremili smo i realizaciju Muzeja Gričke vještice. Tko su glumci? - Ponosno najavljujem da već sljedeći tjedan objavljujemo javni poziv, vrlo specifičnu audiciju, pod nazivom Hrvatska traži Neru i Sinišu. U izboru Nere načelno tražimo glumicu koja je neopterećena konotacijama drugih uloga. Ena Begović se na audiciji za film “Pad Italije” pojavila kao studentica Pravnog fakulteta, a mi tražimo takvu ljepotu i karizmu. Ona mora biti lijepa i sasvim posebna, onako kako ju je genijalna Zagorka opisala. Jeste li od 2009. prijavili projekt “Grička vještica” HAVC-u? - Ne, jer bismo onda morali biti dio te ekipe, a mi to nismo jer nismo to htjeli biti. Jadran film je, nažalost prijavio samo jedan projekt HAVC-u, a to je bila usluga našim stranim partnerima za film “Falsifikator”. Priznajem, dao sam se nagovoriti od suradnika. Bivši ravnatelj Hrvoje Hribar nedavno je rekao da smo primili sredstva a da nismo završili film. Ne mogu ništa drugo reći nego da je film prikazan 2013. na festivalu u Puli, na službenim stranicama HAVC-a taj film naveden je kao završen, film se nalazi na YouTubeu. Za taj projekt odobreno nam je 600 tisuća kuna, mi smo primili 480, tako da HAVC nama duguje dio novca, a po tih ostalih 120 nisam želio ići u HAVC u vrijeme bivšeg ravnatelja, iako su nas zvali. Jer HAVC je apsolutno bio klijentelistička koruptivna hobotnica. Pa, nigdje i nikada ne može biti normalno da član Upravnog odbora HAVC-a dobije od HAVC-a 6,4 milijuna kuna javnog novca ili da “umjetnički savjetnik” dodijeli 10 milijuna kuna produkciji za koju inače radi. To nije nikakva “struka”, to je najstariji zanat na svijetu. I onda se oni još usude reći da ljudi to ne razumiju jer je to umjetnost... To je jeftina laž i manipulacija nekoliko kolega, producentskih kuća i udruga koji su, rasporedivši uz pomoć Hribara “svoje ljude” u HAVC, sami sebi podijelili desetke milijuna kuna! Koruptivna ideja ne može se braniti. Naš prijedlog je bio da nitko tko sjedi u tijelima HAVC-a ne može primati novac ni po kojoj osnovi, a oni su rekli da su oni koji to govore fašisti, ustaše, lopovi, banditi, luđaci, komunisti… Sudjelovao sam u osnivanju Radija 101, osnovao sam OTV, pa zatim NOVU TV koju sam prodao američkim partnerima, a onda meni o poslu govore ljudi koji nikada u životu sami nisu zaradili ni jednu lipu. U kakvoj je danas situaciji Jadran film? Koliko tvrtki posluje u sklopu Jadran filma? Kakvu su financijski rezultati? - U sklopu Jadran filma posluju četiri aktivne tvrtke. Svi studiji koji imaju svoje producentske kompanije ustrojeni su u jedan oblik holdinga, a za svaki novi projekt osniva se nova tvrtka. Na takav način ustrojen je i Jadran film. Jadran film nikada, ali nikada više neće imati veliku strukturu zaposlenih jer to danas više nije održiv model, a filmski radnici su u pravilu freelanceri koji su dobro plaćeni po projektu. I tako treba biti jer je tako svagdje u svijetu. Kada sam preuzeo Jadran film, u paketu sam dobio dobre stvari i puno loših stvari. Kao predsjednik Uprave Jadran filma dobio sam na teret cijeli paket sudskih sporova, poput slučaja radnika koji se ozlijedio na snimanju 1982. Samo za sudske troškove i neke honorare iz 90-ih morali smo platiti milijune kuna. Jedno je vrijeme tih udara iz prošlosti bilo toliko da smo bili izudarani kao Mjesečeva površina bez atmosfere... Jadran film u ovom trenutku radi više projekata, dobio je veliko povjerenje i internacionalni tender za produkciju TV serije, što je najveći uspjeh jedne hrvatske tvrtke u našoj branši u inozemstvu, čije snimanje također počinje za koji tjedan. Vjerujete li u uspjeh s “Gričkom vješticom” u inozemstvu kakav su postigle turske sapunice? - Ne bih govorio o turskom primjeru, jer ja te sapunice ne volim, ali “Grička vještica” bit će barem toliko uspješna. Mi smo odbili višekratni zahtjev da od “Gričke vještice” napravimo telenovelu. Scenarij u kojem je osnova ljubavna priča, melodrama, u doba lova na vještice, već je zainteresirao europsku i svjetsku publiku, a model produkcije i adaptacije to jamči. Ali, bez obzira na našu adaptaciju za koju mislim da je sjajna, Zagorkin predložak je takav da je greška praktično nemoguća. Mi igramo na sigurnu kartu, ali budite sigurni da ćemo vas iznenaditi. “Grička vještica” je nešto što se željno čeka... Ali neće biti uspješna samo “Grička vještica”, nego više Zagorkinih dijela na kojima paralelno radimo, kao što su “Plameni inkvizitori” i “Tajna krvavog mosta” koje ugovaramo za strana tržišta.