Program 27. po redu Animafesta predstavljen je na konferenciji za medije u prostoru Kulturno informativnog centra. Ovogodišnji svjetski festival animiranog filma održat će se od 5. do 10. lipnja, a filmovi će, kao i dosad, biti prikazani u kategorijama kratkometražnog, hrvatskog, studentskog i dječjeg filma. Tematska okosnica ovogodišnjeg izdanja bit će strip. Programi će se prikazivati u kinima Europa, Tuškanac i u Kinoteci, u kojoj će Animafest biti prvi festival nakon ponovnog otvorenja. Za natjecateljski kratkometražni program pristiglo je više od 800 prijava, od kojih su odabrana 44 djela. Umjetnički ravnatelj festivala Daniel Šuljić, koji je uz Marka Meštrovića i Jelenu Oroz bio zadužen za odabir filmova za Veliko natjecanje kratkometražnog filma, istaknuo je da je u toj kategoriji odabrano čak šest hrvatskih (ko)produkcija, među kojima su “Noćna ptica” Špele Čadež, “Red Riding Hood Redux” Danijela Žeželja, “Ježeva kuća” Eve Cvijanović (koja će biti prikazana u još dvije kategorije) te “The last quest” Božidara Trkulje. 'Ježeva kuća'   Marko Dješka, koji je s Mašom Udovičić birao filmove u kategoriji Natjecanja studentskog filma, rekao je da se kategorija sastoji od 50-ak filmova, od kojih tri dolaze iz Hrvatske. Producentica festivala Matea Milić najavila je bogat program koji će prethoditi festivalu, a obuhvatit će “Animation goes MSU!”, natjecanje za projekciju animiranog filma na fasadi Muzeja suvremene umjetnosti, projekcije filmova u art parku i na Zrinjevcu te novi projekt nazvan Animacikl, koji je zamišljen kao karavana bicikala s projektorima koji će voziti centrom grada i projicirati filmove. Najavljeno je gostovanje Michaëla Dudok de Wita, Oscarom nagrađenog redatelja, animatora i ilustratora. Na otvorenju festivala crtaču, karikaturistu i ilustratoru Borivoju Dovnikoviću bit će dodijeljena nagrada za životno djelo, a tijekom festivala bit će prikazana retrospektiva njegovih filmova, postavljena specijalna izložba te predavanje o njegovu opusu.