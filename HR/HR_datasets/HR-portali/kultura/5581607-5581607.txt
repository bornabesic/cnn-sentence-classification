Kreativni, jedinstveni, multi-instrumentalni londonski duo Public Service Broadcasting nastupit će na Hidden Stageu na 12. izdanju INmusic festivala u sklopu Europavox projekta. Public Service Broadcasting nastao je 2010. kada se talentiranom J. Willgooseu, Esq. pridružio bubnjar Wrigglesworth. Dvojac je uzbudljiv spoj indie/elektronike u koju su utkani audio isječci starih informativnih emisija i propagandnih materijala popraćeni hipnotičkim vizualnim projekcijama. Prema riječima Willgoosea i Wriggleswortha glavni cilj Public Service Broadcastinga je 'naučiti lekcije povijesti kroz glazbu budućnosti'. Misija benda mogla se isčitati već iz naziva njihova debitantskog albuma 'Inform-Educate-Entertain' iz 2013. godine. Odlično je ocijenjen od strane kritičara i primio je sjajne recenzije u uglednim časopisima poput Artrockera, Guardiana, The Independenta i drugih. Drugi album The Race for Space izašao je 2015. Lajtmotiv mu je svemirska utrka između SAD-a i Sovjetskog Saveza, koja se odvijala od 1957. do 1972. Kao i njegov prethodnik, album je odlično prihvaćen, a lani je objavljena i njegova remix verzija 'The Race for Space (Remixes)', a na prvom live albumu 'Live at Brixton' iz 2016. ovjekovječen je njihov rasprodani londonski koncert. Public Service Broadcasting na INmusic #12 dolaze u sklopu cijenjenog Europavox projekta čiji je INmusic festival ponosni partner. Europavox projekt sufinanciran je od strane Europske komisije kao važan program za poticanje međueuropske suradnje i doprinos je suvremenoj kulturi i glazbi. Okuplja partnere iz sedam europskih država te najvažnije glazbene promotore i festivale u svakoj od partnerskih zemalja s ciljem poticanja razmjene suvremenih autorskih izvođača iz svih dijelova Europe, razvijanju inovativnih pristupa na području europske glazbene industrije te zajedničkom javnom zagovaranju bogatstva i raznolikosti interkulturalne europske baštine. Na dvanaestom izdanju INmusic festivala uz Public Service Broadcasting nezaboravan provod osigurat će i ostali fantastični izvođači - Arcade Fire, Alt-J, Kasabian, Michael Kiwanuka, Repetitor i mnogi drugi. Osim fenomenalnih izvođača za dobar provod na INmusicu #12 pobrinuti će se i Ožujsko pivo kao powered by sponzor te OTP banka koja omogućava beskontaktno plaćanje na festivalu. INmusic festival #12 održat će se od 19. do 21. lipnja 2017. na prekrasnim otocima jezera Jarun. Trodnevne festivalske ulaznice za INmusic festival #12 dostupne su u svim poslovnicama OTP banke, Dirty Old Shopu u Zagrebu (Tratinska 18) i putem službenog festivalskog webshopa po cijeni od 299 kuna, a sedmodnevne kamperske ulaznice dostupne su u službenom festivalskom webshopu po cijeni od 200 kuna.