Izložba "Azulejos - umjetnost portugalskih keramičkih pločica" otvorena je u četvrtak u Muzeju za umjetnost i obrt (MUO), u nazočnosti hrvatske predsjednice Kolinde Grabar Kitarović i portugalskog predsjednika Marcela Rebela de Souse. Na izložbi je predstavljeno jedanaest panoa nastalih u Portugalu u 18. stoljeću, koji su se do prije dvije godine nalazili u zgradi Veleposlanstva RH u Lisabonu, a koje je Ministarstvo vanjskih i europskih poslova RH doniralo zagrebačkom Muzeju za umjetnost i obrt. Potpredsjednik Vlade i ministar vanjskih i europskih poslova Republike Hrvatske Davor Ivo Stier podsjetio je kako su te pločice nekada ukrašavale zidove prostorija zgrade veleposlanstva bivše SFRJ u Portugalu, koja je sukcesijom 2006. pripala Hrvatskoj. "Početkom 2014., kada je pokrenut postupak prodaje zgrade, hrvatsko veleposlanstvo u Lisabonu angažiralo je stručnjake Nacionalnog muzeja azulejosa u Lisabonu za procjenu i točno datiranje pločica i pokazalo se da potječu iz 18. stoljeća i pripadaju zlatnom dobu azulejosa, iz vremena vladavine João V i procvata baroka kada su se njima u Portugalu ukrašavale crkve, samostani, palače i građanske kuće u Portugalu, diljem Portugalskog imperija i u Brazilu", rekao je. Zeljko Puhovski / CROPIX Ravnatelj MUO prof. Miroslav Gašparović   Objasnio je kako je nakon spoznaje o vrijednosti azulejosa, Ministarstvo odlučilo da se pločice prije prodaje zgrade skinu te da se jedanaest od 17 panoa donira MUO-u, dok je preostalih šest panoa ostalo u novoj zgradi hrvatskog veleposlanstva u Lisabonu. Otvorivši izložbu Stier je izrazio uvjerenje kako će ona približiti posjetiteljima i ljubiteljima umjetnosti i kulture vrijedan i svjetski poznat dio portugalske umjetnosti te dodatno produbiti dobru kulturnu suradnju i ojačati poveznice s tom zemljom. Izloženi dekorativni panoi u modro-bijelom osliku donose pomorske scene, figure u pejzažu, galantne scene, motiv neravnoga kamena, cvjetne motive. Zeljko Puhovski / CROPIX   Autorica i kustosica izložbe Marina Bagarić, voditeljica Zbirke arhitekture i Zbirke keramike MUO, rekla je kako su u stalnom postavu MUO danas izložene španjolske i holandske oplatne pločice, no kako je pravu sliku o povijesnom razvoju umjetnosti keramičkih opločenja u Europi ipak nemoguće dati bez portugalskih azulejosa, koje muzejska zbirka nije imala. Riječ je o umjetninama kakve dosad nije posjedovao niti jedan muzej u Hrvatskoj, a nakon izložbe dva panoa bit će uvrštena u stalni postav MUO. Konzervatorske zahvate i rješenje njihove prezentacije osmislila je Maja Velicogna Novoselac, voditeljica Odjela restauratorskih radionica MUO. Zeljko Puhovski / CROPIX   Povijest umjetnosti azulejosa počinje posjetom kralja Manuela I. Španjolskoj na kraju 15. stoljeća kada je, impresioniran hispano-moresknim palačama, odlučio ukrasiti svoju rezidenciju španjolskim pločicama, no njihova je primjena bila prilagođena više portugalskom ukusu. Tijekom idućeg stoljeća portugalski velikaši su za svoje vile naručivali višebojne keramičke panoe iz Italije, no s vremenom su i domaći majstori usvajali tehniku njihove izrade. Zeljko Puhovski / CROPIX   Krajem 17. i početkom 18. stoljeća uvoze se veliki dekorativni panoi iz Nizozemske, a u Portugalu se sve više opločavaju interijeri - pod utjecajem dalekoistočnog poruclana dominiraju bijela pozadina i slike u nijansama plave. Kao odgovor na konkurentnu nizozemsku robu portugalske radionice počinju sve više angažirati slikare koji potpisuju svoje radove, a azulejosi dobivaju status umjetničkog djela. Zeljko Puhovski / CROPIX   Važan događaj u povijesti portugalskih dekorativnih pločica imao je potres koji je 1755. pogodio Lisabon - zbog potrebe za brzom obnovom, izgradnjom i opremom interijera u proizvodnji pločica počeli su se koristiti jednostavniji motivi. O važnosti portugalskih umjetničkih pločica za kulturno-umjetničko nasljeđe i identitet te zemlje svjedoči i podatak da je prije nepuna dva mjeseca portugalski parlament 6. svibnja proglasio Nacionalnim danom azulejosa, a portugalski stručnjaci pripremaju dosje za kandidaturu i uvrštenje azulejosa na listu svjetske baštine UNESCO-a. Zeljko Puhovski / CROPIX   Izložba je otvorena u prigodi državnog posjeta predsjednika Portugalske Republike Marcela Rebela de Souse Republici Hrvatskoj i može se razgledati do 27. kolovoza. Na otvorenju su bili brojni uzvanici iz hrvatskog političkog i diplomatskog života. Nakon izložbe hrvatska predsjednica i njezin portugalski kolega posjetit će Muzej suvremene umjetnosti, koncert jedne od najboljih predstavnica nove generacije pjevača fada, mlade solistice Cuce Rosete. Zeljko Puhovski / CROPIX