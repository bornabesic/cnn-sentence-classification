Izvrsna energija, ples i glazba kakvu rijetko imamo prilike slušati u Zagrebu obilježili su prvi dan #WELOVESOUND festivala. Festival se nastavlja od podneva open air partijem u sportskom parku Mladost na Savi na kojem će do ponoći nastupiti legendarni Timo Mass, tINI, Enzo Siragusa, Valentino Kanzyani i mnogi drugi. Zagrebački klubovi Bogaloo i The Best bili su ispunjeni do posljednjeg mjesta. Legenda Chris Liebing u svom je prepoznatljivom stilu ponovno pokazao zašto ga hrvatska publika toliko voli. - U Hrvatskoj sam bio puno puta. No, ova svirka na #WELOVESOUND festivalu bila je zaista posebna, izvrsna atmosfera. Veseli me da je Zagreb dobio novi festival i nadam se dolasku i iduće godine! – izjavio je Chris Liebing. Njemačka DJ zvijezda Loco Dice u The Bestu je napravio pravi tulum. Iako je svirao do ranih jutarnjih sati, Loco nije propustio priliku prije leta prošetati Zagrebom koji ga je oduševio.   Zabava vrhunske produkcije #WELOVESOUND festivala nastavlja se i danas kada nakon open air dijela festivalski program nastavlja u klubovima Johann Franck i Opera. U Johann Francku zasvirat će Timo Maas, legenda domaće techno scene DJ Felver te Kristijan Molnar. U Operi nastupa engleski DJ Miguel Campbell, a pridružit će mu se i pariški DJ Gauthier DM te hrvatski DJ Ivan Mastermix. #WELOVESOUND festival održava se u suradnji s Gradom Zagrebom i TZ grada Zagreba, a ima za cilj postati tradicionalnim dijelom zagrebačke zabavne ponude. Festival koji glazbom širi dobre vibracije dio prihoda od prodanih ulaznica, koje se mogu kupiti u sustavu Entrio.hr darovat će zakladi Znanje na djelu koja spaja obrazovni i poslovni svijet, pomaže mladima da stječu praktična znanja i dobiju uvid u svijet gospodarstva.