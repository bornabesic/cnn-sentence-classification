Brunhilda Pomsel, najbliža suradnica zloglasnog Josepha Goebbelsa, prije nekoliko dana preminula je u 106. godini života, a svoj prvi i posljednji detaljni intervju u životu dala je prošle godine u dokumentarnom filmu 'Njemački život' kojeg ćemo imati prilike vidjeti u programu ZagrebDoxa. Protagonistica filma radila je kao tajnica i stenografkinja nacističkog ministra propagande, i za to se nikada nije pokajala. U filmu četvorice autora (Christiana Kronesa, Olafa Müllera, Rolanda Schrotthofera i Floriana Weigensamera) priznala je da je radila u samom središtu nacističke propagandne mašinerije odrađujući zadatke poput umanjivanja statističkih podataka o poginulim vojnicima i preuveličavajući informacije o broju Njemica koje su silovali pripadnici Crvene armije, a svoje radno mjesto opisuje kao "bilo koji drugi posao". A GERMAN LIFE (Official Trailer) from BOND/360 on Vimeo. U službenom programu Biografski Dox još je nekoliko dokumentarnih filmova koji daju nesvakidašnji uvid u osobnosti raznih javnih osoba suvremenog doba. Tako španjolski redatelj Marco Del Fiol, koji se posljednjih deset godina posvetio snimanju suvremenih svjetskih umjetnika, donosi još jednu duhovnu avanturu umjetnice Marine Abramović. U filmu Međuprostor - Marina Abramović i Brazil (The Space in Between – Marina Abramovic and Brazil) slavna izvedbena umjetnica odlazi u Brazil u potragu za duhovnim iscjeljenjem. Njezino putovanje sastoji se od susreta s iscjeliteljima i mudracima u brazilskoj unutrašnjosti, gdje otkriva granice između umjetnosti i duhovnosti. Film uključuje iscjeliteljske tretmane, duhovne rituale, šamanske procese. Kombinirajući duhovni triler i film ceste, ovaj dokumentarac donosi dosad nezabilježen pristup intimnom kreativnom procesu jedne od najvažnijih umjetnica našeg doba.   Prolaznost slave tema je dokumentarca Para povrh rijeke (Steam on the River) autora Filipa Remunde (kojeg pamtimo po filmovima Češki san i Obnaženi narod prikazanih na ZagrebDoxu) i Roberta Kichhoffa. Film prikazuje apsurdne, duhovite, ali i dijelom tragične životne priče triju iznimno nadarenih vremešnih džezista, redom osebujnih ličnosti: trubač Laco Deczi, saksofonist Lubomir Tamaškovič i kontrabasist Ján Jankeje napustili su bivšu Čehoslovačku na vrhuncu slave i preselili se na zapad, u New York, Pariz i Stuttgart. Steam on the River, trailer from Deckert Distribution GmbH on Vimeo. Britanski autor Liam Saint-Pierre u filmu Izmišljanje normalnog (Reinvention of Normal) donosi portret Dominica Wilcoxa, umjetnika, izumitelja i dizajnera koji u strastvenoj potrazi za novim idejama pretvara obično i svakidašnje u iznenađujuće, začudno i provokativno. Wilcox izrazito uspješno uspijeva preoblikovati normalno u jedinstveno. Film Izmišljanje normalnog osvojio je nagrade za najbolji dokumentarac na festivalima kratkometražnog filma u New Yorku i Berlinu.   Ne reci nikome (Keep Quiet) složen je portret reformiranog neonacista u režiji Sama Blaira i Josepha Martina. Csanad Szegedi, član ekstremističke konzervativne stranke Jobbik u Mađarskoj, kao i osnivač Mađarske garde (paravojnog krila spomenute stranke), na vrhuncu političke karijere otkriva tajnu koju je njegova obitelj čuvala desetljećima: roditelji njegove majke bili su Židovi. Nakon početnog šoka Szegedi kreće na osobno putovanje od uvjerenog antisemita do ortodoksnog Židova.   Film Gradonačelnica (Ada for Mayor) autora Paua Fausa prati Adu Colau tijekom jedne godine, od početka njezine kandidature do dana kada je odabrana za gradonačelnicu Barcelone. Film omogućuje gledateljima da iz prve ruke svjedoče sumnjama i kontradikcijama s kojim se suočava te mudrošću koju je stekla tijekom godine dana preobrazbe od aktivistice u gradonačelnicu. Ciljajući prema transparentnosti, film portretira novo poimanje politike koja je radikalno promjenila političku sliku te zemlje.