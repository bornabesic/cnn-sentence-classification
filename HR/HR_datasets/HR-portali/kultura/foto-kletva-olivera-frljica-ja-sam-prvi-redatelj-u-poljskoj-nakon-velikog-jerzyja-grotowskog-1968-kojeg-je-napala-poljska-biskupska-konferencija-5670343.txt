“Kletva” Olivera Frljića u teatru Powszechny u Varšavi je naravno glasna, vjerojatno glasnija nego ijedna predstava ove sezone. “Kletva” je poput granate bačene u trenutnu poljsku stvarnost: vrijedi je pogledati, preporučuje Jakub Majmurek, poznati poljski kritičar. “Ako postoje predstave koje potiču nasilje, moramo glasno reći da to nije dozvoljeno u našoj zemlji”, izjavila je pak šefica kabineta poljske premijerke Beata Kempa. Ured regionalnog tužitelja u Varšavi potvrdio je da će pokrenuti istragu zbog vrijeđanja kršćanskih vrijednosti i poticanja javnosti na počinjenje ubojstva u predstavi “Kletva” hrvatskog redatelja Olivera Frljića, prenio je poljski radio na svojim web stranicama. U predstavi u jednoj sceni glumica skuplja novac za ubojstvo Jaroslawa Kaczynskog, lidera vladajuće stranke. Poljska organizacija Ordo Luris zatražila je od Vijeća Europe da reagiraju na “poticanje mržnje”. AP je prenio da tužitelji istražuju predstavu zbog aluzija na ubojstvo najmoćnijeg političara u zemlji i seksualnih scena s križem i likom pokojnog pape Poljaka. Magda Hueckel   Oliver Frljić kaže za Jutarnji da je predstavu napravio kao otvorenu kritiku sprege Crkve i politike u Poljskoj. Predstava po motivima drame velikog pisca Stanislawa Wispianskog premijeru je imala u subotu, a u utorak su krenuli žestoki napadi s desna. Wispianski je 1899. napisao komad prema istinitom događaju, o svećeniku koji ima djecu, a Frljić je predložak nadogradio i napravio predstavu punu simbolički snažnih slika. Gledatelji su i akteri, s kupljenom ulaznicom doniraju udrugu koja pomaže žrtvama svećenika pedofila. U teatru skupljaju donacije za udrugu, jučerašnjoj izvedbi prethodila je tribina o pedofiliji u Crkvi. Magda Hueckel   “Premijera je prošla odlično, glumci su stalno prekidani aplauzima”, kaže redatelj u telefonskom razgovoru. “Kletva” je već pozvana na gostovanje u Wroclav i u berlinsko kazalište Maxim Gorki, dvije godine za redom proglašeno najboljim kazalištem u Njemačkoj. Frljić će u Gorkome režirati iduće godine. Predstava ispituje mogućnosti i uvjete za slobodnu raspravu u umjetnosti u današnjoj Poljskoj i razobličava represivne mehanizme u javnoj sferi: reakcije će pokazati kakvo je stanje s umjetničkim slobodama u Poljskoj 2017, napisao je kritičar Jakub Majmurekna portalu Krytykapolitycyna. Ishvalili su je liberalni listovi poput Gazete Wyborcze. Magda Hueckel   U utorak je poljska državna televizija objavila dio snimke predstave s ogorčenim napadom na autore i glumce zbog ruganja svetinjama. To je izazvalo lavinu napada, pa je u utorak pred teatrom prosvjedovalo nekoliko desetaka gnjevnih ljudi. “Kletvu” je zbog blasfemije osudila Biskupska konferencija Poljske, prenio je Bitno.net. “Predstava sadrži javnu profanaciju križa, svetoga simbola za kršćane. Osim religijskih simbola izruguje se Ivanu Pavlu II, što je posebno žalosno za Poljake. Neprihvatljivo je i poticanje na mržnju i omalovažavanje ljudskog života. Kao i uništavanje državnih zastava, u ovom slučaju one vatikanske”, stoji u priopćenju. Bitno.net nabraja: glumica simulira oralni seks s kipom Ivana Pavla II, na koji se kasnije stavlja ploča “zaštitnik pedofila”, jedna glumica stavlja križ među noge. Druga vrišti da će svaka tri mjeseca biti trudna, i svaki put abortirati. Magda Hueckel   “Ja sam prvi redatelj u Poljskoj nakon velikog Jerzyja Grotowskog 1968. kojeg je napala Poljska biskupska konferencija”, kaže Frljić. Zastupnik ultrakonzervativne poljske vladajuće stranke PiS (Pravo i pravda) Dominik Tarczynski najavio je kako će podnijeti kaznenu prijavu zbog vrijeđanja vjerskih osjećaja. Da stvar neće proći bez skandala, bilo je jasno već na press konferenciji uoči pre­mijere, kad je nekoliko medija odustalo od medijskog sponzorstva nakon što su novinarima pokazali dio iz predstave. “Pokazali smo benignu scenu gdje glumci govore o poznatim slučajevima pedofilije u Crkvi.” Poljsko društvo jako je polarizirano, stotine tisuća ljudi više puta je izašlo na ulice zbog najava postroženja zakona o abortusu, gušenja slobode medija i zaokreta društva udesno. PiP je prozvao liberalnu oporbenu Građansku platformu, na vlasti u Varšavi, jer je gradski odbor za kulturu financijski pomogao predstavu. “Nadam se samo da se lokalna vlast u Varšavi neće povući, ali oni su već javno izrazili podršku predstavi”, kaže Oliver Frljić. Redatelj ističe da je predstavom pokušao proširiti prostor slobode u jednom jako polariziranom društvu. Predstava je nastala i kao reakcija na ono što se dogodilo u Poljskoj nakon predstave “Naše nasilje i vaše nasilje” jer je, ističe Frljić, nedopustivo da država i njen represivni aparat pokušavaju arbitrirati oko toga što jest umjetničko djelo. Zbog prijave onih koji su bili zgroženi što glumica s hidžabom iz vagine izvlači poljsku zastavu, a Isus s križa silazi da bi je silovao, policija poziva na ispitivanja kritičare i teatrologe i ispituje ih ima li Frljićeva predstava visoku umjetničku vrijednost ili ne. “Previše je energije kroz povijest uloženo da se stvori neki prostor autonomije umjetnosti, ne smije se dozvoliti da se to samo tako izbriše”, poručuje redatelj. Slično je u Hrvatskoj, gdje kulturni djelatnici polako shvaćaju da se konzervativni val neće zaustaviti. “Kad smo mi u Rijeci bili izloženi fizičkim napadima i prijetnjama smrću, kulturni milje se uglavnom nije oglašavao. Sada vide da je politika koju je počeo Hasanbegović pod Plenkovićem metastazirala i da želi preuzeti ili uništiti sve institucije koje osiguravaju prostor kritičke artikulacije u ovom društvu”, kaže Frljić.