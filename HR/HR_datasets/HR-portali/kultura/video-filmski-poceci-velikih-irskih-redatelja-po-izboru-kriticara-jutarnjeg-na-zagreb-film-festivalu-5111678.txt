U fokusu programa Moj prvi film svake je godine jedna europska država i prvijenci danas etabliranih redatelja. Filmski kritičar Nenad Polimac za 14. izdanje ZFF-a odabrao je nezaobilazna ostvarenja male, ali moćne irske kinematografije, a programom Moj prvi film: Irska ZFF se priključuje nizu manifestacija koje u 2016. obilježavaju stotu obljetnicu irske borbe za nezavisnost.   "Ove godine je u konkurenciji za Oscara za najbolji film irska kinematografija bila zastupljena čak s dva naslova, Brooklynom Johna Crowleyja i Sobom Lennyja Abrahamsona. Svakako impresivno, reklo bi se, jaka filmska sredina, no sve nije baš tako jednostavno: irski redatelji i glumci imaju bolje uvjete za rad u Londonu i u Hollywoodu negoli u Dublinu, pa to zdušno i koriste. Osim toga, neke od najpoznatijih filmova na irske teme snimili su Englezi, Škoti i Amerikanci (Sestre Magdalenke, Ryanova kći, Miran čovjek), pa je nacionalna obojenost tim problematičnija. Usprkos tome, skupili smo impresivan odabir pravih irskih filmskih debija, koji uz Crowleyjevu Stanku i Abrahamsonovog Adama & Paula, uključuje i film Angel najveće irske redateljske zvijezde Neila Jordana, Moje lijevo stopalo Jima Sheridana nagrađen s dva glumačka Oscara (Daniel Day-Lewis i Brenda Fricker) te modernističku krimi-komediju Čuvar zakona Johna Michaela McDonagha, brata poznatog dramatičara i filmskog redatelja Martina McDonagha. To je filmska revija koju ne biste smjeli propustiti.", izjavio je selektor Nenad Polimac povodom najave programa.   Program Moj prvi film: Irska ostvaren je u suradnji s Veleposlanstvom Irske i Irskim filmskim institutom.