“Tamara Obrovac, izravna u svom odnosu s publikom, savršena gospodarica scenskog prostora, dokazala je da je pronašla i postigla veoma originalan stil u kojem se duboko poznavanje jazza savršeno spaja s ponovno otkrivenom kulturnom baštinom Istre” – objavio je Gorizzia jazz festival nakon fenomenalnog nastupa u Italiji davne 1999-e godine. Već tada je bilo jasno da će ova iznimno talentirana glazbenica biti jedna od najznačajnijih i najsvestranijih osobnosti na hrvatskoj glazbenoj sceni… Ove godine, povodom 20 godina diskografske karijere i izlaska posljednjeg studijskog albuma „Canto amoroso“, pjevačica, flautistica, skladateljica i autorica tekstova - Tamara Obrovac i njezin Transhistria ensemble 26. studenoga u 21 sat održat će veliki obljetnički koncert u Zagrebačkom kazalištu mladih – ZKM-u, a dan prije nastupit će u osječkom kinu Urania.  „ Zagreb je grad u kojem sam provela studentske dane, grad u kojem sam otkrila jazz i održala svoje prve nastupe, grad kojeg volim i koji nadam se voli mene. U Zagrebu sam tijekom proteklih dvadesetak godina održala mnoge koncerte na različitim mjestima, Lisinski, MSU, Medvedgrad, Bundek, MUO… Veselim se velikom obljetničkom koncertu 26.studenoga u dvorani ZKM-a koja mi je posebno draga. Ostao mi je u sjećanju čudesan koncert  Transhistra ensemble-a iz 2008, na festivalu Jazzarella; nadam se da će se i na ovom koncertu kojim obilježavam 20 godina diskografije i deseti autorski CD, stvoriti takva atmosfera bezrezervnog davanja, igre i ljubavi između nas glazbenika i publike. Upravo takvi čudesni trenuci su  ono zbog čega se bavim glazbom, njima se uvijek prije koncerta nadam i oni za mene čine život vrijednim življenja…!”, izjavila je Tamara Obrovac.   (photo by Mare Milin) Da će krajem godine održati značajan obljetnički koncert u ZKM-u, etno jazz diva najavila je već u srpnju kad je nastupila pred 1500 ljudi na Ljetnoj pozornici Bundek. Iza sebe ima 10 studijskih albuma; "Triade" (1996.), "Ulika" (1998.), „Transhistria" (2001.), „Sve pasiva" (2003.), "Daleko je" (2005.), „Črni kos” (2006.), “Neću više jazz kantati” (2009.), "Madirosa" (2011.), „Ulika revival" (2014.), sa revitalizacijama skladbi sa CD-a "Ulika" iz 1998. „Canto amoroso” (2015.) te brojne nagrade i priznanja. Povodom 20 godina diskografske karijere i ostvarenju nosača zvuka "Canto amoroso", Tamara je ove godine dobila nagradu Miroslav Sedak Benčić, od strane Hrvatskog društva skladatelja, za autorsko stvaralaštvo na području jazza. Njezina je glazba autentična, iskonska i suvremena, osobna i univerzalna, regionalna i globalna. Ulaznice za zagrebački koncert podijeljene su u 2 kategorije: CANTO po 100 kuna (frontalno, tribine - numerirano) i AMOROSO po 120 kuna (na pozornici, uz glazbenike - nenumerirano). Možete ih kupiti na prodajnim mjestima sustava ulaznice.hr te online na www.ulaznice.hr od danas, 14. listopada u podne.