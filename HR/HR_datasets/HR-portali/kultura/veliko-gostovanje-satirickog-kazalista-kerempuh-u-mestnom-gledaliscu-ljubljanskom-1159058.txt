U ponedjeljak, 27. ožujka 2017., na Svjetski dan kazališta, Satiričko kazalište Kerempuh gostuje u Mestnom gledališču ljubljanskom gdje će se predstaviti slovenskoj publici. U sklopu ciklusa "Kazalište bez granica", koji podrazumijeva međunarodnu suradnju unutar uže i šire regije s istaknutim kazališnim kućama, Satiričko kazalište "Kerempuh" izvest će predstavu Richarda Beana "Jedan sluga, dva gospodara" u režiji poznatog slovenskog redatelja Vite Taufera i adaptaciji dramaturginje Dore Delbianco. Ovo gostovanje nastavak je vrlo uspješne “Kerempuhove“ suradnje s jednim od ponajboljih slovenskih kazališta koja je započela 2014. godine. Ljubljanska publika već je imala prilike vidjeti tri „Kerempuhova“ naslova: „Živio Harms! Čuda postoje“ (izbor iz djela Daniila Harmsa) u režiji Aleksandra Popovskog, autorski projekt Olivera Frljića „Jazavac u Kerempuhu“ i predstavu „Maratonci trče počasni krug“ u režiji Ive Milošević. Mestno gledališče ljubljansko uzvratilo je predstavama „Ukroćena goropadnica“ Williama Shakespearea u režiji Anje Suša, „Prevarama“ Jere Ivanc u režiji Jake Ivanca i predstavom „Komad plastike“ u režiji Primoža Ekarta i predstavom „Družinski parlament“ katalonske dramatičarke, scenaristice i redateljice Cristine Clemente također u režiji Primoža Ekarta. Ovaj istinski kazališni hit djelo je jednog od najistaknutijih suvremenih ramatičara Richarda Beana, a prema motivima klasične komedije Carla Goldonija "Sluga dvaju gospodara" dramaturginja Dora Delbianco adaptirala ga je i osuvremenila. Predstava je premijerno izvedena 4. studenoga 2016. godine u režiji Vite Taufera, a u njoj igraju Nikša Butijer, Ornela Vištica, Željko Königsknecht, Matija Šakoronja, Mia Anočić-Valentić, Hrvoje Kečkeš, Borko Perić, Anita Matić Delić, Vilim Matula, Damir Poljičak, Ana Maras Harmander, Ivan Đuričić, Luka Petrušić i Maja Posavec. 