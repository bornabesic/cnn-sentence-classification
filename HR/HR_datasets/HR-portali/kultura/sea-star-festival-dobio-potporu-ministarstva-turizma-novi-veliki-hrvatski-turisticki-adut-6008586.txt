ZAGREB – Ministarstvo turizma Republike Hrvatske potvrdilo je pokroviteljstvo nad Sea Star festivalom potvrdivši da se novi festival i na najvišim državnim razinama smatra novim velikim hrvatskim turističkim adutom. U pismu upućenom EXIT-u ministar Gari Cappelli istaknuo je: "Kao nastavak jednog od najpoznatijih svjetskih muzičkih festivala, Sea Star Festival privući će turiste iz raznih zemalja svijeta i predstaviti neke od najznačajniih imena svjetske glazbene scene, što će značajno pridonijeti promociji turizma i Hrvatske kao prepoznatljive i kreativne turističke destinacije", dodavši i da će festival "pozitivno utjecati i na razvoj lokalnog gospodarstva te umrežavanje Hrvatske na regionalnoj razini". Svega nekoliko mjeseci od prve objave Sea Star Festival postao je jedna od najvećih regionalnih glazbena priča 2017. godine, ne samo među publikom i izvođačima, već i u gospodarskoj slici Hrvatske. Podrška dobivena od Ministarstva turizma ide u skladu nacionalne strategije koji je plan do 2025. brendirati nas kao destinaciju poželjnu za mlade goste. Državni tajnik u Ministarstvu turizma Frano Matušić naglasio je da Ministarstvo smatra Sea Star Festival magnetom koji će privući mlade ljude koje je najteže pridobiti te da vjeruje u 30 tisuća ljudi dnevno u Umagu krajem svibnja, kao i dalji razvoj festivala u budućnosti. "Želimo postići zajednički cilj i dovesti puno turista iz cijelog svijeta, te pokazati da se i u predsezoni, u svibnju, može napraviti velik i uspješan festival. Interes za Sea Star je prešao naša najbolja očekivanja, zbog čega je došlo do dupliranja kapaciteta festivala. EXIT svake godine doprinese lokalnoj zajednici sa oko 15 milijuna Eur, a vjerujemo da ćemo tu brojku dostići i u Umagu u godinama koje dolaze" – podcrtao je Dušan Kovačević, osnivač i direktor EXIT-a. S 80% rasprodanog kapaciteta, koji je od pokretanja već bio proširen za duplo, i fantastičnog vibea Sea Star je na najboljem putu da ostvari puno više od zacrtanog prvogodišnjeg plana.