Nakon rasprodane sjevernoameričke turneje, dijela njegove svjetske turneje 57th & 9th, engleska legenda Sting nedavno je stigla u Europu gdje ga očekuju brojni obožavatelji spremni na pravi gitarski rock spektakl. U Hrvatsku stiže 26. srpnja 2017., a atmosferu će zagrijati grupa Buđenje i Joe Sumner, novo glazbeno pojačanje u pulskoj Areni. Poznat kao svestrani glazbenik i Stingov sin, Joe Sumner će se hrvatskoj publici predstaviti po prvi put, a ono što krasi ovog mladog izvođača su virtuozne improvizacije u svim njegovim izvedbama. „Svaki put kada izvodim pjesmu uvijek ostavim barem nekoliko segmenata otvorenih za improvizaciju,“ rekao je o svojem opuštenom stilu glazbenik Joe Sumner te dodao: „Smatram kako pjesma koju odsviraš 50 puta mora postati bolja, a ne uvijek ostati ista!“ Ovaj otvoreni stav dolazi i iz njegovog širokog glazbenog iskustva – od turneja sa zvijezdama koji su mu doslovno obitelj, s glazbenicima poput Snoop Dogga, pjevanja u modernoj operi ali i pisanja hitova za brojne europske glazbenike. Joe Sumner započeo je samostalnu karijeru prije pet godina nastupajući kao frontmen rock grupe Fiction Plane, a svojim se stilom bori protiv svega što smatra neautentičnim. Piše iskrene, zaigrane i autentične pjesme koje u početku stvara samo svojim glasom i akustičnom gitarom, a obilježava ih prostor koji ovaj umjetnik ostavlja za nadogradnju. Također predaje na brojnim priznatim radionicama u glazbenim školama s naglaskom na emocionalni pritisak pisanja glazbenih tekstova. Njegov debitantski solo „Jellybean“ objavljen je u siječnju 2017. godine.   Nakon europskog dijela turneje Sting se seli u Centralnu i Južnu Ameriku te Aziju, a onda se ponovo vraća u Europu na dogovorene nastupe na odabranim ljetnim festivalima. S obzirom na veliki uspjeh i posjećenost ove svjetske turneje te zahvaljujući odličnim kritikama, menadžment Stinga odlučio je dodati još tri datuma početkom rujna u Sjevernoj Americi. Stoga ne čudi i veliki interes koji posljednjih mjeseci vlada za jedini koncert u našoj regiji, onaj u pulskoj Areni za koji je ostalo ograničeni broj ulaznica. Sve VIP ulaznice te ulaznice za balkon su već rasprodane, a one regularne mogu se kupiti u sustavu Eventima po cijeni od 590 kuna za tribinu, 690 kuna za parter te 790 kuna za parter dolje. Kompozitor, tekstopisac, glumac, autor i aktivist rođen u Engleskoj, u Newcastleu. Osnovao je bend The Police, zajedno sa Stewartom Copelandom i Andyjem Summersom u Londonu, kamo se preselio 1977. godine. The Police je izdao pet albuma te osvojio šest nagrada Grammy i dvije nagrade Brits, a 2003. godine uvršten je u The Rock and Roll Hall of Fame.   Kao jedan od najprepoznatljivijih solo glazbenika, Sting je, uz spomenute, osvojio još deset nagrada Grammy, dvije nagrade Brits, nagradu Zlatni globus, tri nominacije za Oscara, nominaciju za nagradu TONY, nagradu stoljeća Billboard Magazina te nagradu za osobu godine MusiCares 2004. godine. Sting je uvršten u Songwriters Hall of Fame, primio je priznanje Kennedy Center Honors u prosincu 2014. godine te je nedavno dobio priznanje The American Music Award of Merit. Tijekom cijele svoje karijere, prodao je više od 100 milijuna albuma kao član benda The Police i tijekom solo karijere. Stingova podrška mnogim humanitarnim organizacijama poput Rainforest Fund, Amnesty International i Live Aid zrcali njegovu strast za glazbom. Zajedno sa svojom suprugom Trudie Styler, Sting je osnovao udrugu Rainforest Fund 1989. godine kako bi zaštitio prašume kao i domoroce koji tamo žive. Zajedno su održali 17 dobrotvornih koncerata kako bi prikupili sredstva i povećali svjesnost za ugrožene dijelove planete, a već je najavljen i sljedeći koncert 14. prosinca u Carnegie Hallu. Od svojih početaka, Rainforest Fund proširio se na mrežu povezanih organizacija koje djeluju u više od 20 država na tri kontinenta.