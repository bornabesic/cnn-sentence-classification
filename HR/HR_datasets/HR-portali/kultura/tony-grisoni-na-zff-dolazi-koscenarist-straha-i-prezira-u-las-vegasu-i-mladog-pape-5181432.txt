ZAGREB - U danima kada su oči filmske i televizijske scene uprte u novu HBO-ovu seriju Mladi papa (The Young Pope) čiji se početak emitiranja s nestrpljenjem očekuje već više od godinu dana, Zagreb Film Festival najavljuje dolazak jednoga od scenarista ove serije, Tonyja Grisonija. Ovaj hvaljeni britanski autor široj je javnosti najpoznatiji kao koscenarist nekolicine filmova slavnog montipajtonovca Terryja Gilliama, među kojima je i kultni Strah i prezir u Las Vegasu.   Tijekom svog zagrebačkog boravka Grisoni će u subotu, 19. studenog u 15 sati u F22 – Novoj akademijskoj sceni (Frankopanska 22) održati masterclass predavanje u sklopu Industrije, paralelnog programa Zagreb Film Festivala koji okuplja edukativne i radioničke sadržaje. Sa zagrebačkom će publikom ovaj nagrađivani filmaš podijeliti iskustva iz svoje četvrt desetljeća duge profesionalne karijere, s posebnim naglaskom na scenarističke angažmane u polju televizijske produkcije – na britanskoj noir seriji Red Riding, seriji Southcliffe nagrađenoj priznanjem BAFTA-e za najboljeg glumca i nominiranoj za nagradu iste akademije u još tri kategorije, te na svom posljednjem velikom TV projektu, već spomenutoj seriji Mladi papa.   Nastala u produkciji američkog kanala HBO, britanskog Skyja i francuskog Canala Plus, ova kontroverzna serija govori o fiktivnom američkom kardinalu Lennyju Belardu koji postaje papa Pio XVIII. Raznim porocima odanog, ali konzervativno orijentiranog papu tumači Jude Law, a dio impresivne glumačke ekipe čini i Diane Keaton. Režiju potpisuje talijanski oskarovac Paolo Sorrentino, a na scenariju su uz Grisonija radili i Umberto Contarello, česti Sorrentinov suradnik i koscenarist Velike ljepote te Stefano Rulli. Serija se emitira u Italiji i Njemačkoj od 21. listopada, u Francuskoj od 24. listopada, britanska premijera zakazana je za 27. listopada, a hrvatski će gledatelji seriju moći pratiti od 28. listopada.   Zanimljivo je i da će program ovogodišnje Industrije, između ostaloga, uključiti i razgovor s predstavnicima HBO-a, izvršnim producentom za razvoj dramskog programa HBO Europe, Steveom Matthewsom, te kreativnim direktorom mađarskog HBO-a, Gaborom Krieglerom. U razgovoru koji će u četvrtak, 17. studenog u 16 sati u F22 – Novoj akademijskoj sceni moderirati hrvatska scenaristica Jasmina Kallay, dvojica će HBO-ovih predstavnika otkriti koju vrstu TV serije planiraju razviti i producirati u sklopu kanala HBO Adria.