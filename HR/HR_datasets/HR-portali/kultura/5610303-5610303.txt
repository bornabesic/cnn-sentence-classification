Na dodjeli američkih glazbenih nagrada u nedjelju sve će oči biti uprte u dvije vladajuće pop dive, Beyoncé i Adele, obje nominirane u tri od četiri najvažnije kategorije. Adeleina emotivna balada 'Hello' i Beyoncéin hit 'Formation' nominirane su za snimku godine, nagradu koja se dodjeljuje izvođaču i producentu, i za pjesmu godine, nagradu namijenjenu skladatelju. Iako Beyoncé već ima 20 Grammyja, u kolekciji joj još nedostaje onaj za album godine, koji će sada imati prigodu dobiti s nominiranom pločom 'Lemonade'. Adele, koja je do danas osvojila 10 Grammyja, također je nominirana za album godine, '25', a osvoji li ga, bit će joj to drugi u toj kategoriji, šest godina poslije trijumfa s albumom '21'. U toj kategoriji, kažu promatrači, Beyoncé možda ima prednost. Adelein album '25' objavljen je, naime, u studenome 2015., prekasno da bi ušao u konkurenciju za Grammyje 2016., a nakon više od godinu dana slušanja na radijskim valovima, glasačkom tijelu bi se mogao činiti 'izlizanim'. S druge strane, 'Lemonade' je uz veliku pompu objavljen u travnju, ali je prodan u samo milijun primjeraka što je 'anemična' tiraža u usporedbi s Adeleinim rekordima. No te se dvije superzvijezde ipak ne natječu same. U kategoriji za album godine imat će konkurenciju u Justinu Bieberu ('Purpose'), Drakeu ('Views') i Sturgillu Simpsonu ('A Sailor's Guide to Earth'). Za snimku godine nominirane su i Rihanna ('Work') i Twenty One Pilots ('Stressed Out'). Pjesma '7 Years' danske pop grupe Lukas Graham nominirana je za snimku i pjesmu godine, kao i 'I Took a Pill in Ibiza' Mikea Posnera i 'Love Yourself' Justina Biebera. Beyoncé ove godine ima ukupno devet nominacija, Kanye West i Rihanna slijede je s osam. O Grammyjima svojim glasovima odlučuje 13.000 članova američke diskografske akademije. Svečana dodjela je u nedjelju u Los Angelesu, a nastupit će, među ostalima, Adele, Daft Punk, Alicia Keys, John Legend, Bruno Mars, The Weeknd i Metalllica.