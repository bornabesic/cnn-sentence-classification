Oliver Frljić s mjesta intendanta HNK Ivana pl. Zajca u srpnju ove godine prelazi u tim za realizaciju projekta Europske prijestolnice kulture dok će za vođenje Kazališta, do raspisivanja natječaja za intendanta i samog izbora, Gradskom vijeću Rijeke biti predložen dr. sc. Marin Blažević, dosadašnji ravnatelj Opere - zaključeno je na današnjoj sjednici Kazališnog vijeća HNK Ivana pl. Zajca. Svojim dosadašnjim intendantskim radom, navode iz Kazališnog vijeća, Frljić je revidirao koncept nacionalnog kazališta, a s M. Blaževićem kao bliskim suradnikom pokazao je da nacionalno kazalište ne mora biti muzej sjećanja na izmaštanu nacionalnu prošlost, već da može aktivno promišljati društvenu zbilju u kojoj djeluje. U okviru pripremanja kandidature Rijeke za EPK Frljić je kao jedan od članova riječkog EPK tima bio zadužen za koncipiranje kazališnog programa. U tom je kontekstu osmišljena suradnja s nekim od najznačajnijih europskih redatelja, skupina i institucija, od kojih posebno treba izdvojiti Rimini Protokoll, Jan Lauwersa i Needcompany, Oskarasa Koršunovasa te Krystiana Lupu - imena čiji rad je europska kazališna publika odavno prepoznala i honorirala, redovite goste najznačajnijih europskih festivala i kazališnih kuća. Osvajanjem titule Europske prijestolnice kulture pred Rijeku je postavljena i obaveza realizacije ovih suradnji.  S obzirom na zahtjevnost i ozbiljnost ove programske linije unutar EPK projekta, ali i s obzirom na odgovornost koju zahtijeva funkcija intendanta nacionalnog kazališta, Oliver Frljić svoj će rad u Rijeci nastaviti u okviru projekta EPK , odnosno na pripremi i realizaciji teme nazvane „Podijeljeni gradovi“ koja u prijavnoj knjizi kandidature predstavlja okosnicu trećeg programskog pravca  "Doba moći". Frljić će nastaviti i redateljski rad izvan Hrvatske, a u okviru toga u kontaktima uz predstavljanje specifičnosti vlastitog umjetničkog usmjerenja dodatno će  doprinijeti prepoznatljivosti Rijeke kao hrvatskog grada koji je ponio titulu prijestolnice kulture. Nastavit će blisko surađivati sa Zajcem upravo u okviru realizacije EPK programa čime se ispunjava i zacrtani cilj druge sezone HNK – internacionalizacija kazališta, čime Rijeka može doista postati veliki europski grad u Hrvatskoj.  >>'Ministar Hasanbegović bi trebao shvatiti da sva hrvatska kultura ne može stati pod njegovu ustašku kapu' >>Policija: Provala u Frljićev i stan njegove partnerice zbog imovinske koristi 