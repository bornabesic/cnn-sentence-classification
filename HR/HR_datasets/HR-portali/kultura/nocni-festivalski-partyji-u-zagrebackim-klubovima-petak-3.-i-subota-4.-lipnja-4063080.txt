Programima u tri kluba, pod zajedničkim nazivom “Kasni Reflektor”, zaokružuje se konačan oblik prvog izdanja novog zagrebačkog boutique festivala. “Kasni Reflektor” uključuje partyje u Jabuci, Vinylu i Beertiji koji počinju nakon što na Tuškancu završi središnji, glazbeni dio festivala. Kultni rock klub Jabuka na Jabukovcu priprema “After Reflektor 1” i “After Reflektor 2” tulume koji će se zvukom nasloniti na line up. Vinyl bar iz Bogovićeve finiširat će obje večeri funk/soul setovima DJ Tabua (petak) i DJ Boce (subota). Beertija iz Hatzove program u petak nazvala je “Maggie voli Editorse”, kako bi publiku pripremila na sutrašnji koncertni dio u kojem su headlineri grupa Jonathan, dok će završna, subotnja večer goste odvesti “S Reflektora u 80e”. Programi počinju kad završe nastupi na Tuškancu i traju do 4 ujutro u Beertiji i Vinylu, odnosno do 5 u Jabuci. Vlasnici dnevnih i festivalskih ulaznica za Reflektor, kao i svi akreditirani besplatno ulaze na programe sva tri kluba, obje večeri. Objavom “Kasnog Reflektora” finiširan je program cijelog festivala koji svaki dan traje čak 17 sati. Sve počinje u 11:00 na platou Tuškanac Kraft Bikes Festom, farbanjem bicikala, sajmom knjiga i Crtani Romani Šouom. Središnji glazbeni dio počinje u 19 sati, a partyji nakon što završe svirke te traju do 4, odnosno 5 ujutro. Dnevne ulaznice za 3. lipnja u pretprodaji iznose 110 kn, a na dan koncerta 130 kn, a za 4. lipnja u pretprodaji iznose 60 kn, a na dan koncerta 80 kn. Festivalske ulaznice za oba dana u pretprodaji iznose 140 kn, a na dan koncerta 160 kn. Ulaz na dnevni program je besplatan, kao i na partyje s ulaznicom i akreditacijom festivala.