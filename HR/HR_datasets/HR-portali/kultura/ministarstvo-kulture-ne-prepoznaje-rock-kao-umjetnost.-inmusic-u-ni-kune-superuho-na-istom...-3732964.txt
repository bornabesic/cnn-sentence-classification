Udruga koncertnih promotora "Promo" u ponedjeljak je izrazila razočarenje smanjenjenim iznosom od gotovo 50 posto za rock glazbu u 2016. što je iskazano u javnim potrebama u kulturi, odnosno u potprogramskoj liniji "Rock glazba: festivali i klupski programi".   "Taj iznos apsloutno je nedostatan za osnovni minimum", ocjenjuje "Promo" u priopćenju.   Ističu da je Ministarstvo kulture, bez objašnjenja, drastično smanjilo izdvojena sredstva za gotovo 50 posto, na ukupnih 1.195,000 kuna, unatoč činjenici da su sredstva za vijeće Inovativne umjetničke prakse, pod kojim djeluje potprogramska linija za rock glazbu, povećana s 4,4 milijuna na 7,01 milijuna kuna.   Ministarstvo kulture se nije pridržavalo vlastitih kriterija po kojima je stručno vijeće napravilo raspored predviđenih sredstava za rock glazbu, nego je neke programe koje je stručno vijeće ocijenilo najvišim ocjenama, izbacilo u potpunosti iz javnih potreba u kulturi, poput INmusic festivala 2016., a nekima nije odobrilo povećanja sredstva o odnosu na prethodne godine, poput Superuho festivala.   Zahvaljujući navedenim intervencijama, Ministarstvo kulture je od natječaja koji je imao sve predispozicije da posluži kao ogledni primjer transparentnog natječaja, temeljenog na mjerljivim i jasnim kriterijima, napravilo netransparentan, nepravedan i nestručan raspored sredstava po kriterijima koji su samo Ministarstvu kulture znani. Udruzi Promo takav način provedbe natječaja potpuno je neprihvatljiv jer demokratska država mora biti temelj stabilnosti i izvjesnosti temeljene na pravednosti, a ne uzročnik neizvjesnost i nepravednosti, navodi se u priopćenju.   "Promo" ističe i kako od Ministarstva kulture očekuje da ispravi počinjenu pogrešku te da iznos sredstava za rock glazbu poveća, a da u raspodjeli tih sredstava poštuje vlastite kriterije po kojima je stručno vijeće ocijenilo i preporučilo sufinanciranje programa u programskoj liniji Rock glazba: festivali i klupski programi.