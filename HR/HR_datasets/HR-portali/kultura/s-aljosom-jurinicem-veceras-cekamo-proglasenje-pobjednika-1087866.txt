Po zahtjevnosti propozicija, opsegu programa koji se svira, slavnoj tradiciji i prestižu u svijetu glazbe, pijanističko Natjecanje kraljice Elizabete jedno je od najtežih, najvećih i najuglednijih. Nakon Chopina u Varšavi, natjecanje u Bruxellesu stoji uz bok Čajkovskom u Moskvi i Sankt Peterburgu te Vanu Cliburnu u teksaškom Fort Worthu. Mladi zagrebački pijanist Aljoša Jurinić u srijedu je nastupio u finalu Natjecanja kraljice Elizabete, samo osam mjeseci nakon što je i Chopinovo natjecanje u Varšavi završio kao jedan od finalista. Posebnost i dodatnu težinu briselskom natjecanju daje i svojevrsna karantena u koju je dvanaestero finalista, a među njima i Jurinić, ušlo pretprošlog ponedjeljka. Zahtjevno nepoznato djelo U potpunoj i udobnoj izolaciji od svijeta, svatko od njih imao je tjedan dana da do svog nastupa u finalu nauči novo, svima njima jednako nepoznato djelo suvremenog autora za klavir i orkestar, koje je naručeno upravo za to natjecanje. Ove godine to je bila skladba “A Butterfly’s Dream” (San leptira) belgijskog skladatelja Claudea Ledouxa. Osim te skladbe, svaki je finalist, uz Nacionalni belgijski orkestar pod ravnanjem američke maestre Marin Alsop, izveo i ranije odabrani klasični koncert. Aljošin izbor, kao i u Varšavi, bio je Chopinov Koncert za klavir i orkestar u e-molu. Jurinićev završni natjecateljski nastup u slavnoj velikoj dvorani briselskog Bozara pratio je njegov prijatelj i službeni zastupnik, mladi zagrebački pijanist Danijel Gašparović. Njegova udruga Cristoforium i sljedeće sezone organizirat će Jurinićev nastup u ciklusu Pleyel Svetislava Stančića u Hrvatskom glazbenom zavodu.    – I Chopina, kao i novu, vrlo zahtjevnu i sadržajnu skladbu, Aljoša je svirao fantastično. Dao je zaista sve od sebe. Bio je to spoj visokih i specifičnih pijanističkih umijeća kojima suvereno vlada, emotivnog naboja i velike kontrole. Čuo sam ga puno puta kako svira Chopinov koncert, ali nikada ga nije svirao toliko precizno, a toliko intimno i emocionalno otvoreno, doslovno je tamo ogolio dušu, a u auditoriju, u kojem je te večeri sjedila i belgijska kraljica Matilda, dio publike je nakon drugog stavka brisao suze – dojavio nam je Gašparović iz Bruxellesa, napominjući kako je Jurinić cijelo vrijeme izvrsno raspoložen, miran, staložen i zadovoljan svojim nastupima. Prestiž i bogate nagrade Za prestiž i nagradni fond ukupne vrijednosti veće od sto tisuća eura, uz Jurinića se natječu Alexander Beyer, Henry Kramer i Larry Weng iz SAD-a, Chi Ho Han, Yoonji Kim i Hans Suh iz Južne Koreje, Atsushi Imada i Kana Okada iz Japana te Talijan Alberto Ferro, Rus Dmitrij Šiškin i Čeh Lukas Vondraček. Sve etape mogu se vidjeti u videoarhivu na internetskim stranicama natjecanja http://www.cmireb.be, gdje se večeras može pratiti i prijenos posljednje večeri finala i proglašenje pobjednika.