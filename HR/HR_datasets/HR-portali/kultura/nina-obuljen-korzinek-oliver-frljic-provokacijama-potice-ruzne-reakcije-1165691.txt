Ministrica kulture Nina Obuljen Koržinek je, u povodu burnih negodovanja i prosvjeda u Splitu protiv predstave "Naše nasilje i vaše nasilje" Olivera Frljića, ocijenila da on provokacijama zapravo traži i potiče ružne reakcije. "Bojim se da ovakvim provokacijama Frljić zapravo i traži takvu reakciju, i na neki način zapravo potiče vrlo ružne reakcije", rekla je ministrica gostujući u Dnevniku HTV-a. "U krajnjem slučaju i njegov današnji intervju u kojem on kompletnu Vladu i državu optužuje da je to jedna fašistička država, meni je potpuno nerazumljiv. Ja se zalažem za umjetničke slobode, prošla su vremena kada je ministar određivao tko će snimati kakve filmove, objavljivati knjige, raditi predstave ili zabranjivati kazališne predstave, međutim, ovdje zapravo jedna politička poruka ne doprinosi toleranciji", rekla je ministrica. Frljić je intervjuu današnjem Nacionalu rekao kako je Hrvatska uz Poljsku i Mađarsku "treća perjanica zahuktale EU fašizacije." Ploča s natpisom Za dom spremni samo je vanjska manifestacija duboke fašizacije hrvatskoga društva, rekao je i ocijenio da je puno aktera tome pridonijelo u zadnjih 25 godina, ali da se "na prvom mjestu još uvijek suvereno drži HDZ".   U povodu zahtjeva prosvjednika da ministrica kulture podnese ostavku zbog uvrštavanja te Frljićeve predstave u program Marulićevih dana i njihova financiranja, rekla je kako ne vidi nikakvog razloga da to učini. "Svatko ima pravo tražiti ostavku, u demokratskoj državi ministar se ne treba i ne smije miješati, bilo da bude izbornik festivala ili urednik edicija ili bilo što drugo, mi moramo poticati slobodu izražavanja i umjetničke slobode. Ne vidim nikakav razlog za mojom ostavkom," rekla je. Podsjetila je kako Ministarstvo kulture nije podržalo program ovogodišnjih Marulićevih dana jer je to festival hrvatske drame, a izbornik Igor Ružić je dominantno u program uvrstio tzv. autorske projekte, dakle one koji se ne temelje na hrvatskom dramskom pismu. "Međutim bez obzira na to, pošto se radi o festivalu koji traje 27 godina, koji je iznimno je važan i na njemu se dodjeljuje Nagrada Marin Držić, naravno, Ministarstvo je odlučilo podržati ga financijski, iako se ne slaže s ovogodišnjom koncepcijom," rekla je ministrica Obuljen Koržinek. Što se budućnosti Marulićevih dana tiče, rekla je kako je to i dalje festival hrvatske drame. Izbornici se mijenjaju svake dvije godine, Ružić je bio dvije i vidjet ćemo kako će festival izgledati u viziji nekog budućeg izbornika, kazala je. Na upit kako komentira činjenicu da je Oliver Frljić dio tima projekta Rijeka prijestolnica europske kulture 2020. i najavljuje nove projekte u tom okviru, ponovila je da se Ministarstvo ne upliće u takve odluke.  "Kako što se Ministarstvo ne upliće u druge odluke, tako se neće niti se može niti treba uplitati u odluke tima Europske prijestolnice kulture koga će angažirati, bilo da je to g. Frljić ili bilo koji drugi autor. Mislim da niti jedna europska država danas nije imuna na različite oblike netolerancije, sve što ova Vlada radi ide prema tome da upravo potičemo, stvaramo i doprinosimo povećanju tolerancije u našem društvu i tako ćemo raditi i dalje," rekla je ministrica Obuljen Koržinek. >> Saša Broz kritizirala Frljića: 'Jednu predstavu sam prespavala, ali to je umjetnička sloboda' >> Poziv na zabranu Frljićeve predstave završio na naslovnici ruskog portala 