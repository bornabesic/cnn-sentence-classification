Ulogom negativca u seriji 'Timeless' Goran Višnjić vraća se na NBC. Naime, kako je objavljeno na njegovoj službenoj Facebook stranici, serija je i službeno odabrana od strane ove televizijske kuće. Kako je najavljeno, u programu NBC-ja počet će se prikazivati u sklopu jesenske sheme, točnije od rujna ove godine.   Serija, čiji su autori Shawn Ryan i Eric Kripke, opisana je kao akcijska avantura kojoj misteriozni kriminalac krade stroj za putovanje kroz vrijeme, s namjerom uništenja Amerike, a glavne nade za spas su znanstvenik, vojnik i profesor povijesti koji će ga pokušati spriječiti. Goran Višnjić u seriji ima jednu od glavnih uloga, a osim njega u seriji glume i Abigail Spencer, Matt Lanter i Malcolm Barrett. Trailer za seriju objavljen je u ponedjeljak.