ZAGREB – Max i Igor Cavalera, osnivači Sepulture, stižu u Orahovicu 1. kolovoza na veliko zagrijavanje za 10. Izdanje Ferragosto JAM festivala, što će ujedno biti i prvi posjet legendarne braće tom dijelu Hrvatske. Cavalere dolaze u sklopu “Return To Roots” turneje na kojoj sviraju kompletan album “Roots” iz 1996., s programom s kojim su lagano rasprodali zagrebačku Tvornicu kulture prošle jesen, nekoliko dana uoči koncerta.   “Roots” je šesto studijsko izdanje Sepulture i, s povijesnim odmakom od sada već više od 20 godina, jedan od najvećih i najvažnijih metal albuma u povijesti. Nastao tri godine nakon prethodnika, “Chaos A.D.”, pod producentskom palicom velikog Rossa Robinsona album je donio moćnu mješavinu metala i originalnih zvukova Brazila (ponajviše perkusija) izvučenih iz najzabačenijih kuteva Amazonske prašume. Ovo progresivno remek djelo teme je vuklo iz brazilske politike i kulture, a uz bend kreirali su ga i indijanci iz plemena Xavante te glazbenici poput Jonathana Davisa (Korn), Mikea Pattona (Faith No More), DJ Lethala (Limp Bizkit, House Of Pain), Davida Silverie (Korn) i Carlinhosa Browna, a u konačnici je prodan u nevjerojatnih dva milijuna primjeraka.       “Roots” je ujedno i posljednji materijal Sepulture na kojem je radio osnivač i vokal Max Cavalera koji je krajem 1996. napustio bend, osnovao Soulfly, ali i zahladio odnose s bratom Igorom. Igor je ostao član Sepulture do 2007. godine nakon čega odlazi, te ubrzo ponovo pronalazi zajednički jezik s Maxom.   Turneja “Return To Roots” po prvi put dovodi Maxa i Igora Cavaleru u neki hrvatski grad van Zagreba, na veliku feštu u srcu Slavonije 1.8.   Ferragosto JAM dogoditi će se ovog kolovoza deseti put zaredom, i kroz godine je postao miljeno okupljalište mladih iz cijele regije. Odličan program, jeftine cijene ulaznica i predivna lokacija uz Orahovačko jezero prošle su godine okupili nešto više od 10,000 ljudi po danu. U službenom dijelu programa ove godine nastupiti će između ostalih Pips, Chips&Videoclips, Elemental, Bajaga & Instruktori, Repetitor, Bad Copy, Jonathan, Lovely Quinces i mnogi drugi.       LAA I Ferragosto JAM odlučili su se za izrazito niske cijene ulaznica, tako da će ulaznica samo za ovaj koncert u pretprodaji iznositi 80 kn, na dan 100 kn, dok će vlasnici Ferragosto JAM festivalskih ulaznica za ulazak na Cavalere trebati izdvojiti samo dodatnih 40 kn! Ispod je popis standardnih prodajnih mjesta, a nova prodajna mjesta u Slavoniji biti će objavljena uskoro.   Ulaznice u prodaju kreću u srijedu 31.05. u 09:00h   Prodajna mjesta: •	Dirty old shop, Tratinska 18 •	Rockmark, Berislavićeva 13 •	Eventim prodajna mjesta i www.eventim.hr