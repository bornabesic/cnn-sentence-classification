Talijanska vlada lijevog centra upravo je usvojila novi plan za izdavače, kojim se omogućuju izravne i neizravne olakšice. Pod neizravne se smatra na primjer PDV od 4%, a pod izravne ubraja se financijska potpora. Postoje i druge olakšice za knjižare. U Milanu, npr. knjižara plaća 40% manju cijenu za unajmljeni prostor od neke druge prodavaonice. U Italiji strastvenih čitatelja knjiga ima oko tri milijuna, dok je onih koji kupuju knjige ovisno o bestselerima između 22 i 24 milijuna. Te brojke, prema analizi Udruge talijanskih izdavača (AIE), ne mijenjaju se posljednjih 40 godina. No, mijenja se ukus čitatelja, a povećava se i broj tiskanih knjiga. Prošle godine u knjižare je ušlo 66.000 novih naslova, od koji se 18.000 odnosi na „narrativu“ u što Talijani ubrajaju pripovijetke, priče, a posebno knjige novinara. U 1980. tiskano je ukupno 13.000 novih knjiga, od kojih je tisuću bilo pripovijetki. Ipak se u postotku u Italiji manje čita nego u ostalim europskim državama. Oko 46% ukupnog stanovništva (60 milijuna) čita knjige u Italiji, dok u Španjolskoj čita 62,2%, Njemačkoj 68,7%, Francuskoj 69%, SAD-u 73%, Kanadi 84%, Belgiji 86%, a u Norveškoj čak 90% stanovnika. U Italiji ima 4608 izdavačkih kuća koje tiskaju barem jednu knjigu godišnje, dok onih koje tiskaju između 10 i 60 knjiga godišnje ima 1005. Dohodak izdavača u 2015. iznosio je 2,5 milijardi eura, što je malo (0,2%) više nego prethodne godine. U knjižarama ima 906.481 naslov koji se mogu kupiti. Još se čak 72,2% naslova kupuje u knjižarama, ali iz godine u godinu raste broj prodanih primjeraka preko Amazona i drugih internetskih prodavatelja. U knjižarama ostaje od 30 pa čak do 50 posto cijene knjige. Ako neka knjiga košta 20 eura, prodavač knjige izdavaču je plaća 13 eura. Ako knjižare drži veliki lanac, kao što je napr. Feltrinelli, onda izdavaču plaća samo 50% cijene na koricama. Malim izdavačima isplati se prodavati u malim knjižarama koje drže pojedinci ili obitelj jer si oni zadržavaju manji postotak cijene. Nastaju tako i knjižare nultog kilometra, odnosno one koje prodaju knjige malih izdavača u istome gradu. Ima i onih koje prodaju samo talijanske autore itd. U takvim slučajevima gradovi još povoljnije iznajmljuju prostor. Tako se podupire male izdavače i male knjižarnike.      