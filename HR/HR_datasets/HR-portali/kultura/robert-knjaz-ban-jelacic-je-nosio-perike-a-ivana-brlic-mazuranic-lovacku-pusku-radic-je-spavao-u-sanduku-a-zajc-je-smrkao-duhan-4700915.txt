Robert Knjaz posljednjih je godina malo izvan medijskog radara, ponajprije zato što ga se više ne može vidjeti u voditeljskim ulogama televizijskih projekata. Danas je koncentriran prije svega na produkciju i režiju, a znatno manje na pojavljivanje pred kamerama, pa iako publika ponekad ne zna da gleda upravo projekt koji potpisuje jedan od najtalentiranijih TV autora u Hrvatskoj, Knjaz uskače iz projekta u projekt. Nakon što mu je godina počela “Autoportretima gledatelja”, projektom od 50 emisija rađenih za HTV3, odradio je i 20 “Noćnih kolegija” - 20 predavanja najboljih sveučilišnih profesora. To je bila jedinstvena TV prilika gledateljima da se dodatno obrazuju i zabave iz udobnosti svojih fotelja. Tijekom ljeta bilo ga je, pak, gotovo nemoguće uloviti. Zbog novog serijala “Hrvatski velikani” od osam epizoda stalno je bio na putu, a u kasno ljeto je krenuo sa snimanjem pilota na “Tomatini”, tradicionalnom španjolskom festivalu poznatom po gađanju s rajčicama. - ‘Tomatinu’ smo snimali za serijal ‘Earth Bizarre Festival’ ili, u prijevodu, ‘Najluđe fešte svijeta’, koji namjeravamo ponuditi stranim televizijama. Ako su se Discovery Channelu svidjele ‘Koledžica’, ‘Mjenjačnica’ i ‘Klasici narodu’, pa su ih uvrstili u svoj katalog i nude ih po svijetu, možda se njima ili nekom drugom svidi i ovaj putopisno-zabavni format. No, sve to ne bi se dogodilo da se nije uključio sjajni domaći producent Dražen Bračić, koji je omogućio snimanje ovog pilota. Ideja je da na svako putovanje povedemo jednu osobu koja nikad nije bila na festivalu, pa je tako ovaj put na ‘Tomatinu’ s nama išao Cody McClain Brown, autor knjige ‘Propuh, papuče i punica’. Sve je moralo biti na engleskom, što mi je najveći stres - objašnjava Knjaz. Ekipa je u Bunolu, gradiću sa samo devet tisuća stanovnika, provela šest dana i aktivno sudjelovala u gađanju rajčicama. Knjaz na 'Tomatini', španjolskom festivalu poznatom po gađanju rajčicama   - Pokušali smo shvatiti koji je smisao svega toga i zašto ta suluda fešta privlači desetke tisuća ljudi sa svih kontinenata. Uz to, najveći nam je problem bio kako zaštititi skupu televizijsku opremu od trulih rajčica. I stvarno je zabavno - više od 20.000 ljudi natiska se u uličicu od par stotina metara i onda se sat vremena gađaju sa 120.000 kilograma starih, neupotrebljivih rajčica. U moru Japanaca, Australaca i Amera nabasali smo i na engleske svatove, ali ‘šezdeset plus’ - njih osam, svi u bijelim odijelima, koja su ubrzo postala jarko crvena - prepričava Knjaz. No, ‘Tomatina’ je bila samo jedna od njegovih ovogodišnjih putešestvija. Iako “Hrvatski velikani” koje radi za HRT1 na prvu djeluju kao projekt koji ne zahtijeva puno prijeđenih kilometara, to ipak nije tako. - ‘Koledžicom po svijetu’ bio je najkompliciraniji projekt koji sam radio i mislio sam da će to tako i ostati. Međutim, ‘Hrvatski velikani’ pokazali su se jednako ili čak kompleksnijom emisijom. Osim opsežnih istraživanja i pripreme s povijesnim i drugim stručnjacima, ispalo je da imamo 50-ak lokacija za snimanje izvan Zagreba jer su naši velikani živjeli puno dinamičnije od nas i često su mijenjali lokacije na kojima su živjeli - kaže. Knjaz i njegova ekipa pozabavili su se banom Josipom Jelačićem, Nikolom Šubićem Zrinskim, Faustom Vrančićem, Ivanom Mažuranićem te Ivanom Brlić-Mažuranić, Vatroslavom Lisinskim i Ivanom pl. Zajecom, Stjepanom Radićem, Marinom Držićem i Nikolom Teslom, zbog kojeg su, naravno, potegnuli i do Amerike. - Primjerice, samo za Zrinskog snimali smo u Bribir Glavici, Zrinu, Gvozdanskom, Sigetu, Budimpešti, Beču… Za Radića smo, pak, išli u Trebarjevo Desno, Martinsku Ves, Zemun, Beograd i tako dalje - govori Knjaz. Naravno, kako sve emisije radi u svom prepoznatljivom stilu, tako je otkrio i razne bizarne zanimljivosti. Zajc je, primjerice, volio šmrkati duhan, na to je čak poticao svoje unuke, pa je, očekivano, i Knjaz probao u čemu je fora. - Velikani su nam stvarno bili živopisni. Radić je bio toliko siromašan u mladosti da je u jednom kraćem razdoblju života spavao u sanduku, Jelačić je nosio perike, a kad je postao ban, upozorili su ga da je bolje bez njih. S druge strane, Ivana Brlić-Mažuranić, sitna, krhka žena, imala je svoju omiljenu pušku i voljela je lov. Snimajući Teslu otkrili smo njegov zadnji izum za koji nitko ne zna… Sve u svemu. ‘Hrvatski velikani’ su povijesna emisija rađena na malo ležerniji način, s ciljem da pokažemo ljudsku stranu naših velikana, ali i razloge zašto su to bili i ostali - kaže Knjaz.