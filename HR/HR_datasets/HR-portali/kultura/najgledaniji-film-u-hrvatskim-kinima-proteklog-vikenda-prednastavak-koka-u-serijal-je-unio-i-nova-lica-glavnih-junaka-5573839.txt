ZAGREB – Film Uzbuna na Zelenom Vrhu u režiji Čejen Černić koji prati nove avanture dječaka Koka i njegove družine krenuo je u kinodistribuciju diljem Hrvatske prošloga četvrtka, a tijekom vikenda otvaranja pogledalo ga je čak 12.985 gledatelja čime je ostvaren najbolji rezultat na kinoblagajnama prošloga vikenda te najbolji rezultat otvaranja od početka serijala.  Drugi najbolji rezultat (12.705 gledatelja) tijekom prvog vikenda ostvario je film Ljubav ili smrt iz 2015. u režiji Daniela Kušana, a literarni predlošci Ivana Kušana oživjeli su na velikim platnima u još dva filma: Zagonetni dječak (2013.) u režiji Dražena Žarkovića te Koko i duhovi iz 2011. također u režiji Daniela Kušana. Serijal filmova nastalih prema popularnim romanima prvi je dječji filmski serijal u Hrvatskoj, a filmove o Koku u domaćim kinima dosad je pogledalo više od 200.000 gledatelja. "Naravno da ova brojka veseli, ali još više veseli pozitivna reakcija gledatelja i atmosfera koja se gradi oko filma. Najveće je zadovoljstvo vidjeti radosna dječja lica nakon projekcije", rezultate je prokomentirala redateljica Čejen Černić. "Drago mi je da posljednji film iz Koko serijala dočekan s ovoliko pažnje. Nakon prekrasnih premijera u Zagrebu, Osijeku i Rijeci i odličnih reakcija publike nadali smo se da će i rezultati iz kina biti dobri. Naša ekipa, vjerojatno za razliku od svih građana Hrvatske, želi da ovaj zimski val što dulje potraje i da svi potraže sklonište u toplim kinima uz ljetnu priču Uzbune na Zelenom Vrhu", izjavila je producentica Ankica Jurić Tilić. Prednastavak Koka u serijal je unio i neka osvježenja – nova lica glavnih junaka, redom odabranih među zagrebačkim osnovnoškolcima. Prvi put na filmu u ulozi Ratka Milića – Koka pojavljuje se Marko Tocilj, a nova Marica je Sara Čolaković. U ulozi Tome pojavljuje se Alex Rakoš, u ulozi Bože Tin Gregorić, a u ulozi Žohara Jan Pentek. Uloge u filmu tumače i Jakov Piljek (Crni), Lucija Philips (Emica), Toma Serdarević (Ivo) te Dora Bilić (Nina). U ulogama Kokovih roditelja pojavljuju se Dijana Vidušin i Ozren Grabarić.