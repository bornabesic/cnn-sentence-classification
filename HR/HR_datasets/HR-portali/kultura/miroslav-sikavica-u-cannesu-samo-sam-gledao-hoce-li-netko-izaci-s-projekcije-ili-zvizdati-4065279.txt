ZAGREB - Kratkometražni igrani film "Zvir" redatelja Miroslava Sikavice premijerno je prikazan u programu "15 dana autora" Filmskog festivala u Cannesu, koji se održava do 22. svibnja. Program u koji je uvršten hrvatski film predstavlja nove autore jedinstvenih i snažnih poetika, ali i recentne radove poznatih redatelja, među kojima su ove godine Paul Schrader, Marc Bellocchi i Pablo Larrain. Redatelj filma Miroslav Sikavica na premijeri je bio sa scenaristicom Marijom Šimoković Sikavica te producentima Lanom Ujdur i Borisom T. Matićem iz Propeler Filma. "Još uvijek dolazimo k sebi. Dojmovi su fantastični. Za vrijeme projekcije htio sam nestati u stolici od treme. Samo sam gledao hoće li netko izaći s projekcije ili, ne daj Bože, zviždati. Film traje svega 15 minuta, a činilo mi se da projekcija traje cijelu vječnost. Tek me aplauz pod odjavnom rolom razbudio i razuvjerio", rekao je tom prigodom Sikavica.   Prvo prikazivanje "Zviri" bilo je namijenjena ponajprije filmskim profesionalcima, novinarima i autorima, a očekuje ga i projekcija za 'običnu' filmsku publiku, prenosi Hrvatski audiovizualni centar, sufinancijer filma.  "Baš me zanima kako će francuski gledatelji reagirati na priču o patrijarhalnoj sredini i bespravnoj gradnji, odnosno hoće li im biti čitka", kazao je Sikavica. Film "Zvir" prikazuje "kako se jedan lakomisleno prihvaćen mutan građevinski posao na Jadranskog obali pretvara u komplikaciju za bagerista iz zaleđa koji se, da bi obavio papirnato čist, ali moralno dvojben posao i sačuvao očinski autoritet, mora riješiti neželjenog svjedoka". Po autorovim riječima, toj je složenoj temi pokušao pristupiti prilično jednostavno, s radnjom lišenom kompliciranijeg zapleta, bez moraliziranja, kroz odnos oca i sina.   Glavne uloge u filmu ostvarili su Ivan Smoljo i Marko Ban, direktor fotografije je Danko Vučinović, montažer Marko Ferković, a dizajner zvuka Martin Semenčić. Scenografiju potpisuje Veronika Radman, kostimografiju Morana Starčević, a masku Mirna Čurak. Program "15 dana autora" nije službena konkurencija, a održava se paralelno s festivalom u Cannesu od 1969., a u njemu su kao debitanti nastupili, primjerice, Werner Herzog, Martin Scorsese i Ken Loach.