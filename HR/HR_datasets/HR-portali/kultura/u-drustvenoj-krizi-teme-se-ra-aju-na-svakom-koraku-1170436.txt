U Satiričkom kazalištu Kerempuh 2. lipnja počinju 41. Dani satire Fadila Hadžića. Večernji list jedan je od suosnivača ove manifestacije te ekskluzivno donosi program ovogodišnjeg izdanja. – Ovogodišnji program odredila je suvremena riječ, oblikovana trenutkom, određena mjestom. Odabrani autori na pronicljiv i duhovit način dokazuju da je, što su vremena teža, udar satire jači, žalac dublje ubada. Satira je tu kao modus teatarsko-literarnog obračuna s onim pitanjima koja nas muče, pokazuje i dokazuje da se pogotovo u kriznim vremenima i neuređenim društvima teme nameću na svakom koraku – najavljuje izbornica festivala Željka Udovičić Pleština. U program je uvrstila 15 predstava, a već na otvorenju čeka nas prava mala atrakcija: bizarna opereta “Peter Kušter” londonske punk-kabaretne skupine Tiger Lillies u produkciji Slovenskog narodnog gledališća Nova Gorica. Ta predstava, inspirirana dječjom slikovnicom psihijatra Heinricha Hoffmanna iz sredine prošloga stoljeća, prvi je put producirana 1998. u Leedsu, nakon čega je obišla svijet, od Broadwaya do bečkog Burgtheatra. Njezina najpoznatija inačica u produkciji londonskog Piccadilly Theatrea osvojila je i nagradu Olivier 2002. godine, a slovenska izvedba u režiji Ivane Djilas koju ćemo gledati u Kerempuhu prva je regionalna produkcija ove uspješnice. Slijedi “Jami distrikt” Firchie think tank studija iz Novog Sada, koja problematizira pitanja nacije i nacionalnih država u hi-tech svijetu 21. stoljeća. Polazeći od činjenice da je nacija konstrukt i pojam izmišljen u 19. stoljeću, ova predstava postavlja pitanje: kako je izumu 19. stoljeća pošlo za rukom da izgleda kao da je tu bio oduvijek? – Znamo da ni satira, kao ni teatar sam, ne može promijeniti svijet, ali može se i mora uporno, svojim preciznim ubodima, nastojati boriti za bolje društvo razotkrivajući ono što je u njemu loše – opaža izbornica festivala. Među stranim gostovanjima izdvaja se Beckettov “Svršetak igre” Theatera Dortmund iz Njemačke. Riječ je o jednom od poznatijih Beckettovih djela koje prikazuje klaunski par na kraju svog vremena: jedan je slijep i ne može hodati, dok drugi vidi, a ne može sjediti. Upućeni jedan na drugoga, nemaju pametnijeg posla od stalne međusobne svađe i zanovijetanja. Poznato, zar ne?   