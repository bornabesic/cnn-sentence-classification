Večeras u 19,30 sati, nepunih godinu dana od premijere, po 100. puta u Kazalištu Komedija bit će izveden hit mjuzikl 'Mamma mia!' (za koji je nositelj licencnih prava za područje bivše države nekadašnji poznati slovenski skijaš Jurij Franko). Još i prije premijere (ujedno i hrvatske praizvedbe), koja je održana 18. lipnja 2015., bilo je jasno da je Komedija proizvela još jedan hit. Ulaznice za sve izvedbe do kraja sezone planule su u nekoliko dana, a ništa se nije promijenilo do danas: svaki mjesec su na dan puštanja ulaznica u prodaju ispred Komedijine blagajne u Oktogonu redovi onih koji ne žele ostati bez ulaznica. Mnogi od njih predstavu gledaju po nekoliko puta, a kraj predstave publika gotovo u pravilu dočeka na nogama, pjevajući i plešući s ansamblom. Mamma Mia! do sad je gostovala u Osijeku, Opatiji, Puli, Varaždinu i Mostaru, i vidjelo ju je preko 55.000 gledatelja. Velike hitove planetarno popularne pop-grupe ABBA na Komedijinim daskama pod redateljskom palicom Igora Barberića te uz orkestar kojim ravna Dinko Appelt maestralno izvode Renata Sabljak, Vanda Winter i Ana Magud, Mila Elegović i Danijela Pintarić, Nina Kaić Madić i Elena Brumini, Đani Stipaničev i Dražen Bratulić, Ronald Žlabur i Matko Knešaurek, Ervin Baučić i Adalbert Turner Juci te veliki glumačko-plesno-pjevački ansambl. Dražen Bratulić izvrsno je preveo i prilagodio tekst i songove koji nailaze na veliko odobravanje publike. Scenografkinja je Dinka Jeričević, kostimografkinja Mirjana Zagorec, oblikovatelj tona Mario Stanin, a dizajner svjetla Miljenko Bengez.