Sisački The Bambi Molesters imaju hrvatsku adresu, ali svjetsku slavu. Više puta bili su predgrupa velikom R.E.M.-u, surađivali su s poznatim producentom i glazbenikom Chrisom Eckmanom (Walkabouts), a njihov singl ''Chaotica'' našao se i na soundtracku planetarno popularne serije Breaking Bad. Ovog ljeta na valovima dobre glazbe s njima će se surfati na jedanaestom izdanju INmusica!Instrumentalna Bambi četvorka brzo je postala prepoznatljiva domaćem, ali i inozemnom tržištu. Jedan su od glavnih predstavnika surf-rocka u svijetu, a mnogi će za njihovu glazbu reći da zvuči kao soundtrack za neki od Tarantinovih filmova. Veliko inozemno priznanje dobivaju 1999. kad nastupaju kao predgrupa R.E.M.-u, a pridružili su im se i na Europskoj turneji 2003. godine. Iduće godine udružuju snage s Chrisom Eckmanom, predvodnikom benda Walkabouts, te nastupaju kao kolektiv pod imenom ''The Strange''. Danas iza sebe imaju 20 godina stvaranja, šest albuma, dva DVD-a od kojih Backstage Pass vodi kroz njihovu turneju s R.E.M-om, a njihove pjesme uvrštene su i na brojne kompilacije. U ljeto 2010. godine album ''As the Dark Wave Swells'' našao se na čak 12. mjestu na listi najprodavanijih albuma na Amazonu u kategoriji rock 'n' roll glazbe. Pažnju su privukli i svjetski poznatim časopisima ''Q'', ''Uncut'' i ''Sunday Times'', a pjesme im se vrte na svim američkim i britanskim radijima. Osim na radio postajama, već je dobro poznato da Bambije možemo čuti i na filmu. Osim Chaotice, pjesma ''C Alpha E'' može se čuti u američkom filmu ''The Treat'', a čak tri pjesme s prvog albuma ''Dumb Loud Hollow Twang'' korištene su u slovenskom filmu ''Barabe''. Basistica Lada Furlan Zaborac, gitaristi Dalibor Pavičić i Dinko Tomljanović te bubnjar Hrvoje Zaborac zaslužni su za velika postignuća benda, a uz inozemni uspjeh, svakako je važno istaknuti i sedam nagrada Porin - od kojih čak četiri za najbolju instrumentalnu izvedbu. U energičnost i originalnost njihovog nastupa publika će se imati prilike uvjeriti i na ovogodišnjem INmusic festivalu! Jedanaesto izdanje INmusic festivala okuplja mnoga velika imena pa će publika uz The Bambi Molesters, uživati i u Florence + The Machine, PJ Harvey, Gutterdämmerung featuring Henry Rollins, Jake Bugg, Skunk Anansie, The Kooks, Wilco, Django Django, Pennywise, The Coral, Yeasayer, The Heavy, Kawasaki 3p, Pat Thomas and Kwashibu Area Band, Orkesta Mendoza, Monoswezi, Shearwater, My Baby, FùGù Mango, Gustafi, Gretta, Chui, Žen i mnogi drugi.  INmusic festival #11 održat će se od 20. do 22. lipnja 2016. godine na Jarunu u Zagrebu uz potporu Ožujskog piva kao powered by sponzora te OTP banke koja omogućava beskontaktno plaćanje na festivalu. Ulaznice su dostupne putem službenog festivalskog web shopa, mogu se uplatiti u više od 100 poslovnica OTP banke Hrvatska te se mogu kupiti u Dirty Old Shopu u Zagrebu. Najpovoljnija redovna cijena trodnevne festivalske ulaznice do 15. travnja iznosi 299 kuna (+ troškovi transakcije) dok cijena za sedmodnevni festivalski kamp iznosi 200 kuna (+ troškovi transakcije) i dostupna je samo putem službenog INmusicovog webshopa. Pogledajte video za pjesmu 'Chaotica': Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!