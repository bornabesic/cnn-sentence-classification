Michael Unsworth je bogat čovjek, umirovljen, ali nadasve aktivan engleski investicijski bankar. Sa svojom tvrtkom Adrija-Azija, čija su sjedišta u Zagrebu i Hong-Kongu, on je prije četiri godine u starom gradu Korčuli završio adaptaciju dviju starih i oronulih srednjovjekovnih zgrada u hotel Lešić Dimitri Palace, danas najluksuzniji i jedini objekt te vrste na čitavom otoku, uz dubrovački Palace jedini hrvatski hotel koji je ove godine nominiran u kategoriji najboljih europskih hotela za prestižnu nagradu World Travel Award. Dok smo sjedili uz more, na terasi njegovog restorana na divnoj istočnoj promenadi malog poluotoka na kojem se smjestio stari grad, pitao sam ga ima li jahtu, obavezni statusni simbol svih hrvatskih bogataša. “Imao sam, odnosno imam je i danas”, odgovorio mi je gotovo s nelagodom, “ali nisam na njoj bio već četiri godine, to je brod od 45 metara koji mi stoji u Hong Kongu i koji pokušavam prodati, ali nitko ga ne želi kupiti”. U svakom slučaju gospodinu Unsworth više ne pada na pamet trošiti 150 litara goriva na sat, osobito ne u Jadranskom moru u čijoj čistoći uživa i od koje donekle i živi. Umjesto da silan novac prži u motorima jahte, Unsworth ulaže u kulturu grada i otoka koji mu je postao drugi dom, zahvaljujući i supruzi Maši, Hrvatici podrijetlom iz stare korčulanske obitelji Lozica, koju je upoznao davno još za vrijeme studija u Londonu. Ali, ideja da u Korčuli pokrene festival barokne glazbe bila je njegova. Štoviše, obitelj je njegovu ideju da uloži novac u nešto što nikako ne može donijeti profit, smatrala i pomalo luckastom, osobito kći Tania na kojoj danas leži dobar dio odgovornosti za financijskog poslovanje obiteljske tvrtke. Ali, već nakon prvog predivnog koncerta u korčulanskoj katedrali, priča Unsworth, shvatila je što on to radi i nagradila ga velikim zagrljajem.  Podrška lokalne vlastiUnsworthovu viziju podizanja kulturnih standarda usporedo s hotelijerskim srećom je razumjela, prihvatila i podržala i lokalna vlast. Gradonačelnik Mirko Duhović rekao mi je kako uživa u koncertima kakvima u životu nije imao priliku prisustvovati te kako ovakve manifestacije u Korčuli nikada nije bilo, a u festivalu silno hvale i potporu zamjenika gradonačelnika Franca Steneka. Gradu Korčuli novi je festival osobito dobro došao baš u rujnu koji dovodi, kažu domaći, najizbirljivije goste. Inače, u ovo doba godine u Korčuli se održavala i spektakularna rekonstrukcija pomorske bitke u kojoj je đenoveška flota 9. rujna 1298. u Pelješkom kanalu porazila i zarobila mnoge Mlečane, među kojima i samog Marca Pola koji je potom u đenoveškoj tamnici pisao o svojim putovanjima. Međutim, zbog spora oko autorskih prava bitka je i ove godine ostala samo na sudu, no to je već druga priča. Ali, osim Marca Pola, čiju povijest raskošno slijede i apartmani hotela Lešić Dimitri Palace nazvani po postajama Puta svile, Korčula ima i morešku čije korake nauči svako muško dijete. I taj je živopisan dio baštine poslužio za još čvršće spajanje novog festivala sa starim gradom. Barokni je festival 7. rujna otvoren upravo moreškom koja je prvi put otplesana na baroknu glazbu, uz muziciranje Hrvatskog baroknog ansambla, što je osobito zbližilo domaće plesače-vitezove i gostujuće glazbenike te smjesta privuklo pažnju čitavoga grada.Za materijalizaciju Unsworthovih vizija presudan je bio njegov susret sa Sašom Britvićem koji se kao umjetnički ravnatelj festivala pobrinuo za selekciju vrhunskih ansambala i umjetnika iz svijeta i iz Hrvatske. I sam Unsworth mi je rekao kako mu je želja da Korčulanski barokni festival bude i mjesto nastupa vrhunskih inozemnih umjetnika, ali istodobno i pozornica na kojoj će se gostima iz svijeta predstavljati najbolji hrvatski glazbenici na polju ranije, a osobito barokne glazbe. To su ove godine uz Hrvatski barokni ansambl bili i njegova koncertna majstorica Laura Vadjon, čembalisti Pavao Mašić i Krešimir Haas te violinist Bojan Čičić koji je također održao recital s Mašićem, ali je nastupio i kao član jednog od najuglednijih svjetskih sastava Academy of Ancient Music. Uz to, Britvić je u Korčulu doveo i volontersku ekipu od 18 studenata s raznih fakulteta koji rade sve, a nije im trebalo dugo da se sa svojim oduševljenjem stope s gostoljubivošću i srdačnošću domaćih ljudi. Nema veze s DubrovnikomVelika prednost Korčule je i njezina očuvanost, kako arhitekture, tako i atmosfere, blaženog mira koji tamo bez obzira na svu silu turista vlada, a čega budete naročito svjesni ako stignete mimo svakog reda raspojasanog Dubrovnika. U Korčuli je, primjerice, gotovo sasvim neopaženo, osim uzbuđenja ruskih turista koji su ga prepoznali, prošao i dolazak Romana Abramoviča. “Abramovič u Hvaru i Dubrovniku je vijest, a u Korčuli nije”, s pravom mi se pohvalio gradonačelnik Duhović koji odlučno izjavljuje kako neće dopustiti prostituiranje svoga grada koji predstavlja oazu mira i svojim gostima, i umjetnicima, ali i samim stanovnicima. Tako i u starom hotelu Korčula na zapadnoj strani poluotoka, u samoj luci za jahte i turističke brodove, možete mirno spavati uz otvorene prozore. No, osobito su blago Korčule njezine crkve u kojima su koncerti poseban doživljaj, jer ni članovi Academy of Ancient Music nemaju baš često priliku muzicirati pod Tintorettovom slikom kakva krasi glavni oltar katedrale sv. Marka. Crkva Svih Svetih, s obilježjima sedam stoljeća stare istoimene bratovštine i predivnom baroknom drvenom skulpturom Pieta na glavnom oltaru, bila je na koncertu francuskog ansambla Le parlement de musique podjednako važan protagonist kao i izvođači i Couperionova glazba. Moj razgovor s Unsworthom uz more načuo je Amerikanac za susjednim stolom, koji se ubacio da zahvali vlasniku hotela u kojem je odsjeo na kartama za koncert koje se nude kao bonus svim gostima. Kompjutoraš Charles Egerton, suosnivač tvrtke Os Nexus, koji krstari Hrvatskom s još bogatijim prijateljima, rekao je kako im je prethodne večeri nastup vrhunskog belgijskog zbora Currende u divnoj crkvi svetog Nikole bio najveće iznenađenje i najsnažniji doživljaj čitavog ljeta i da su rujan na Korčuli već upisali u svoje kalendare i za dogodine ako će ponovno biti takvih koncerata. A bit će. Britvić i Unsworth vrlo će skoro objaviti još ambiciozniji program za 2103., a ovogodišnji, usprkos recesijskim neverama sretno i uspješno porinuti prvi festival završit će se večeras, u nedjelju 16. rujna, kada u atriju gradske vijećnice nastupa otkačeni britanski sastav Red Priest čiji se koncerti redovito pretvore u veselicu za čitavo mjesto.