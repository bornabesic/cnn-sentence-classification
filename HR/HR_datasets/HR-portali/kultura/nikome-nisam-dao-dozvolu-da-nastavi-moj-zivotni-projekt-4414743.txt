- Nikome, pa ni gospodinu Želimiru Čabraji, nisam odobrio da nastavi tradiciju Teatra u gostima i koristi moje ime kao podlogu za vlastitu reklamu - reagira Relja Bašić (86), proslavljeni hrvatski i europski glumac, u povodu reklamne kampanje i prve premijere Novog teatra u gostima, čiji je osnivač producent Želimir Čabraja. detroit.hr Novi teatar u gostima predstavio se zagrebačkoj javnosti u srijedu, 1. lipnja, u Maloj dvorani Lisinskog, s komadom “Detroit.hr”, adaptacijom djela suvremene američke spisateljice Lise D'Amour, u režiji Saše Anočića i s eminentnim glumcima, Ksenijom Marinković, Ninom Violić, Krešimirom Mikićem, mladim Živkom Anočićem i doajenom Borisom Miholjevićem. - Gospodin Želimir Čabraja i gospodin Igor Prizmić posjetili su me prije godinu dana i predložili suradnju. Predali su mi program, nekoliko isprintanih stranica na kojima svoj projekt nazivaju “Teatar u gostima Relje Bašića”, s podnaslovom “kultni hrvatski teatar izvrsnosti nakon 11 godina ponovno s vama!”. Jasno sam im kazao da ne želim u projektu sudjelovati i da nemaju moju potporu. Jako me stoga uznemirilo što se na ovaj način povlači u skandal i moje ime i moje, makar teatarsko, životno djelo, moj privatni Teatar u gostima. registracija - Šokiran sam, ne shvaćam zašto je gospodin Bašić promijenio mišljenje pet minuta prije premijere. Bilo kako bilo, ta on nam je još u prvom razgovoru lani rekao, Prizmiću i meni, da nam ne može ništa dati napismeno i da je odviše bolestan da se osobno uključi u rad, pa i kao savjetnik, ali sve ostalo je prepustio nama i mi smo ga obavijestili da ćemo pokrenuti postupak registracije. Bili smo gospodin Prizmić i ja kod njega pet do sedam puta, ne znam kako je sad odjednom izbio problem - kaže pak Želimir Čabraja i dodaje: - Kad je posrijedi ova predstava, gospodina Bašića nazvao sam u veljači ove godine i obavijestio ga da počinjemo s probama. S druge strane, gospodin Bašić otklanja mogućnost da je više nego jednom razgovarao s dvojcem producentskim o Teatru u gostima i da ih nije ugošćavao. Kaže da su se Čabraja i Prizmić nakon toga prvog razgovora jednostavno povukli. No, Želimir Čabraja inzistira da su bili mnogo prisniji: - Mi smo gospodinu Bašiću prvotno namijenili ulogu straca Franje u našem premijernom komadu, ali on je to otklonio zbog bolesti. Potom smo angažirali Borisa Miholjevića. moralno pravo Pitamo Želimira Čabraju kako su ga mislili angažirati, kad već godinama, narušena zdravlja, Relja Bašić nije izašao niti na Ilicu pod prozorom. - Htjeli smo gospodina Bašića snimiti magnetofonom. Doista, duboko poštujem njega i njegovo moralno pravo. Ako on inzistira, mi ćemo izmijeniti naziv naše kazališne družine. Premda, pravno gledano, savjetovao sam se s odvjetnikom, gospodin Relja Bašić nema na nj pravo. Ime nije zaštićeno, ne postoje autorska prava. Mi smo postupak proveli redovito i legalno. Ne shvaćam što se promijenilo. Zanima nas koji je točno pravni status Novog teatra u gostima. Upisan je u Očevidnik kazališta Ministarstva kulture 4. srpnja 2014., kao osnivač i intendant/ravnatelj stoji Želimir Čabraja. Međutim Novi teatar u gostima nije pravna osoba i nema, banalno rečeno, svoj žiro-račun ni pečat, nego je pravna osoba tvrtka Prime Time d.o.o. Čabraja objašnjava: - Da, Novi teatar u gostima jest samostalna ustrojbena jedinica unutar produkcijske kuće Prime Time Film&Theatre, koja je uredno registrirana i za filmsku i za kazališnu djelatnost. Dopis u Hrvatsku autorsku agenciju poslali smo još 29. ožujka 2016. Mi ne poduzimamo išta ilegalno, a ne želimo, eto, niti da nas se doživljava nemoralnima. Zato, ponavljam, spremni smo svoju družinu nazvati drugačije. Neopisivo mi je žao ako se Relja Bašić toliko uznemirio. Ideju za svoj danas legendarni Teatar u gostima Relja Bašić posudio je od Bojana Stupice, slavnog Gavellina redateljskog konkurenta iz pedesetih godina dvadesetog stoljeća. Njezin je smisao: privatna glumačka trupa sama sastavlja i odabire repertoar, a zatim ga igra svaku večer na prostoru tadašnje države, Jugoslavije. Osnovao ga je 1974., kao umjetnički ravnatelj, redatelj i glumac okupio velike glumice i glumce, tadašnje zvijezde u usponu hrvatskog i srpskog glumišta: Fabijana Šovagovića, Vanju Dracha, Ivu Serdara, Franju Majetića, Anu Karić, Zdravku Krstulović, Jelisavetu Sablić, Nedu Spasojević. Otkrio je mlade glumice poput Ksenije Pajić i Dubravke Ostojić i pružio im prvu šansu uzevši ih u angažman. Putovali su kombijem i u raznim gradovima i selima izveli više od 4200 predstava. U nas je zapravo malo poznato koliko je, za jednoga glumca s evropske periferije, raskošnu karijeru Relja Bašić napravio. slavni suradnici Radio je s Orsonom Welesom, Peterom Ustinovom, De Santisom, Františekom Čapom i mnogim drugima, snimivši za Britance i Amerikance više od dvadeset filmova i serija, četiri za Francuze, dvanaest za Talijane, više od trideset na njemačkom govornom području.