Na samu Novu godinu u 95. godini života u Innsbrucku je preminuo veliki hrvatski dirigent Milan Horvat. Tužnu vijest Večernjem je listu potvrdio Miljenko Puljić, ravnatelj Zagrebačke filharmonije čiji je Horvat bio doživotni počasni gost i šef-dirigent. Istu mu je počast dodijelila i Slovenska filharmonija. Milan Horvat, rođen 28. srpnja 1919. u Pakracu, bio je nakon Drugog svjetskog rata i na čelu Simfonijskog orkestra Radio Zagreba, svojim je djelovanjem zadužio i zagrebačku Operu, a bio je i dugogodišnji ravnatelj glazbenog programa Dubrovačkih ljetnih igara. U dugoj i plodnoj međunarodnoj karijeri maestro Horvat osobito velik ugled stekao je u Austriji gdje je posljednjih desetljeća i živio. Bio je jedan od osnivača i prvi šef-dirigent Bečkog radio-simfonijskog orkestra ÖRF-a te profesor dirigiranja na Muzičkoj akademiji u Grazu. Prije samo pet godina, u 90. godini života, maestro Horvat je zadnji put stao pred orkestar Zagrebačke filharmonije na otvorenju sezone 2008/09. Bio mu je to ujedno i posljednji nastup u dvorani Lisinski čiji je bio počasni član i koju je prije četrdeset godina ravnajući koncertom Zagrebačke filharmonije i otvorio.  