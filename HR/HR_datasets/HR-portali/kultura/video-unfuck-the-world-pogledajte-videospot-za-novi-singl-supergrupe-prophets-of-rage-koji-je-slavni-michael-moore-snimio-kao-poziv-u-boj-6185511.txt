ZAGREB – Grupa Prophets Of Rage objavila je singl 'Unfuck The World' i najavila objavu prvog albuma u rujnu. Režiju videospota potpisuje poznati režiser i aktivist Michael Moore. Prepoznatljiv gitaristički potpis Toma Morella praćen moćnom Wilk/Commerford ritam sekcijom, scratchevima veterana DMC natjecanja DJ Lorda i vokalnim rafalima Chuck D-a i B Reala pokazuje da u Prophets Of Rage ima još puno kreativne snage. "Svijet se neće promjeniti sam od sebe. Na tebi je da učiniš nešto", izjavio je prilikom premijere prvog singla Chuck D, jedan od dvojice vokala, dodavši da je njihova glazba poput "putovnice za cijeli svijet". press   Realizacija videospota prepuštena je u ruke Michaelu Mooreu, nagrađivanom autoru dokumentaraca, koji se dosad već potpisao pod spotove poput 'Sleep Now In The Fire' (RATM) i 'All The Way To Reno' (R.E.M.). "Ovaj video je naš poziv u boj protiv svih koji žele nauditi nevinima i nemoćnima", tim riječima je svoj angažman opisao Michael Moore. Emocijama nabijen, agresivan i šokantan spot sadrži između ostalog djelove različitih videa Donalda Trumpa, kao i žestoko kritiziranu Pepsi reklamu.       Singlom 'Unfuck The World' Prophets Of Rage najavili su objavu debut albuma planiranog za 15. rujna. Autor naslovnice je proslavljeni ulični umjetnik, grafički dizajner i aktivist Shepard Fairey. Usporedo s izlaskom singla grupa je započela europsku turneju nastupima na velikim Rock Im Park i Rock Am Ring festivalima u Njemačkoj. Tijekom lipnja obilazit će festivale po cijeloj Europi, a jedan datum odvojili su i za našu regiju. Na zagrebački stadion Šalata Prophets Of Rage dolaze 26. lipnja na svoj premijeran i ekskluzivan hrvatski nastup. Isti dan uz njih će nastupiti hip hop legende House Of Pain, velški punk/ska heroji Skindred i britanski post rockeri The Black Peaks. Od 27. ožujka do 25. lipnja cijena ulaznica za zagrebački nastup iznosi 240 kn, a na dan koncerta, ukoliko ih ostane, ulaznice će koštati 270 kn.