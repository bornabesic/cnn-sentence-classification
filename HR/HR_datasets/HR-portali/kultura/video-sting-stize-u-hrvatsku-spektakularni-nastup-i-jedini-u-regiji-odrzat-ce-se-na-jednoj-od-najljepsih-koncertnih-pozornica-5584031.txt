Nakon nedavne objave njegovog dugoočekivanog pop-rock albuma 57& 9 te rasprodanih koncerata u Sjevernoj Americi i Europi, Cherrytree Management, Live Nation te hrvatska tvrtka MPG sa zadovoljstvom najavljuju hrvatski koncert Stinga u jedinstvenoj pulskoj Areni, na jednoj od najljepših koncertnih pozornica, 26. srpnja 2017. godine. Bit će to jedini koncert ove engleske zvijezde u regiji, a u Pulu se vraća nakon punih 20 godina.  Ulaznice za ovaj ekskluzivni događaj u pulskoj Areni kreću u prodaju 7. veljače 2017., u 9.00 sati, u sustavu Eventima (www.eventim.hr), a s obzirom na to da je turneja rasprodana diljem svijeta, za očekivati je kako će i za hrvatski koncert vladati veliki interes. Samo će najveći obožavatelji, članovi fan kluba Sting.com, imati jedinstvenu priliku kupiti ulaznice u pretprodaji koja kreće u petak, 2. veljače 2017., u 9.00 sati. Na turneji 57 & 9 Stingu će se pridružiti tročlani bend uključujući i njegovog dugogodišnjeg gitarista Dominica Millera, bubnjara Josha Freesea te gitarista Rufusa Millera. Stingov dvanaesti solo album 57 & 9 prvi je njegov pop-rock projekt u zadnjih deset godina, a izdavač je A&M/Interscope Records. Album je krenuo u prodaju 11. studenog 2016. godine te donosi deset pjesama koje predstavljaju Stingovu raznolikost u stilovima glazbe i pisanju tekstova, počevši od hrapavog prvog singla „I Can´t Stop Thinking About You“, do snažnog i slikovitog stila Road Warrior u pjesmi „Petrol Head“ te himničnog singla „50,000“. Album kojeg je producirao Martin Kierszenbaum, snimljen je u samo nekoliko tjedana sa Stingovim dugogodišnjim suradnicima Dominicom Millerom na gitari i Vinniem Colaiutaom na bubnjevima, ali i bubnjarom Joshom Freeseom (članom bedndova Nine Inch Nails, Guns ´n´ Roses), gitaristom Lyleom Workmanom i pratećim vokalima iz benda The Lost Bandoleros iz San Antonia.   Kompozitor, tekstopisac, glumac, autor i aktivist rođen u Engleskoj, u Newcastleu. Osnovao je bend The Police, zajedno sa Stewartom Copelandom i Andyjem Summersom u Londonu, kamo se preselio 1977. godine. Bend The Police izdao je pet albuma te osvojio šest nagrada Grammy i dvije nagrade Brits, a 2003. godine uvršten je u The Rock and Roll Hall of Fame.   Kao jedan od najprepoznatljivijih solo glazbenika, Sting je, uz spomenute, osvojio još deset nagrada Grammy, dvije nagrade Brits, nagradu Zlatni globus, tri nominacije za Oscara, nominaciju za nagradu TONY, nagradu stoljeća Billboard Magazina te nagradu za osobu godine MusiCares 2004. godine. Sting je uvršten u Songwriters Hall of Fame, primio je priznanje Kennedy Center Honors u prosincu 2014. godine te je nedavno dobio priznanje The American Music Award of Merit. Tijekom cijele svoje karijere, prodao je više od 100 milijuna albuma kao član benda The Police i tijekom solo karijere.   Stingova podrška mnogim humanitarnim organizacijama poput Rainforest Fund, Amnesty International i Live Aid zrcali njegovu strast za glazbom. Zajedno sa svojom suprugom Trudie Styler, Sting je osnovao udrugu Rainforest Fund 1989. godine kako bi zaštitio prašume kao i domoroce koji tamo žive. Zajedno su održali 17 dobrotvornih koncerata kako bi prikupili sredstva i povećali svjesnost za ugrožene dijelove planete, a već je najavljen i sljdeći koncert 14. prosinca u Carnegie Hallu. Od svojih početaka, Rainforest Fund proširio se na mrežu povezanih organizacija koje djeluju u više od 20 država na tri kontinenta.