ZAGREB - Najstarija i najuglednija znanstveno-fantastična konvencija u ovom dijelu Europe, 39. SFeraKon, ove se godine održava od 12. do 14. svibnja i donosi bogat program koji će na zagrebačkom Fakultetu elektrotehnike i računarstva predstaviti brojne novitete i ugledne goste, a svoj dolazak potvrdio je i istaknuti britanski pisac James Lovegrove.   Kako se ističe u najavi, tradicionalna proljetna konvencija koju organizira društvo za znanstvenu fantastiku SFera iz Zagreba, uobičajeno okupi više od tisuću posjetitelja a svake godine bilježi porast interesenata znanstvene fantastike, gaminga i tog posebnog žanra književnosti.   Prošle godine, FER-om je u tri dana konvencije "prodefiliralo" više od tisuću ljudi, a za ovogodišnje su izdanje "early bird" kotizacije rasprodane u rekordnom roku.   Za vjerne obožavatelje, organizatori najavljuju brojna iznenađenja, među kojima za početak ističu zvučno ime svjetske književnosti, britanskog pisca Jamesa Lovegrovea, autora više od 50 romana za djecu, mladež i "sve one koji se tako osjećaju".   Lovegrove je autor knjige "Escardy Gap" (1998.), napisane u igri "književne lovice" s Peteom Crowtherom - jedan od njih dvojice napisao bi djelić teksta i proslijedio onom drugom da nastavi - koju su čitatelji SFX-a, britanskog SF&F časopisa, izabrali za jedan od pedeset najboljih SF&F romana svih vremena.   Napisao je još romane "The Hope" (1990.), objavljen netom nakon završetka studija engleske književnosti pri Oxfordu, te "The Foreigners" (2000.), knjigu o bangkoškoj seks industriji. Od djela za djecu, najpoznatiji je njegov fantasy serijal za tinejdžere "The Clouded World" (2006.-2008.), objavljen pod pseudonimom Jay Amory.   "Publici SFeraKon-a bit će najzanimljiviji radi serijala 'Pantheon', niza od sedam radnjom međusobno nepovezanih military SF djela koja spajaju high-tech oružja i bogove iz davnina", stoji u najavi.   Kao i svake godine, na konvenciji će se predstaviti niz udruga koje se bave znanstvenom fantastikom, a posjetitelji će uživati u brojnim igraonicama, turnirima i demonstracijama RPG igara, kao i u sajmu knjiga, prodajnoj izložbi i radionici izrade nakita.   Cjelovit program bit će redovito objavljivan na službenoj festivalskoj web stranici http://sferakon.org/.