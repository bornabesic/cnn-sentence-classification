Četvrtu promociju imala je knjiga mladog fratra Dalibora Milasa „Hijene ga nisu dirale“ u ponedjeljak u zagrebačkoj podružnici HKD Napredak. Uz 29-godišnjeg autora, govorili su dr. sc. Nino Raspudić, dr. sc. Dolores Grmača i urednik Ivan Penavić. - Dalibor Milas na rijetko otvoren nači progovara o svojoj intimi, a to nije seksualnost nego religioznost. Očekivao sam potpuno drugačiju knjigu, da je Milas kao mlad i čestit svećenik došao u sukob sa starom tradicijom i svećenstvom. On se u knjizi suočava i s vlastitim sumnjama, a govori i da vjera nosi i političke implikacije. Osjetio sam strepnju jer je plesao po rubu, ali ga nije prešao. Knjiga nas savjetuje da je svijetu potrebna promjena u vidu socijalne pravde – kaže Raspudić. U knjizi Milas (na fotografiji) kritizira sam crkveni vrh jer ne reagira na konkretne probleme stvarnosti.  Milas je kritičan i prema vlasti – HDZ-u koji je odgovoran/suodgovoran za katastrofalno ekonomsko stanje u BiH.  - Knjiga ističe potrebu knjige za kritikom i samokritikom i poziva na najradikalnije putovanje – putovanje od egoizma – rekla je dr. Sc. Grmača kojoj je Milas bio jedan od najboljih učenika u gimnaziji. Autor Milas istaknuo je da je knjigu pisao za Hercegovce te da nije očekivao da će ona biti zanimljiva i ljudima izvan Hercegovine te da je sretan i zahvalan jer je tiskano drugo izdanje. Sav novac od prodaje knjige ide za osnivanje Centra za skrb o beskućnicima i siromašnim Mostarcima za koje je Milas već osnovao udrugu „Minores“ kroz koju im pomaže. >> Hercegovački svećenik prozvao političare i objavio knjigu o Bogu, mitologiji i ljudima