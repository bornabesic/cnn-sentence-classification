Dvije komedije obilježile su vikend u natjecateljskom programu 69. Cannesa. Obje su europske i obje su dobre. Ali, osim toga imaju još nešto zajedničko, što je jako rijetko: za oba se filma može reći da nešto slično još nismo vidjeli. Prvi od ta dva filma je francuski “Ma Loute”, a drugi njemački “Toni Erdmann” redateljica Maren Ade. “Ma Loute” je film Bruna Dumonta (1958), režisera koji se koncem 90-ih upravo u Cannesu proslavio filmovima “Isusov život” i “Ljudskost” te je od tada stalni canneski uzvanik. Dumont u pravilu snima filmove s neprofesijskim glumcima, u svojoj rodnoj francuskoj Flandriji, te koristi krimi zaplete da bi se bavio religijskim i metafizičkim pitanjima. Dumontov novi film ima sve to - i Flandriju, i naturščike, i krimić - no s jednom razlikom. Ovaj put, riječ je o bizarnoj, stiliziranoj komediji. Datiran u 1910., Dumontov “Ma Loute” bavi se dvama klasno oprečnim obiteljima. Na jednoj su strani Van Peteghemovi, bogati industrijalci koji ljetuju u vili na obali La Manchea. Na drugoj su Brufortovi, bijedni ribari koji žive tako što na plaži za oseke skupljaju dagnje. Sin Brufortovih (Brandon Lavieville) zagleda se u lijepu, androginu kćer bogate Peteghemove (Juliette Binoche). U međuvremenu, cijela je rivijera uzbunjena. Naredali su se - naime - nestanci turista, a iz  Callaisa pristižu dvojica detektiva koji izgledaju kao da su ispali iz Tintina. No, tajnu nestanaka Dumont gledatelju otkrije na početku. Siromašni Brufortovi su - naime - kanibali koji otimaju turiste i kuhaju ih u brudetu. U “Ma Loute” Dumont je sve klasne stereotipe doveo do ekstrema. Njegovi buržuji su blazirani, incestuozni, klasno slijepi. Govore egzaltirano, hodaju kao da su došli iz pajtonovskog “ministarstva smiješnog hoda”, oduševljeni su “autentičnošću” lokalnog života, ne primjećujući da je ta “autentičnost” zapravo neizreciva bijeda. S druge strane, autentični mještani su prljavi, musavi i divlji kanibali. Da još naglasi kontrast, Dumont je za ulogu mještana odabrao naturščike, a za uloge Van Peteghemovih top A klasu francuskih zvijezda: Juliette Binoche, Fabricea Lucchinija i Valeriju Bruni Tedeschi.   Dumontov film - međutim - daleko je od konvencionalne socijalne deskripcije. U “Ma Loute” majka ribarica nudi djeci repete držeći u ruci otkinuti ljudski gležanj, ljudi u religijskom transu lete, a jedan od detektiva tako je debeo da ga moraju držati konopcem za članak da ne bi odletio kao balon. “Ma Loute” je - ukratko - smjesa Ionesca, Monthy Pythona, slapsticka i Corto Maltesea, ekscentrični film koji je ovdje jasno podijelio ljude na ljubitelje i “hejtere”. Druga komedija prikazana tijekom vikenda nije podijelila ljude: s njom su - naime - svi oduševljeni. Riječ je o zasad najvećem otkriću ovogodišnjeg Cannesa, a koliki ushit oko “Toni Erdmanna” vlada, svjedoči i činjenica da je u anketi 20 kritičara koju tradicionalno provodi časopis Screen njemački film dobio prosječnu ocjenu 3,8 na skali od 0 do 4. Njemačkom komedijom 'Toni Erdmann' bili su svi oduševljeni   Junakinja “Toni Erdmanna” je Ines (Sandra Hüller), mlada Njemica koja radi kao menadžer u ispostavi njemačke kompanije u Bukureštu. Ines je oličenje klišea o Nijemcima: radišna, savjesna, nema smisla za humor i teško pokazuje emocije. Ines u životu ima problem, a to je neodgovorni otac spadalo koji je upravo izišao iz zatvora. Jednog dana, otac (glumi ga austrijski komičar Peter Simonischek) posjeti kćer u Bukureštu, a ona ga teškom mukom otpravi kući. No, otac ostane u Bukureštu, uvali se u kćerine krugove, te počne lažno predstavljati kao Toni Erdmann, poslovni čovjek iz Njemačke. Kćer mora tajiti očevu travestiju da izbjegne blamažu te uskoro zaprepašteno shvati da joj uz “Erdmannovu” pomoć stvari idu bolje u životu.   Svašta čovjek u Cannesu doživi, no da mi je netko rekao da će se ljudi euforično smijati njemačkoj komediji od 160 minuta, mislio bi da su sišli s uma. Ali, dogodilo se. “Toni Erdmann” ovdje je na press projekciji publika dvaput usred filma prekidala pljeskom, a vrhunac euforije se dogodio u sceni kad otac natjera preozbiljnu kćer da na tulumu pjeva Whitney Houston dok nju slama stid. “Toni Erdmann” spada u one filmove za koje pojma nemate kamo će vas iduće odvesti. Riječ je o najoriginalnijem i najneočekivanijem filmu na festivalu do sada. Uz spomenuta dva, u natjecateljskom programu tijekom vikenda su prikazana još tri naslova. “American Honey” Britanke Andree Arnold film je ceste koji prati skupinu tinejdžera koju lutaju Midwestom kao putujući trgovci časopisnim pretplatama. “Bolest stijena” (Mal de pierres) Francuskinje Nicole Garcia kostimirana je melodrama u ambijentu Pirineja. “Sluškinja” korejskog režisera Park Chan-wooka je, pak, erotski triler nastao prema romanu “Fingersmith” britanske autorice povijesnih krimića Sarah Waters. Park Chan-wook - režiser kultnog “Oldboya” - radnju je romana premjestio u Koreju 30-ih godina pod japanskom okupacijom. Riječ je o zamršenom trileru koji nema samo jedan, nego čak dva šokantna obrata, pripovijedan je iz tri perspektive, a okosnicu mu čini žestoka i vizualno eksplicitna lezbijska romansa. Ima tu - dakako - i za Parka tipičnog sadizma te brutalnih osveta. Ipak, film se nikad ne pomakne dalje od sjajno uglancane eksploatacijske dosjetke.