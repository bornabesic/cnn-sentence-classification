Dugometražni dokumentarni film ''Neželjena baština'' redateljice i scenaristice Irene Škorić, u Houstonu je osvojio Zlatnu nagradu za Najbolji film u kategoriji povijesne i arheološke tematike na WorldFestu - međunarodnom filmskom festivalu koji je održan od 21.-30. travnja 2017.  Ovo je jubilarno 50. izdanje festivala koji slovi kao jedan od najstarijih festivala nezavisnog filma na svijetu. Tijekom godina na Worldfestu mnogi danas poznati redatelji su dobili svoje prve nagrade za debitantske filmove, kao npr. Steven Spielberg, George Lucas, David Lynch, Ang Lee, Ridley Scott, braća Coen, Brian De Palma i drugih. Film je do sada osvojio  1. nagradu za najbolji dokumentarni film na 6. Balkan New Film Festivalu BaNeFF, a svoju svjetsku premijeru imao je na međunarodnom Sarajevo film festivalu prošle godine. Hrvatsku premijeru doživio je ove godine na ZagrebDoxu. Stominutni film  „Neželjena baština“ govori o sudbini iznimno vrijednih spomenika koji govore o vremenu antifašističke borbe u Drugom svjetskom ratu. Od 1945.- 1990. godine izgrađeno je na tisuće NOB spomenika po cijeloj bivšoj Jugoslaviji koji, svaki na svoj način, obilježavaju događaje iz Drugog svjetskog rata. Ti su spomenici bili, posebno neki vrlo visoke umjetničke vrijednosti, dio afirmacije antifašizma kroz obrazovni proces, političke skupove i turističke projekte. U Hrvatskoj je od devedesetih srušena i devastirana polovica, njih oko tri tisuće. Film Irene Škorić priča o spomenicima naših vrhunskih umjetnika srušenim od devedesetih do danas. Promijenjene društvene vrijednosti i nove političke okolnosti su međunarodno priznata umjetnička djela učinila nepoželjnima i metom vandalskih rušilačkih napada. Slikom i govorom svjedoka, eksperata, umjetnika i političara, pa i onih koji su građu spomenika prodavali kao sekundarnu sirovinu, film govori o sudbini umjetničkih djela pretvorenih u otpad, ali i o društvu koje se odreklo svoje povijesti i vrijedne umjetnosti. Snimanje cijelog filma, koji je nastao u produkciji Artizana filma, potrajalo je čak nekoliko godina, a za kamerom su se izmjenjivali Branko Cahun, Darko Krakar i Robert Krivec. Montažer je Silvije Magdić a skladatelj Ivo Josipović.  Film nakon Houstona putuje na beogradski "Beldocs", međunarodni festival dokumentarnog filma, gdje će biti prikazan 9.5., zatim na "SEE a Paris (South-East European Film Festival)" u Parizu, te na "Fine Arts Film Festival" u  Los Angelesu. 