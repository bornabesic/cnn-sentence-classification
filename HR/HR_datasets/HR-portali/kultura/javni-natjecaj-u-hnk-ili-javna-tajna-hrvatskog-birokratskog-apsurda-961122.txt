Statut je zagrebačkog HNK jasan. Razrješenjem intendanta, prestaje i ravnateljski mandat njegovih pomoćnika, dakle poslovnog ravnatelja, ali i ravnatelja Opere, Baleta i Drame. Dakle, razrješenjem Sanje Ivić kao v.d. intendantice, prestao je ravnateljski mandat dosadašnjim v.d. ravnateljima Opere, Baleta i Drame, i to Ivanu Josipu Skenderu, Sveboru Sečaku i Ani Tonković-Dolenčić. Oni su od 1. rujna bivši ravnatelji. Statut HNK je jasan i u pogledu izbora novih ravnatelja Opere, Baleta i Drame. Njih imenuje Kazališno vijeće na prijedlog intendantice, a to je od 1. rujna Dubravka Vrgoč. Naravno, intendantici, koja je izabrana putem javnog natječaja, treba omogućiti rad s ljudima koje ona želi. Pa zašto se onda mora provesti javni natječaj za ravnatelje Opere, Baleta i Drame te poslovnog ravnatelja kada mimo volje intendantice nitko i ne može biti izabran na ta važna mjesta? Čemu intendantici komplicirati život? Zašto i jedan dirigentski veteran Nikša Bareza, koji je Operu HNK u Zagrebu već vodio od 1966. do 1974. godine, sada u 2014. godini mora pisati molbu za ravnateljsko mjesto kada je ta molba samo formalnost? Živimo u zemlji u kojoj se naveliko improvizira, ali se kojekakvih birokratskih kvaka držimo kao pijan plota. HNK mogu spasiti samo odlične predstave i odlični umjetnici. A ta vrsta odličnosti nema nikakve veze s javnim natječajima.      >> Era Dubravke Vrgoč u HNK počela ‘računovodstvenim ratom’ >> Preuzimanjem dužnosti u HNK Zagreb otkriven dug od 8,3 milijuna kuna