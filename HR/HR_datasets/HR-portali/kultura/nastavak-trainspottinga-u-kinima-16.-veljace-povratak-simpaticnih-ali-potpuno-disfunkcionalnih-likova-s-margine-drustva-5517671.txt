ZAGREB - Nastavak filma "Trainspotting", koji je odavno stekao kultni status među filmofilima, počinje se prikazivati u hrvatskim kinima 16. veljače - originalna filmska ekipa na čelu s redateljem Dannyjem Boyleom okupila se nakon dvadeset godina kako bi pokazala što se u međuvremenu dogodilo sa skupinom simpatičnih, ali potpuno disfunkcionalnih likova s margine društva.   Pod jednostavnim naslovom "T2 Trainspotting" film, sniman u proljeće prošle godine u Škotskoj, u domaća kina stiže ubrzo nakon svjetske premijere na filmskom festivalu u Berlinu.　   Ponovno je riječ je o adaptaciji jednog djela Irvinea Welsha - ovaj put njegova romana "Porno" iz 2002. godine. Kao i sam film, roman se nastavlja na događaje iz prve priče, s iznimkom što vrijeme proteklo u romanu obuhvaća razdoblje od deset godina, a u filmu dvadeset godina.   Istovremeno tragična i smiješna filmska priča o prijateljima iz edinburškog narkomanskog miljea, premijerno prikazana 1996., godinama ne silazi s popisa najboljih filmova svih vremena, uključivši i deseto mjesto najboljih britanskih filmova na službenoj ljestvici Britanskog filmskog instituta.　   Zahvaljujući tom filmu redatelj, Danny Boyle proslavio se na svjetskoj razini, kasnije je osvojio je Oscara za "Milijunaša s ulice", a veliku priliku u svijetu filma dobila je cijela ekipa glavnog glumačkog postava, predvođena danas velikom zvijezdom Ewanom McGregorom.　   "T2 Trainspotting" nastavlja priču povratkom Marka "Rent Boya" Rentona kući, gdje ga čekaju stari prijatelji Spud, Sick Boy, ali i Begbie koji je upravo izašao iz zatvora. Na starom mjestu Mark se još jednom suočava i s dobro mu poznatim osjećajima tuge, gubitka, radosti, osvete, mržnje, prijateljstva, ljubavi, straha, kajanja, autodestrukcije i smrtne opasnosti.   Uz McGregora, ponovno glume Robert Carlyle, koji je jednom prilikom izjavio kako bi snimio nastavak Trainspottinga "sutra i to besplatno", Johnny Lee Miller, Ewan Bremner te Kelly Macdonald, kojoj je uloga u prvom dijelu bila glumački prvijenac.