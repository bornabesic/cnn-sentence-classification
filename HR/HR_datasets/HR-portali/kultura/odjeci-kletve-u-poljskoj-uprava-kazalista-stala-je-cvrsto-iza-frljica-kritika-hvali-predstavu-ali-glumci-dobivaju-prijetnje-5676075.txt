ZAGREB - Predstava "Kletva" hrvatskog redatelja Olivera Frljića, čije je prikazivanje u varšavskom kazalištu Teatr Powszechny izazvalo burne reakcije poljske Katoličke crkve i konzervativne sredine, prema Frljićevim je riječima naišla na odlične reakcije publike i kritike, a prašina koju je podigla u konzervativnim poljskim krugovima i najavljene tužbe stvar su sve dubljeg naginjanja toga društva autokratskom konzervativizmu.   "Kazalište je umjetnost, a satira legitiman način umjetničkog izražavanja i, kad vlast ne razumije satiru, to je prvi znak da društvo polako skreće prema autokratskom modelu upravljanja", kazao je Frljić u razgovoru za Hinu.   "To je ono što se nažalost događa u Poljskoj, gdje je jedna nesloboda zamijenjena drugom. Trenutno je u Poljskoj sporno sve što je kritično prema odnosu crkve i države, a ta se predstava bavi upravo time. Mislim da je nedopustivo da država, sudstvo ili državni represivni aparat odlučuju što umjetnost jest a što umjetnost nije", napomenuo je.   Mediji su prenijeli da je poljsko državno odvjetništvo u srijedu pokrenulo istragu zbog kazališne predstave Olivera Frljića koju su Katolička crkva i konzervativne sredine u toj zemlji nazvale bogohulnom. Državno odvjetništvo najavilo je otvaranje odvojene istrage o poticanju na zločin protiv predsjednika stranke na vlasti Pravo i pravda (PiS), Jaroslawa Kaczynskog, a navodno i brojni pojedinci namjeravaju podnijeti pojedinačne tužbe zbog javne povrede vjerskih osjećaja.   Frljić je za predložak uzeo tekst poljskog autora iz XIX. stoljeća Stanislawa Wyspianskog koji govori o složenim odnosima Poljaka sa svemoćnom Katoličkom crkvom.   Kao sporne prizore mediji navode to što jedna glumica u predstavi simulira oralni seks s kipom u prirodnoj veličini sv. Ivana Pavla II., a na kip se kasnije stavlja natpis "Zaštitnik pedofila". Također, u jednom od završnih prizora jedna glumica spominje mogućnost skupljanja novca od gledatelja za plaćenog ubojicu koji bi smaknuo predsjednika PiS-a i zatim govori da joj je redatelj Oliver Frljić rekao da izbaci tu scenu jer predstavlja zločin kažnjiv zatvorskom kaznom.   Frljić je istaknuo da je predstava napravljena s ciljem da testira koje su danas šanse umjetničkih sloboda u Poljskoj, "a one su jako jako sužene".   "Ne razumijem ljude koji ne shvaćaju da sve ono što kažemo na sceni nije automatski stajalište autora i nije automatski poziv na nekakvu konkretnu akciju, da je sve to kazalište, a nije politika ili nešto drugo", kazao je redatelj, koji je u Poljskoj već imao susret s cenzurom, kada je 2013. godine ravnatelj Starog teatra Jana Klata iz Krakova zabranio njegovu predstavu "Nebožanska komedija", dok je gostovanje njegove predstave "Naše nasilje i vaše nasilje" 2016. u gradu Bydgoszczu u Poljskoj također šokiralo gledatelje te je "dobila" nekoliko prijava.   Ovaj put, uprava kazališta stala je čvrsto iza Frljića, naglasivši u priopćenju kako "predstava daje riječ različitim ideološkim stajalištima i treba se razmatrati kao cjelovito umjetničko djelo, a ne kao skup nepovezanih odvojenih prizora".   Redatelj ističe da je dobila i podršku većine mainstream medija, gdje je naišla na izvrsne kritike.   "Iza nje je stao i velik dio poljske javnosti o čemu se u Hrvatskoj, naravno, ne govori. U vodećem dnevnom listu izašla je sjajna kritika, a sve druge kritike koje su se pojavile su unisono pohvalile predstavu, pune su superlativa. Jedan od kritičara je napisao da u bilo kojoj drugoj zaopadnoeuropskoj zemlji ta predstava ne bi bila nikakav problem", kazao je.   U Poljskoj, međutim, svi glumci imaju dosta neugodnosti, prijeti im se, objavljuju se njihove fotografije, poziva se da ih se fizički napadne. "Anonimni pojedinci i grupe raspituju se gdje se mogu dobiti njihove adrese; jedna glumica je na privatni broj dobivala prijeteće poruke. To je dobra slika stanja tog društva", istaknuo je Frljić.   No, predstava se zasad nastavlja normalno igrati, a svaka je izvedba dupkom popunjena, tvrdi: sinoćnja je izvedba završena ovacijama, glumci su prekidani aplauzima.   Predstava ima i humanitarni karakter - dio prihoda od karata izdvaja se za pomoć organizaciji koja se bavi žrtvama katoličke pedofilije u Poljskoj.   "Naime, jedna od tema predstave je pedofilija u katoličkoj crkvi, što je jedna od tema koja se u Poljskoj 'gura pod tepih'. Stoga je nakon izvedbe u srijedu u kazalištu upriličen razgovor o pedofiliji s predstavnicima organizacije koja se bavi žrtvama katoličke pedofilije, a u njemu je sudjelovao i jedan novinar koji je napisao niz članaka o pedofiliji u redovima katoličkih svećenika", rekao je.   "Mislim da ta predstava može biti problematična samo u jednom konzervativnom i zatvorenom društvu kao što je to poljsko, ili hrvatsko društvo. Slične stvari sam prolazio u Rijeci", istaknuo je na kraju redatelj, koji upravo počinje rad na jednoj novoj produkciji u Muenchenu, u Njemačkoj.