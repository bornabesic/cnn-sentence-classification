Studentice i tek pokoji student kostimografije i dizajna na Tekstilno-tehnološkom fakultetu svojim su rukama napravili preko sto šešira, polucilindara. Ali, nije bilo dovoljno samo pokriti glave, nego je trebalo do peta obući ansambl od stotinjak njihovih kolega, solista i članova Zbora s Muzičke akademije te plesača s novog Odsjeka plesa na Akademiji dramske umjetnosti. Vizualci i likovnjaci svih smjerova kako s Dramske, tako i s Likovne akademije smišljali su, skicirali i izrađivali scenografiju, svjetlo, vizualne efekte, animaciju, video... Prava mobilizacija u protekla dva mjeseca obuhvatila je oko 250 studenata triju umjetničkih akademija i Tekstilno-tehnološkog fakulteta Sveučilišta u Zagrebu. Sav njihov odvojeni rad, cjelodnevni pokusi, sastanci produkcijske ekipe, sati provedeni u radionicama... sve se to u ponedjeljak navečer napokon počelo sklapati na krajnjem odredištu: u velikoj dvorani Vatroslava Lisinskog gdje će u subotu, 29. ožujka, u produkciji spomenutih ustanova biti održana premijera poznate opere Orfej i Euridika Christopha Willibalda Glucka. I redateljica je studentica: Marina Pejnović koja na ADU studira kazališnu režiju i radiofoniju. Lisinski je velik i mlada se redateljica pošteno natrčala od sredine dvorane, odakle se mogla sagledati cjelina, do pozornice na kojoj je povremeni metež trebalo pretvoriti u umjetnički red i poredak. Njezin mentor Ozren Prohić toliko trčanja vjerojatno više ne bi mogao podnijeti. Nemamo novca, nemamo uvjete, ali imamo njihovu silnu energiju i entuzijazam – rekao mi je i Darko Lukić, još jedan profesor i mentor u gledalištu. Najprije uz klavir, a onda još dva puta zaredom uz orkestar, odnosno uz dva orkestra Muzičke akademije – jer jedan je scenski u kutu pozornice, izvela se čitava Gluckova opera, srećom njezina originalna, dramaturški kompaktnija i kraća bečka verzija koju Zagreb, ističe dirigent čitave predstave Mladen Tarbuk, još nikad nije čuo ni vidio. S obzirom na koncerte i pokuse koje ovaj tjedan u Lisinskom imaju i Simfonijski orkestar HRT-a i Zagrebačka filharmonija, studenti okupljeni oko projekta Orfej dobro će naučiti što znači nekoliko puta sklapati i rasklapati pozornicu, koliko su važni u ovakvim projektima rekviziteri i garderobijeri... radit će se i noću. Ali, zato će u subotu, nedjelju i ponedjeljak pozornica biti njihova u opernom spektaklu. Uz atraktivni vizual koji se tek počeo sklapati ova već četvrta zagrebačka studentska koprodukcija već je prve večeri u Lisinskom zvučala ne samo obećavajuće, nego i sjajno. Jedna od osobitosti produkcije svakako će biti i nastup baritona Leona Košavića u ulozi Orfeja koja je inače namijenjena dubljem ženskom glasu. Njegova je alternacija zato mezzosopranistica Sonja Runje. U sopranskim ulogama Euridike i Amora izmjenjivat će se Hana Hanas i Kristina Owais, odnosno Antonija Dunjko i Patricija Hitrec. Svi oni studiraju pjevanje na Muzičkoj akademiji i odreda su izvrsni, za ovaj nastup odlično pripremljeni pjevači.