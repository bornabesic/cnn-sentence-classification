Izložba Spekulativno Gorkoga Žuvele u Galeriji Studentskoga centra prilika je da se publici predstavi izbor objekata i instalacija nastalih u posljednjih nekoliko godina, i to upravo u galeriji u kojoj je 1971. godine izložbom pod nazivom Niz započela Žuvelina dugogodišnja karijera. Tada je, samo godinu dana nakon završetka studija slikarstva na zagrebačkoj likovnoj Akademiji u klasi prof. Miljenka Stančića, Žuvela stupio na hrvatsku umjetničku scenu te ušao u krug progresivnih aktivnosti pripadnika tzv. Nove umjetničke prakse. Svoj bogati umjetnički rad nastavio je u Splitu paralelno uz – za mnoge generacije mlađih hrvatskih umjetnika - iznimno nadahnjujuću profesuru na Umjetničkoj akademiji, gdje je prošle godine stekao naslov profesora emeritusa. Aktualna Žuvelina izložba Spekulativno, sasvim u skladu s njegovim intrigantnim opusom i umjetničkim pristupom, kao i uvijek u tijeku njegova prisustva na umjetničkoj sceni u razdoblju od preko četiri desetljeća, napušta svaku izvjesnost i prikaza i imenovanja. Umjetnik se služi prepoznatljivim „rukopisom“, propitujući sva postojeća sredstva obaju sustava označavanja koja su čovjeku dana na raspolaganje (i jezika/semantičkog i slikovno-skulpturalnog/vizualnog), i na sebi svojstven način otvara dinamičnu komunikaciju koja je izazov i gledanju i mišljenju.   Gorki Žuvela rođen je u Našicama 1946. godine. Diplomirao je slikarstvo na Akademiji likovnih umjetnosti u Zagrebu 1970. godine u klasi prof. Miljenka Stančića. Od 1976. predaje u Školi likovnih umjetnosti u Splitu, od 1995. na Studiju likovne kulture Sveučilišta u Splitu, a od 1997. predaje slikarstvo na Odsjeku za slikarstvo Umjetničke akademije Sveučilišta u Splitu gdje je 2016. stekao zvanje profesora emeritusa. Od 1971. izlagao je na mnoštvu samostalnih i skupnih izložbi u Hrvatskoj i svijetu. Dobitnik je niza nacionalnih i međunarodnih nagrada.