U Vukovaru se obavljaju završne pripreme za ovogodišnji jubilarni, 10. po redu, Vukovar film festival – festival podunavskih zemalja koji se održava od 22. do 27. kolovoza.  Prema najavama direktora festivala Igora Rakonića ove godine će u okviru VFF biti prikazano 90-ak filmova. – Vukovar film festival kroz dugih deset godina postao je filmski najjači festival u Hrvatskoj, što svojim programom što cjelokupnom atmosferom. I ove godine osigurali smo iznimno bogat i kvalitetan filmski program među kojima je i nekoliko hrvatskih premijera kao i filmovi koji su prikazivani na prestižnim svjetskim festivalima – rekao je Rakonić. Filmovi su podijeljeni u 13 kategorija od kojih su tri natjecateljske i biti će nagrađivane. Filmovi će ove godine uz Vukovar biti prikazivani i u Osijeku, Belom Manastiru i Valpovu. Na čak 10 lokacija ljubitelji filma moći će pratiti filmski program od kojih su dvije posebno atraktivne. To su Muzej vučedolske kulture u Vukovaru kao i turistički brod „Bajadera“. Na njemu će, dok plovi Dunavom uz vukovarsko vino i kokice, svake večeri biti prikazivani filmovi iz kategorije „Odabrao Đelo Hadžiselimović“. Organizatori su pripremili i pet radionica koja će se održavati u okviru festivala, a osigurana je i bogat zabavni program koji će biti održavan u „party zoni“ osiguranoj u starom kinu u vukovarskoj četvrti Borovo naselje. Najavljen je nastup niza bendova i zabava do 4 sata ujutro. – Vukovarci ne mogu dočekati početak festivala. Ovo je jedna lijepa priča koja je sinergijom dovela do ovih rezultata. To može biti primjer i drugima u državi da ostvare svoje planove – rekao je Penava. Na konferenciji za novinare, kojom je najavljen 10. Vukovar film festival, tvrtka Borovo predstavila je i posebno dizajnirane startasice. One su ove godine u prigodnoj plavoj boji i od ponedjeljka će biti u prodaji. Ove godine vukovarska tvrtka „Borovo“ obilježava 85 godina rada kao i 40 godina od kako su napravljene prve startasice.  >> Solo Positivo Film Festival Opatija - izvrstan program, puno gostiju i sjajna zabava 