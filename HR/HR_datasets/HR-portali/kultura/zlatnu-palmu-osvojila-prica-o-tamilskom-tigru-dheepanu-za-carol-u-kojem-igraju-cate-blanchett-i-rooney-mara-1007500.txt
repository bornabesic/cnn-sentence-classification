Zlatnu palmu 68. međunarodnog filmskog festivala u Cannesu osvojio je film francuskog redatelja Jacquesa Audiarda "Dheepan". Priča govori o bivšem tamilskom tigru, vojniku koji bježi iz građanskog rata u Šri Lanki i odlazi u potragu za novim životom u Francuskoj. Odgurujemo ih od sebe – Motivacija za film bili su mi ljudi koje susrećemo svaki dan, koji prodaju cvijeće po kafićima za dva ili pet eura. Mi ih tako lako odgurujemo od sebe, preziremo, čak ih i ne pogledamo ili pak kažemo: odj... Počeo sam razmišljati o njihovim pričama, raznim tragedijama koje proživljavaju ili su doživjeli i polako se u mašti razvila priča – rekao je redatelj Jacques Audiard, iznenađen što je dobio Zlatnu palmu, ali i oduševljen što je nagradu primio od braće Coen, prvog dvojca u povijesti koji predsjeda žirijem festivala. – Žiriranje je trajalo kratko; iako smo različiti, svi smo u određenoj mjeri imali simpatije prema filmu – neke je dirnulo jedno, a ostale oduševilo nešto posve drugo. Sve nas film je na neki način uzbudio – rekao je kopredsjedajući Ethan Coen. Grand-prix osvojio je mađarski film Laszla Nemesa "Saul fia" (Saulov sin), a nagradu žirija ljubavna priča "The Lobster" grčkog redatelja Yorgosa Lanthimosa s Colinom Farrellom, Jessicom Barden i Rachel Weisz. Tajvanski redatelj Hou Hsiao-Hsien osvojio je nagradu za najbolju režiju za film "Nie Yinniang". Podjela kod žena Francuski glumac Vincent Lindon dobio je nagradu za najboljeg glumca za ulogu u filmu "La loi du marche" Stephanea Brizea. Nagradu za najbolju žensku ulogu podijelile su Amerikanka Rooney Mara za ulogu u filmu "Carol" Todda Haynea i Francuskinja Emmanuelle Bercot za ulogu u filmu "Mon roi" u režiji Maiwenn Besco. U kategoriji kratkog filma nagradu je osvojio film "Waves 98" redatelja Elyja Daghera. U kategoriji "Un Certain Regard" najbolji film je islandski film "Rams" redatelja Grimura Hakonarsona, dok je Matanićev "Zvizdan" osvojio nagradu žirija. Nagradu za najbolji scenarij osvojio je Michael Franco za film "Chronic". Na ovogodišnjem festivalu obilježeno je 60 godina od nagrade Zlatne palme, koja vrijedi 20.000 eura i izrađuje se od zlata i posebnog kristala. >> Matanićev 'Zvizdan' osvojio nagradu žirija u programu 'Un Certain Regard' >> Jedva čekam da se svi koji vole mrziti pobune protiv mog 'Zvizdana' Neslužbenu nagradu Queer Palma, koja se dodjeljuje na zasebnom panelu, osvojio je film "Carol" u kojem lezbijski ljubavni par glume dobitnica Rooney Mara i Australka Cate Blanchett (na fotografiji). Žiri Queer Palme također je dodijelio i posebno priznanje filmu "The Lobster" redatelja Yorgosa Lanthimosa, a to je priča o dvoje samaca koji moraju pronaći partnera za razmnožavanje ili će postati divlje životinje. Nagradu za najboljeg snimatelja osvojio je Kolumbijac César Augusto Acevedo za film "La tierra y la sombra". Počasna Zlatna palma dodijeljena je francuskoj redateljici Agnès Varda (87) za cjelokupan doprinos filmskoj umjetnosti. Počasni gost ovogodišnjeg festivala bio je grčko-francuski redatelj Costa Gavras, jedan od začetnika i glavnih predstavnika europskog političkog filma. 