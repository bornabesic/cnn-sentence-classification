Zagrebačka filharmonija i ove je godine posjetiteljima priredila dobro raspoloženje i izvrsnu glazbu na tradicionalnom Filharmonijskom balu. Uz rasplesane melodije iz proslavljenih opereta u izvedbi baritona Leona Košavića i sopranistice Ive Krušić, uz valcere glazbene obitelji Strauss i trijumfalni Radetzky marš, Filharmoničari predvođeni dirigentom Davidom Danzmayrom proslavili su pretposljednji dan stare godine. Ispraćaj u mirovinu Zagrebačka filharmonija već desetljećima njeguje jednu hvalevrijednu tradiciju. Upravo na Filharmonijskom balu kao vrhuncu i završetku godine, ravnatelj Zagrebačke filharmonije ispraća članove orkestra koji su u tekućoj godini otišli u mirovinu. Ljudi su to koji su posvetili radni vijek orkestru te je njihov doprinos Zagrebačkoj filharmoniji od neprocjenjive važnosti. Koncept novogodišnjih koncerata s razlogom ima svoje istaknuto mjesto u blagdanskoj kulturnoj ponudi. Straussove valcere, prekrasne arije i koračnice nekako prirodno vezujemo uz svečanu novogodišnju atmosferu. A upravo se takva atmosfera stvorila na koncertu i nastavila plesom u predvorju Velike dvorane Lisinski gdje su posjetitelji uživali u dočeku prije dočeka – na Filharmonijskom balu Zagrebačke filharmonije. Ovogodišnji Filharmonijski bal ne bi bio potpun ni bez uručenja Nagrade „Mladi glazbenik godine“. Svoju nagradu za mlade hrvatske glazbenike Zagrebačka filharmonija utemeljila je 1991. godine, a prvi laureat bio je violončelist Tomislav Burić. Kroz proteklih 25 godina, ova prestižna hrvatska glazbena nagrada ispostavila se bitnim zamašnjakom u počecima profesionalnih karijera svih dosadašnjih dobitnika, koji su ubrzo postali nezaobilaznim protagonistima hrvatske glazbene scene, a mnogi od njih izgradili su i respektabilnu međunarodnu karijeru. Obrazloženje žirija Na filharmonijski natječaj ove je godine prispjelo osam uvjerljivo potkrijepljenih prijava, pomno razmotrenih na zasjedanju stručnog ocjenjivačkog suda, koji je 16. prosinca, pod predsjedavanjem maestra Vladimira Kranjčevića, vijećao u sastavu: Mirko Boch (ravnatelj Zagrebačke filharmonije), Dalibor Cikojević (dekan Muzičke akademije Sveučilišta u Zagrebu), violončelistica Monika Leskovar (Mlada glazbenica godine 1992.), Zlatko Madžar (glazbeni publicist) i – u svojstvu počasnog člana – g. Michael Markota. Zbog respektabilnih ovogodišnjih postignuća gotovo svih prijavljenih kandidata, prosudbena komisija nije imala lak zadatak pri donošenju odluke kome će pripasti naslov Mladi glazbenik godine 2015., novčana nagrada u iznosu od 35.000 kuna, te čast solističkog nastupa uz orkestar Zagrebačke filharmonije. Pomno razmotrivši sve prispjele prijave, svi članovi ocjenjivačkog suda naposljetku su u unisonu izgovorili isto ime: Filip Merčep! Udaraljkaš Filip Merčep (Zagreb, 1991.) već je pet godina intenzivno prisutan na hrvatskim koncertnim podijima. Kao osamnaestogodišnjak otprve je zadobio naklonost publike i uvažavanje glazbenih kritičara, a k tomu još i ono što je mladom glazbeniku najvažnije – bezrezervnu podršku iskusnih glazbeničkih kolega, uglednih komornih ansambala i hrvatskih simfonijskih orkestara.  Kao potpun udaraljkaš i osobito sjajan marimbist, stalni je član hrvatskog ansambla SUDAR Percussion ali i vrhunske međunarodne ekipe Marimba kvarteta, koji djeluje u Njemačkoj.  U kalendarskoj 2015. godini Filip Merčep ostvario je u Hrvatskoj i inozemstvu pet solističkih nastupa i tri komorna koncerta, te se – kao asistent i predavač na seminaru Međunarodne marimbističke akademije Katarzyne Mycke – počeo baviti i pedagogijom.   Filip Merčep najmlađi je član ugledne samoborske glazbeničke obitelji, a pošto zbog koncertnih angažmana jučer nije mogao biti u Zagrebu, nagradu je preuzela njegova majka, ravnateljica Glazbene škole Ferdo Livadić, prof. Zdenka Merčep.  