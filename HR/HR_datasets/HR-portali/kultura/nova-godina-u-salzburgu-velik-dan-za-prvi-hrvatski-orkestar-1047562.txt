Svirali su u Omanu, u veljači putuju u New York, a Novogodišnji koncert, u isto vrijeme kad i Bečka filharmonija u Musikvereinu, svirat će u velikom i slavnom Festspielhausu u Salzburgu. Taj 1. siječanj 2016. bit će zaista velik dan za orkestar Zagrebačke filharmonije. Toga je itekako svjestan i mladi austrijski maestro David Danzmayr koji bi na početku sljedeće sezone trebao i službeno postati novi šef – dirigent Zagrebačke filharmonije. – Sve je dogovoreno, ugovor je gotov i prihvaćen od obje strane, a ja imam sjajnu komunikaciju i s orkestrom i s ravnateljem Zagrebačke filharmonije Mirkom Bochom. Koliko znam, sve to mora sada proći administrativnu proceduru i nadam se da ni tu ništa neće zapeti – rekao nam je telefonom iz Salzburga maestro Danzmayr. Lehar, Lisinski i Devčić Nakon niza koncerata u Kanadi i SAD-u, gdje je još uvijek šef-dirigent u Columbusu s čestim nastupima u Chicagu, maestro se vratio kući – preko Australije. Održao je koncert s Australskim međunarodnim simfonijskim orkestrom u Hobartu, u Tasmaniji, a sada se, napokon, odmara s obitelji u svom rodnom gradu, gdje će 1. siječnja sa Zagrebačkom filharmonijom održati Novogodišnji koncert. – I za orkestar i za mene to je velika prilika da pokažemo našu novu kvalitetu i što želimo u budućnost napraviti. Salzburg je velika, važna i vidljiva međunarodna pozornica, a i za mene je to uvijek veliko uzbuđenje. Znate kako je kada nastupate u svojoj zemlji i u svom gradu. Tu ste okruženi ljudima koji vas vole i raduju se vašem uspjehu, ali isto tako uvijek ima i onih koji samo čekaju da propadnete. Ipak, maestro Danzmayr nema straha. Štoviše, silno se raduje što će sa svojim novim orkestrom publici u Salzburgu najprije otkriti jednu gotovo potpuno nepoznatu skladbu austrijskog skladatelja, uvertiru "Vizija mladosti" Franza Lehara, a potom i djela hrvatskih skladatelja Vatroslava Lisinskog i Natka Devčića. Maestro Danzmayr smatra da se podrazumijeva da prvi i najbolji orkestar u državi uvijek posebnu pažnju posvećuje i glazbi svoje domovine koju mora predstavljati i u svijetu. Filharmonijski bal Maestro Danzmayr već je nekoliko puta oduševio i zagrebačku publiku i orkestar, ali sada, kada su ga glazbenici izabrali za svog šefa – dirigenta, osjeća posebnu obavezu. – Ovo više nisu sporadični susreti na kojima je važno da tjedan dana održimo dobru atmosferu, ovo je sada izgradnja našeg odnosa za budućnost – kaže maestro koji upravo u Zagrebu i Hrvatskoj pronalazi nadahnuće. Priča mi kako se o Hrvatskoj sve više priča u svijetu, a Zagrebačka filharmonija još uvijek je ime koje nešto znači. No, najvažnije mu je što u našoj zemlji, u njezinu glavnom gradu i samom orkestru osjeća veliku želju i volju da se napravi nešto novo i veliko. Riječi mu se pozlatile! Maestro Danzmayr u Zagreb dolazi odmah nakon Božića. Prije nego što sa Zagrebačkom filharmonijom u Festspielhausu započne novu, u Lisinskom će zaključiti staru godinu. Tradicionalni Filharmonijski bal na rasporedu je 30. prosinca, s početkom u 20.30, a na koncertu će nastupiti i sjajni mladi pjevači: bariton Leon Košavić, prošlogodišnji dobitnik Nagrade Zagrebačke filharmonije, te sopranistica Iva Krušić. 