Malo tko je u nas čuo za Waltera Iuzzolina, no on je u Velikoj Britaniji velika faca. Talijanskih korijena, bivši zaposlenik britanske televizije, ponudio je kanalu Channel 4 da odvoje poseban program koji bi gledatelji mogli konzumirati po vlastitom odabiru, ali sastavljen prvenstveno od stranih serija s podnaslovima. Nema veze je li belgijska, španjolska, češka ili argentinska: bitno je da je atraktivna i da može privući gledatelje. Program se zvao “Walter Presents”, tj. Walter predstavlja, i to je uistinu bilo točno, jer se Iuzzolino sam brinuo oko marketinga svake serije, birao trailere i gurao ih na termine Channel 4 za koje je znao da mu jamče najjaču gledanost. Nije to bila borba protiv vjetrenjača, BBC 4 uspio je danske serije “Ubojstvo” i “Borgen” pretvoriti u velike hitove, čak pola milijuna Britanaca pratilo je neke od njihovih epizoda, a “Walter Presents” je i u tome postavio rekord: uzbudljiva njemačka špijunska serija “Deutschland 83”, postala je najgledanija serija s podnaslovima u toj zemlji. Iuzzolino cijeni Netflix, ali smatra da oni previše kupuju, a premalo promoviraju, stekao bi se dojam da im se fućka za gledanost onoga što stavljaju na svoju platformu. Samo u ovoj godini “Walter Presents” ponudio je nekoliko poslastica, između ostalog španjolsku seriju “Zatočene”, koja je po mnogima bolja od slične Netflixove serije “Narančasta je nova crna”, zatim brazilsku seriju “Magnifica 70” o mladom cenzoru koji se zaljubljuje u porno zvijezdu, zatim nizozemska “Susjedi” o dva para čije se sudbine dramatično isprepleću, pa belgijska “Klan” o pet sestara koje planiraju savršeno ubojstvo te još koješta. Najzanimljivije je da će naredne godine “Walter Presents” emitirati hrvatsku seriju “Počivali u miru” i to obje njezine sezone. Ne samo da je to prva naša serija koja će se emitirati u Velikoj Britaniji nego je i prva iz čitave regije. Nimalo slučajno da se Walter Iuzzolino “zakačio” upravo za nju, jer je dosad imala poprilično zapažen svjetski uspjeh. Pozvana je na  festival u Seoulu, tamo ju je zapazila švedska kompanija Ecco Rights i preprodala je prestižnoj firmi Lionsgate Television (producirali su “Momke s Madisona”), koja je otkupila pravo na format kako bi jednom eventualno napravila američki prepravak. U međuvremenu je serija pozvana na još nekolicinu važnih svjetskih festivala, lani ju je otkupila i belgijska javna televizija VRT i već emitirala: bilo je to prvi put da se neka hrvatska dramska serija “vrti” u Zapadnoj Europi, a sada je osvojeno i veliko britansko tržište. Prva sezona “Počivali u miru” nastala je pod nadzorom Daria Vincea, vlasnika Ring produkcije, po ideji Koraljke Meštrović i Gorana Rukavine, koju je poslije uobličio glavni scenarist Saša Podgorelec. Režirali su je Rukavina i Kristijan Milić, glavne uloge igrali su Judita Franković, Miodrag Krivokapić i Dragan Despot, dok je novina - i to ne samo u našim uvjetima - bila priča koja je jednim dijelom bila linearna, a drugim je u većini epizoda ponirala u prošlost. Imala je 12 epizoda i odlikovala se razinom na kakvu nismo navikli u domaćoj dramskoj produkciji, što su u svijetu vrlo dobro prepoznali. Pomogao je i svugdje popularan žanr krimi drame, ali u ovom slučaju vrlo zahtjevne. Prva sezona emitirana je početkom 2013., a dvije godine kasnije na program je stigla i druga sezona, koja je postigla još veći uspjeh, imala je manje epizoda, ukupno deset, uglavnom linearnu radnju (i dalje je bilo flaschbackova), a atraktivne lokacije Istre - na kojima novinarka Lucija Car (Franković) istražuje novi slučaj ubojstva - zasigurno su impresionirale strance, kao i elementi okultizma. Budući da je lik umirovljenog zatvorskog čuvara koji je igrao Krivokapić umro na kraju prve sezone, u drugu su uz Frankovićku išli Dragan Despot i Luka Dragić, a kao važni glumci priključili su im se Goran Navojec i Anja Šovagović. Drugu sezonu u cijelosti je režirao Goran Dukić, koji uglavnom živi u Americi, no ovakav angažman nije mogao odbiti. Ring produkcija pri kraju je s radovima na scenariju treće sezone, donekle ih uznemiruju stalne promjene među ključnim ljudima na HRT-u (zbog toga je i prva sezona morala čekati skoro pola godine na dozvolu za emitiranje), no pretpostavljaju da je ulaz na britansko tržište, prvi u povijesti hrvatske televizije, dostatan adut da im se odobri produkcija serije koja ovom trećom sezonom i završava.