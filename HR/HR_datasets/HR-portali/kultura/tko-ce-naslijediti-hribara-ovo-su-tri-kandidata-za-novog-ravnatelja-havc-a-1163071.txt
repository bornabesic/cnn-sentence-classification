Na natječaj za imenovanje novog ravnatelja Hrvatskog audiovizualnog centra (HAVC) prijavila su se tri kandidata - dosadašnji v.d. ravnatelja te ustanove i povjesničar filma Daniel Rafaelić, filmski kritičar i autor Arsen Oremović te Edib Ahmetašević, snimatelj s Hrvatske televizije. "Kroz iduća tri tjedna trebali bismo imenovati novog ravnatelja HAVC-a. U prvom tjednu svibnja obavit ćemo razgovor s kandidatima, nakon čega ćemo održati sjednicu Upravnog odbora i donijeti odluku", rekao je za Hinu Bruno Kragić, predsjednik Upravnog odbora. Kragić kaže kako su to jedine tri prijave pristigle na natječaj, bile su potpune i pravodobne te su sve ušle u razmatranje. Natječaj je raspisan nakon što je prethodni ravnatelj Hrvoje Hribar, uslijed nepovoljnog nalaza Državne revizije, dao ostavku. Ravnatelj se imenuje na četiri godine, a njegove su zadaće da predstavlja i zastupa Centar, organizira i vodi njegov rad te je odgovoran za zakonitost poslovanja. Ta dužnost podrazumijeva i poduzimanje pravnih radnji u ime i za račun Centra, predlaganje Statuta i ostalih općih akata Upravnom odboru, odgovornost za provedbu akata i zaključaka Upravnog odbora te drugih tijela HAVC-a. Obvezan je i predlagati godišnji plan provedbe Nacionalnog programa promicanja audiovizualnog stvaralaštva te izvršavati odluke o raspodjeli sredstava na temelju Nacionalnog programa zaključivanjem ugovora s korisnikom sredstava. Uvjeti za prijavu bili su završen diplomski sveučilišni studij (ili integrirani preddiplomski i diplomski sveučilišni studij) ili specijalistički diplomski stručni studij ili stečena VSS prema ranije važećim propisima. Kandidati moraju imati i najmanje pet godina radnog iskustva u audiovizualnim djelatnostima te poznavati najmanje jedan svjetski jezik. Uz prijavu su bili dužni priložiti program rada Centra za mandatno razdoblje, životopis sa specifikacijom radnog iskustva u audiovizualnim djelatnostima te dokaze o radnom iskustvu, stručnom zvanju, državljanstvu, poznavanju stranog/stranih jezika kao i izvornik uvjerenja da se protiv kandidata ne vodi istražni ili kazneni postupak. >> Hribar podnio ostavku: 'U Hrvatskoj je na snazi maligni pokret otpora prema vlastitim kreativnim dostignućima' >> Hrvoje Hribar: Domoljubni filmovi ne postoje, filmovi nisu spomenici, a Vrdoljaku želim puno sreće, osobito zdravlja 