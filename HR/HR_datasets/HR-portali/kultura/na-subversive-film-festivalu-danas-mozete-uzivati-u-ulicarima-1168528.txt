Subversive Film Festival ulazi u svoj drugi dan, a danas su, između ostalog, na rasporedu filmovi iz retrospektive te dokumentarne tematike.   Današnji program 10. Subversive Film Festivala počinje u 16 sati u velikoj dvorani kina Europa, a prvi je na redu film Berlin, ugao Schönhauser (1957.) redatelja Gerharda Kleina. Priča je to o mladim buntovnicima koji su predstavljali problem za vlasti obje Njemačke te su uglavnom zbog istih razloga: zbog poslijeratnih vrijednosti, utjecaja američke popularne kulture, počeli sumnjati u (suštinski autokratski) svijet svojih starijih. U 18 sati nastavlja se sa serijom filmova iz retrospektive: Voljeni i odbačeni, odnosno filmovima iz SR Njemačke i DR Njemačke (1949.-1963.), pa slijede Uličari (1956.) Georga Tresslera, koji je zadovoljio sve: konzervativci su dobili priču o mladim kriminalcima koji ne prezaju ni pred čim (što je jedino što im je mladenački bunt predstavljao: neposluh koji treba najstrože kazniti); progresivci su vidjeli BRD pun problema koji su poznavali iz iskustva, ali ga nikad nisu vidjeli prikazanog takvim na velikom ekranu; dok su tinejdžeri uživali u tome da gledaju domaće glumce (cure i dečke poput njih samih, teoretski!) koji se ponašaju i čak izgledaju poput Jamesa Deana i dr. Nakon toga je na repertoaru film iz dokumentarne konkurencije Veliki zid (2015.) redatelja Tadhga O’ Sullivana s početkom u 20 sati. Priča je to o migrantskoj krizi u Europi koja se sve više intenzivira, a njezina tvrđava postaje sve čvršća. Cement, žilet-žica, elektronski nadzor. To su samo neki od načina kojima se ta militarizirana citadela privilegije i isključivosti pokušava osigurati dok autor kreće na svoj dugi itinerar od mediteranskih obala do europskih centara moći, od bugarske granice do Londona, od Melille do Bruxellesa, nudeći lucidan komentar jukstapozicijom modernih imperijalnih autoriteta i migrantskih očajnika. Za kraj dana, u 21.30 u kinu Europa, organizatori su najavili Šangajsku nevjestu (2016.) Maura Andrizzija, a riječ je o filmu iz igrane konkurencije u kojem dvojica skitnica preživljavaju džeparenjem nevjesti koje se u kičastim vjenčanicama fotkaju na šangajskom trgu ispred tornja Pearl. Umorni od džeparskih akcija, odluče provesti noć u sobi trošnog hotela na čijem će krevetu ugledati odjeću njezina prethodnog gosta. Njegov će ih duh natjerati da ekshumiraju njegovu bivšu zabranjenu ljubav te prenesu lijes s njezinim tijelom do lučkog kontejnera kako bi ga doveli na lokaciju na kojoj će nanovo biti zajedno.   Festival traje od 2. do 20. svibnja, a detalje o filmovima, kao i ostatku programa festivala možete pratiti na službenoj stranici www.subversivefestival.com te na Facebook stranici Subversive Festival.     