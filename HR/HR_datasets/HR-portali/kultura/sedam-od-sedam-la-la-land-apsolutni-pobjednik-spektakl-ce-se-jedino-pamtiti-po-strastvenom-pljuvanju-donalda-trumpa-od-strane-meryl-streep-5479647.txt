Hotel The Beverly Hilton u Beverly Hillsu u Kaliforniji u noći s nedjelje na ponedjeljak ugostio je 74. dodjelu nagrada Zlatni Globus. Udruženje stranih novinara koji prate Hollywood s najviše Zlatnih Globusa, njih sedam, nagradilo je mjuzikl 'La La Land' redatelja i scenariste Damiena Chazellea. Sa sedam osvojenih kipića, 'La La Land' je srušio rekord za najnagrađivaniji film na dodjelama Zlatnih Globusa. 'La La Land' osvojio je Zlatne Globuse za najbolji mjuzikl, najbolju režiju, najbolji scenarij, najbolju filmsku glazbu (Justin Hurwitz) i najbolju pjesmu ('City of Stars' kompozitora Justina Hurwitza). Glavni glumci filma Ryan Gosling i Emma Stone nagrađeni su za svoje izvedbe u filmu.   Najboljom dramom proglašen je Moonlight redatelja Barryja Jenkinsa, najboljim filmom na stranom jeziku proglašen je 'Elle' Paula Verhoevena, dok je najboljim animiranim filmom proglašen Zootopia.   Zlatni Globus za najboljeg glumca u drami osvojio je Casey Affleck za ulogu u filmu 'Manchester by the Sea' redatelja Kennetha Lonergana. Najbolja glumica u drami je Isabelle Huppert ('Elle'). Najbolja glumica u sporednoj ulozi u drami je Viola Davis ('Fences'), dok je Zlatni Globus za najboljeg glumca u sporednoj ulozi u drami osvojio Aaron Taylor Johnson za film 'Nocturnal Animals'. S televizijske strane, najboljom dramskom serijom proglašena je Netflixova serija 'The Crown' dok je najboljom komedijom ili mjuziklom proglašena FX-ova serija 'Atlanta'. Najbolja serija ograničenog trajanja ili televizijski film je 'The People vs. OJ Simpson'.   Zlatni Globus za najbolju žensku ulogu u seriji ograničenog trajanja dobila je Sarah Paulson za 'The People vs. OJ Simpson', dok je Globus za najbolju mušku ulogu u seriji ograničenog trajanja dobio Tom Hiddleston za seriju 'The Night Manager'. Najbolja glumica u dramskoj seriji je Claire Foy ('The Crown'), dok je najbolji glumac u dramskoj seriji Billy Bob Thornton ('Goliath'). Zlatni Globus za najbolju glumicu u humorističnoj televizijskoj seriji ili mjuziklu dobila je Tracee Ellis Ross ('Black-ish') dok je Globus za najboljeg glumca u humorističnoj televizijskoj seriji ili mjuziklu dobio Donald Glover za seriju 'Atlanta'. Zlatne Globuse za sporedne uloge u televizijskim serijama, serijama ograničenog trajanja ili televizijskim filmovima dobili su Olivia Colman i Hugh Laurie za seriju 'The Night Manager'.   Nagradu Cecil B. DeMille za životno djelo dobila je Meryl Streep. No, više se priča o njezinom emotivnom govoru u kojem je upozorila na anomalije koje vladaju u američkom društvu. Uputila je oštru poruku novoizabranom predsjedniku SAD-a Donaldu Trumpu rekavši da su na meti danas najviše 'Hollywood, stranci i mediji':  'Što je Hollywood danas? Masa ljudi s drugih područja. Hollywood je prenatrpan strancima i ako nas sve izbacite, nećete imati što za gledati osim nogometa i borilačkih vještina, koje nisu umjetnost', rekla je. Premda je sama dodjela premašila svoje planirano trajanje od tri sata za nekoliko minuta, televizijski prijenos nikada nije bio dosadan, međutim sve je djelovalo ponešto ishitreno. Prezenteri su se često mučili sa svojim unaprijed napisanim replikama, no, kako su Zlatni Globusi najneformalnija dodjela nagrada u sezoni nagrađivanja, to se ne može smatrati velikim nedostatkom. Voditelj dodjele Jimmy Fallon bio je praktički nevidljiv te potpuno neupečatljiv te se u niti jednom trenutku nije približio svojim kolegama Tini Fey i Amy Poehler te Rickyju Gervaisu koji su Emmyje i Globuse prethodnih godina vodili izvrsno.   Ovogodišnji će se prijenos ponajviše pamtiti po strastvenom govoru Meryl Streep u kojem je otvoreno kritizirala Donalda Trumpa. Očiti i ne tako očiti napadi na izabranog predsjednika SAD-a nisu izostali tijekom dodjele, no konkretna kritika koju je Streep uputila bila je najupečatljivija.