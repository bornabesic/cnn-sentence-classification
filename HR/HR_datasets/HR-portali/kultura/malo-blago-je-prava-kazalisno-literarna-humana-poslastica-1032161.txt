Odličnom izvedbom suvremenog teksta irske spisateljice Elaine Murphy "Malo blago" počela je nova sezona Hrvatskog narodnog kazališta u Varaždinu. Mudro smještena na intimnu scenu "Zvonimir Rogoz", drama o tri sretno-nesretne žene različitih generacija iz jedne obične gradske obitelji izuzetno je lako komunicirala s gledateljima. Za to su prije svih zaslužne tri ravnopravne, iznimno dobro odabrane glumice, Ljiljana Bogojević kao baka, Hana Hegedušić kao kći i Vini Jurčić (studentica treće godine ADU) kao unuka. Diskretni redatelj Tomislav Pavković inzistirao je na ispovjednom, ali nimalo monotonom tempu predstave, glazba (Vid Novak Kralj) bila je decentna, baš kao i kostimi Žarke Krpan. Odličan posao napravila je i Ljiljana Bogojević kao savjetnica za varaždinski govor i lokacije, čime je predstava bez mnogo filozofije i karikiranja prirodno ukotvljena u varaždinski kraj i mentalitet. I premda u "Malom blagu" ima dosta pomodarskih psovki, pa se i popu veli pop, a bobu bob, poruka ove drame neuobičajeno je humana i topla. Prava mala kazališno-literarna poslastica koja dokazuje da je komunikacija između različitih generacija ipak moguća.  >> Varaždin dobiva operu nakon preduge stanke