Umjetnički kolektiv MONTAЖ$TROJ je na Dan žena pokrenuo novi projekt povodom otvaranja široke javne rasprave o pravu na slobodno odlučivanje o rađanju djece. MONTAЖ$TROJ je tada objavio uvodnu epizodu zvučne rekonstrukcije kultne njemačke drame CIJANKALIJ §218, a od danas možete poslušati i prvu epizodu.   U njoj ćete upoznati glavne likove drame, siromaštvo u kojem pokušavaju preživjeti te načine na koji se pokušavaju nositi s neizvjesnom budućnosti. Za to vrijeme, na snazi je zakonska zabrana pobačaja temeljem paragrafa 218 kaznenoga zakona… Mogu li dvoje mladih, zaljubljenih radnika razmišljati o djeci ukoliko su ugrožene i njihove vlastite egzistencije?   Uloge tumače Daria Lorenci Flatz, Tihana Lazović, Adrian Pezdirc, Sven Jakir, Ante Perković (†), Dado Ćosić, Suzana Nikolić, Goran Grgić, Nina Violić, Vilim Matula, Bojan Navojec, Lukrecija Tudor i Urša Raukar, a narator je Ivana Dragičević.   Autorski tim projekta čine Borut Šeparović, Konrad Mulvaj, Nataša Mihoci i Ante Perković (†). U projektu su sudjelovali i umjetnici Damir Žižić, Dejan Oblak i Dora Golub.   Uvodna i prva epizoda dostupne su na službenoj stranici projekta http://cijankalij.montazstroj.hr/. Čitava zvučna rekonstrukcija podijeljena je u 8 epizoda, a na službenoj stranici naći ćete i brojne druge multimedijske sadržaje.   U prvoj epizodi zvučne rekonstrukcije drame CIJANKALIJ §218 poslušajte: Berlin, radnička četvrt Wedding, 1929. godina. Skupina stanara stambene zgrade okuplja se u kuhinji Majke Fent (Daria Lorenci Flatz). Njezina najstarija kći, Hete (Tihana Lazović), te mladi radnik Paul (Adrian Pezdirc), stalno su zaposleni i jedini su koji donose hranu na stol. Hete otkriva Paulu vijest koja će promijeniti njihove živote.