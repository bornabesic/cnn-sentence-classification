Na hrvatskom tržištu od prošlog tjedna u prodaji je naše izdanje knjige 'Luka Modrić : trnovit put do svjetske slave' Biografiju jednoga od najboljih hrvatskih reprezentativaca napisali su španjolski sportski novinari Vicente Azpitarte i José Manuel Puertas, a autor je predgovora legenda hrvatskoga nogometa Davor Šuker. U knjizi su opisani neki od ključnih događaja koji su obilježili Modrićevu karijeru, primjerice sjajni nogometni trenuci u Amsterdam Areni, na Wembleyu, Stadionu svjetlosti u Portugalu ili na San Siru u Milanu, ali i golemo razočaranje nakon što je Turska izbacila Hrvatsku s Europskog nogometnog prvenstva 2008. godine. U 14 vrsno napisanih poglavlja doznat ćete kako se sićušni plavi dječak nije odvajao od nogometne lopte već u djetinjstvu, kako je bilo odrastati i igrati se u ratno vrijeme u Dalmaciji, kakav mu je bio nogometni put u hrvatskoj ligi i u europskim klubovima. Autori s neskrivenim divljenjem pišu o Modrićevu trnovitome putu do svjetske slave ističući njegov snažan karakter, želju za postignućima i snagu za prevladavanje prepreka i na životnome i na sportskome putu.   Životna priča Luke Modrića priča je o samopouzdanju, napornom radu i ljubavi prema sportu. Taj je skroman obiteljski čovjek, zaljubljenik u svoju zemlju i hrabar sportaš pokazao i dokazao svima onima koji su sumnjali u njegov sportski put da njegova krhka građa skriva snažan karakter i veličanstven talent. Knjiga stoji 79 kuna, a može se naručiti na mrežnim stranicama e-knjižare www.dominovic.hr i kupiti u svim boljim knjižarama.