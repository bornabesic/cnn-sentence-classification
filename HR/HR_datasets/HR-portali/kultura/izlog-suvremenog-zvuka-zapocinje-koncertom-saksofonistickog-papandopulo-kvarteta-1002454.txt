Treći međunarodni festival Izlog suvremenog zvuka održat će se od 6. do 9. svibnja u prostorima Studentskog centra u Zagrebu. U četiri dana manifestacije, predstavit će se 80 sudionika iz 10 zemalja kroz 30-ak programa koji uključuju koncerte, predavanja, audiovizualne projekte, umjetnička akustička istraživanja, rezidencije i razgovore s autorima. Ulaz na sva događanja je besplatan. Detaljan program potražite na izlog.sczg.hr. Izlog je programski koncipiran tako da nastoji slijediti suvremene tendencije i ovisno o njima pomicati fokus, inzistirajući na otvorenom pristupu suvremenim glazbama današnjice, istraživanju i otkrivanju novoga, te poticanju suradnje i dijaloga. Jedan od glavnih ciljeva jest predstaviti zanimljiva i umjetnički kvalitetna imena suvremene glazbene scene i njihove poetike, neopterećeno žanrovskim ograničenjima i formalnim okvirima. Također, izuzetno je važan pokretački karakter Izloga, kao i onaj povezujući, imajući u vidu da su za razvoj i napredak glazbene misli nužni upravo eksperiment i prostor za istraživanje, razmjena znanja i ideja, konstantna otvorenost, ali i kritički pristup suvremenoj umjetnosti i društvu. Kratko, ali intenzivno zvučno putovanje ove godine započinje koncertom saksofonističkog Papandopulo kvarteta, koji se profilirao u jedan od najaktivnijih i najposvećenijih domaćih ansambala kojima je u fokusu suvremena glazba. Osim dosadašnjih festivalskih prostora, Teatra &TD, MM centra i Galerije SC, ovogodišnji Izlog donosi i program u obnovljenom Francuskom paviljonu, čija je specifična akustika vrlo inspirativna i upravo savršena za site-specific glazbene projekte koji ju uzimaju kao polazište i/ili važan konstitutivni element svog umjetničkog rada. U Francuskom će paviljonu biti izvedeno kultno i ključno djelo eksperimentalne glazbe I am sitting in a room kojime je Alvin Lucier još 1969. godine započeo akustičko istraživanje rezonantnih frekvencija prostora i njihovu upotrebu u muzičkom djelu. Skladatelj i sound artist Gerriet K. Sharma izvest će kompozicije za IEM ikosaedralni zvučnik, novi muzički instrument na čijem je razvoju radio s akustičarom Franzom Zotterom i drugim inženjerima na Institutu za elektroničku glazbu i akustiku u Grazu. Nastavno na umjetničko akustičko istraživanje realizirano u prosincu 2014. u sklopu Velesajma kulture, Izlog će u popodnevnim satima otvoriti vrata Francuskog paviljona za akustičko istraživanje kroz kraće improvizacije gitarista i elektroničara Miodraga Gladovića i vokalnog ansambla Antiphonus. Treći Izlog nastavlja i proširuje područje međunarodne suradnje, pa će u ovogodišnjem Eksperimentalnom ansamblu Muzičkog salona pod umjetničkim vodstvom britanskog trombonista i skladatelja Hilaryja Jefferyja sudjelovati glazbenici iz Hrvatske, Japana, Australije i Mađarske, a osim studenata Muzičke akademije u Zagrebu predstavit će se i studenti Umjetničke akademije u Splitu, Akademije umetnosti Novi Sad, Akademije za glasbo u Ljubljani te Musikhochschule u Stuttgartu. Uz pomoć Austrijskog kulturnog foruma koji ove godine slavi 60 godina svog postojanja i austrijskog Muzičkog informativnog centra ugošćujemo skladatelja, audiovizualnog umjetnika i istraživača Marka Cicilianija, iznimnu violinisticu Barbaru Lüneburg, ruskog skladatelja i improvizatora s austrijskom adresom Alexandra Chernyshkova te violončelisticu Katharinu Gross. Iz susjedne Srbije dolaze Ansambl Studio 6 i članovi Improve2 kolektiva – glazbenici koji su izuzetno aktivni na srpskoj suvremenoj glazbenoj sceni, ne samo kao autori i izvođači, već i kao inicijatori i organizatori, te su kroz istoimenu seriju koncerata ImprovE2 stvorili važnu platformu za predstavljanje domaćih i međunarodnih improvizatora i eksperimentatora, a koja danas zauzima ključno mjesto na izvaninstitucionalnoj beogradskoj glazbenoj sceni. Nastavljamo i domaće suradnje: s Multimedijalnim institutom predstavljamo pijanista Reinholda Friedla, ujedno i osnivača jedne od najutjecajnijih suvremenih glazbenih skupina Zeitkratzer, a suradnja s Hrvatskom radiotelevizijom ove godine osim snimanja i praćenja festivalskog programa donosi i specijalno izdanje emisije Putovi hrvatske glazbe koja će se emitirati uživo iz Teatra &TD. Osim projekata u Francuskom paviljonu i u drugim se festivalskim prostorima bavimo njihovom akustikom, te istraživanjem i pronalaženjem novih zvukovnosti koristeći postojeće materijale, predmete i dijelove dvorana kao instrumente: zaobilazeći klasičnu poziciju scene udaraljkaši Kaja Farszky i Josip Konfic te elektroničar Nenad Sinkauz bave se vremenskim, zvučnim i fizičkim prostorom, pretvarajući veliku dvoranu Teatra &TD u dio instrumentarija projekta through & out of space. Nakon četverodnevnog zvučanja Teatra &TD, zadnje će večeri Izloga zazvučati i znak &TD, novi instrument na krovu u atriju, za kojega kompozicije pripremaju skladatelji Arnold Marinissen i Hugo Morales Murguia te udaraljkaši Kaja Farszky, Ryoko Imai i Josip Konfic, a čijim ćemo nastupom na krovu Teatra &TD zajedno s prijateljima i partnerima iz Iskona zatvoriti ovogodišnji Izlog. „Nadamo se da će program, energija i atmosfera trećeg Izloga suvremenog zvuka obogatiti i inspirirati, kako publiku tako i sudionike, te da će time nastaviti aktivno sudjelovati u razvoju suvremene glazbene scene“, naglasila je voditeljica Muzičkog salona, Davorka Begović. Uživajte u četiri dana suvremenog zvuka! 