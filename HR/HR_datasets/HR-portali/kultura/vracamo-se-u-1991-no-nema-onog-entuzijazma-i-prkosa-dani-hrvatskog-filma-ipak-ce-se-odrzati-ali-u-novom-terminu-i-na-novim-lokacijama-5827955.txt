ZAGREB - Unatoč organizacijskim i financijskim teškoćama ovogodišnji, 26. Dani hrvatskog filma (DHF) ipak će se održati - u novom terminu, koji je pomaknut na kasno proljeće, od 16. do 20. lipnja i na novim lokacijama - u kinu Tuškanac, na Ljetnoj pozornici tog kina, u Centru za kulturu Trešnjevka te obližnjem Parku Stara Trešnjevka.   Nov je i organizator - nakon dva neuspjela natječaja, provedena od lipnja do kolovoza prošle godine, oformljeno je organizacijsko tijelo za prijelazno razdoblje, Vijeće Dana je ulogu pravnog nositelja i koordinatora povjerilo Centru za kulturu Trešnjevka, dok su programski organizatori udruge i ustanove članice Vijeća.   Predsjednica Vijeća Diana Nenadić rekla je u utorak na konferenciji za novinare kako kandidati koji su se prijavili na dva natječaja nisu zadovoljili zbog nerealnih financijskih i organizacijskih uvjeta, a kako za treći natječaj nije bilo vremena krenulo se u "spašavanje budžeta".   "Dani hrvatskog filma vjerojatno su najneizvjesniji festival u Hrvatskoj, iako se nikada ne zna hoće li se održati, konsezus filmske zajednice je da ga treba biti", istaknula je.   Objasnila je kako je u pregovorima s gradom jedan od uvjeta bio da se razgovara o novoj lokaciji koja bi imala i turističke karakteristike, te se odlučilo za Ljetnu pozornicu Tuškanac, čiji je korisnik sada Centar za kulturu i film Augusta Cesarca, a to je onda odredilo i novi termin održavanja festivala.   "Vraćamo se u 1991. i 1992. kada su u vrijeme rata pokretani Dani hrvatskog filma pokretani, no nema onog entuzijazma i prkosa", ustvrdila je Nenadić, napominjući kako su zaduženja sada podijeljena između samih osnivača festivala, od Hrvatskog društva filmskih kritičara do HRT-a.   Tako će, među ostalim, hrvatski kritičari raditi selekciju filmova, Hrvatsko društvo filmskih djelatnika i Društvo hrvatskih filmskih redatelja sudjelovati u žiriju, a Hrvatski filmski savez pripremiti filmove za prikazivanje u "Tuškancu".   O filmovima koji će sudjelovati u konkurenciji odlučuje deset filmskih kritičara, a konačni odabir određuje rang lista s najboljim prosječnim ocjenama u pet kategorija - Kratki i srednjometražni igrani film, Dokumentarni film, Animirani film, Eksperimentalni film i Namjenski film.   Natječaj za prijavu filmova u natjecateljski program ovogodišnjih Dana otvoren je na službenoj stranici festivala od danas do 15. travnja, a odabrani filmovi znat će se do 15. svibnja.   Grad Zagreb financirat će festival s 90 tisuća kuna, no još se ne zna koliko će izdvojiti država. "S obzirom na zastoj u radu Hrvatskog audiovizualnog centra još nisu donesene odluke o financiranju i ne znamo s kojim ćemo budžetom raditi, no u svakom slučaju festivala će biti", naglasila je Nenadić.   Ravnateljica Centra za kulturu Trešnjevka Ljiljana Perišić podsjetila je na bogato iskustvo tog centra na području filma, osobito u vrijeme kada su u toj četvrti postojala kina koja su bila njegov dio. Nakon njihovih zatvaranja programi su preseljeni u Centar, a posebna se pozornost daje filmskoj edukaciji mladih.   Izvršna producentica festivala Vanda Volić iz ovogodišnjih novosti kao jednu od atraktivnijih izdvaja izlazak iz kino-dvorana i projekcije na otvorenom, ne samo na Ljetnoj pozornici kina Tuškanac već i u Parku Stara Trešnjevka, a najavila je i niz radionica za djecu i mlade filmske profesionalce u Centru za kulturu Trešnjevka.   Uz glavni natjecateljski program, u okviru kojega će se dodijeliti tradicionalne nagrade festivala, održat će se niz popratnih programa, retrospektive filmova iz hrvatske baštine i susjednih zemalja, izložbe, okrugle stolove, tribine, promocije knjiga te kulturno-zabavni program.