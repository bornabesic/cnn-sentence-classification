ZAGREB – Prophets Of Rage, bend sastavljen od članova kultnih sastava Rage Against The Machine, Public Enemy i Cypress Hill dolazi u Zagreb 26. lipnja na svoj 'Make Croatia Rage Again' koncert. Ova izuzetna grupa okupila se početkom 2016. kao odgovor na nadolazeću promjenu američke političke slike, ali njihova povezanost traje već gotovo tri desetljeća.   Public Enemy su na prelasku iz 80-tih u 90te slovili kao politički najopasnija hip hop grupa na planeti čija glazba i stavovi su nerjetko izazivali ozbiljne nemire. Bend na čijem čelu je stajao reper Chuck D poveo je tada još debitantski Rage Against The Machine na njihovu prvu turneju po Zapadnoj obali SAD-a. Rage se u to vrijeme počeo strelovito probijati na krilima epskog prvijenca i jedne od najvažnijih crossover pjesama u povijesti, 'Killing In The Name Of', u čijem videospotu se nakratko pojavio i B-Real, vokalist kalifornijskih Cypress Hill. Taj latino-američki hip hop trio također ih je, ali 1994., povukao sa sobom na turneju i tih godina stvorena je neraskidiva veza između bendova, a u brojnim intervjuima Rage Against The Machine su kao svoje najveće uzore isticali upravo Public Enemy i Cypress Hill.       U sljedećih desetak godina RATM su daleko pretekli svoje utjecaje i kroz svega četiri studijska albuma (na posljednjem, 'Renegades', su obradili 'How Could I Just Kill A Man' Cypress Hilla) postali jedan od najvećih bendova na planeti, glasan, agresivan, politički nepodoban glazbeni molotovljev koktel koji je inspirirao dizanje više pobuna nego profesionalni aktivisti. U privremenom razlazu trio Tom Morello, Brad Wilk i Tim Commerford oformili su s Chrisom Cornellom Audioslave, nakon čega su se 2007. ponovo skupili s Zachom De La Rocheom i bili koncertno aktivni do 2011. godine.   Zatišje je trajalo do svibnja 2016. kad je pokrenut web site prophetsofrage.com na kojem je odbrojavano vrijeme do kraja mjeseca. Vizual sa siluetama i hashtagom #takethepowerback dao je naslutiti da je RATM vraćaju, ali na veliko iznenađenje objavljeno je formiranje grupe Prophets Of Rage u kojoj su se osim Morella, Wilka i Commerforda našli B-Real iz Cypress Hilla te Chuck D i DJ Lord iz Public Enemyja po čijem klasiku s albuma 'It Takes A Nation Of Millions To Hold Us Back' su uzeli ime. "Vremena zahtjevaju bend poput Prophets Of Rage" - istaknuo je tom prilikom glavni inicijator okupljanja, gitarist Tom Morello i dodao: "Naša nacija i svijet su na rubu izbornog ludila". Među prvim nastupima bili su oni za zatvorenike u kalifornijskoj kaznionici Norco, žitelje losanđeleskog geta te protestante na nacionaloj konvenciji republikanaca.   Glazbeno se bend prije svega naslonio na prebogat katalog Rage Against The Machine. S obzirom da je Zach De La Rocha javno objavio svoju nezaintersiranost za nastupe, ali i dao podršku da ostatak benda nastavi izvoditi te pjesme Prophetsi su postali savršena forma kroz koje će fanovi moći čuti najveće RATM hitove u jedinoj dostupnoj live formi: "Okupljanje Prophets Of Rage dala nam je šansu da izvodimo pjesme Ragea, ali i klasike Public Enemyja i Cypress Hilla na Rageov način". Koncertne set liste složene su od svih ključnih trenutaka RATM kataloga, od “Killing In The Name Of”, “Bullet In The Head”, “Sleep Now In The Fire” do “Guerilla Radio”, “People Of The Sun”, “Testify” i “Bulls On Parade”. Uz njih izvode niz klasika Cypress Hilla (“How I Could Just Kill A Man”, “(Rock) Superstar”, “Hand On A Pump”, “Insane In The Brain”) i, dakako, Public Enemyja (“Prophets Of Rage”, “She Watch Channel Zero?!”, “Can’t Truss It”, “Welcome To The Terrordome”, “By The Time I Get To Arizona”), a svoje mjesto na koncertima našle su i nove pjesme “Party’s Over” i “Unfuck The World”.     Sonična moć Ragea, PE-a i Cypress Hilla sjedinila se u Prophetsima i kao šumski požar proširila svijetom. Nazvati ih supergrupom možda je i preslab izraz jer publika pred sobom ima tri četvrtine RATM, ljude koji su skladali i snimili sve pjesme benda te uživo ih sviraju upravo onakve kakve ih svi znaju. Mikrofona su se ulovila dva MC-a čija imena su najvećim slovima upisana u povijest hip hop i glazbene kulture, a svima leđa drži DJ Lord, višestruki DMC natjecatelj i nasljednik Terminator X-a na mjestu DJ-a grupe Public Enemy. I, što je najbolje od svega, imaju podršku Zacha De La Roche. Chuck D je u jednom intervjuu priznao da je nazvao Zacha tražeći njegov blagoslov, a on mu je samo odgovorio: "Čovječe, ovo je najveća čast". Dok Rage (prema priznanju svih članova benda) miruje Prophetsi vode svoju divlju rap/rock karavanu po svijetu. Upravo su pokorili Latinsku Ameriku nastupajući pred užarenom masom fanova, a početkom lipnja kreće europska turneja u sklopu koje će samo jedan datum pripasti našoj regiji – ponedjeljak, 26. lipnja.   Tom Morello i društvo na zagrebačkoj će Šalati nastupiti praćeni hip hop legendama House Of Pain, velškim punk/dancehall/ska herojima Skindred i britanskim post rockerima The Black Peaks.   Od 27. ožujka do 25. lipnja cijena ulaznica iznosi 240 kn, a na dan koncerta, ukoliko ih ostane, ulaznice će koštati 270 kn.