Britanski Sight & Sound jedan je od najuglednijih filmskih časopisa na svijetu. Mjesečnik što ga izdaje Britanski filmski institut osobito je cijenjen zbog sekcije filmske kritike, u kojoj se ponajbolje reflektira britanska tradicija kulturalnih studija. Sight & Sound dio ugleda duguje i svojim glasovitim anketama o najboljim filmovima. Svakih deset godina S & S organizira veliku anketu o najboljem filmu svih vremena koja se smatra najpouzdanijim indikatorom prevrednovanja i mijena filmskoga kanona. Osim toga, svake godine organizira i kritičarsku anketu o najboljim filmovima godine koju objavljuje u prosinačkom broju. Ove je godine glasovalo 150 kritičara sa svih kontinenata. A zacijelo najzanimljiviji ishod godišnjeg “polla” britanskog časopisa je činjenica da su se prvi put u povijesti među pet najboljih filmova našla tri naslova koja su režirale žene. Najboljim filmom godine anketirani su svjetski kritičari, očekivano, proglasili komediju “Toni Erdmann” njemačke redateljice Maren Ade. Simpatije kritike spram ovog filma mogle su se opipati već u svibnju u Cannesu, kad je komedija o ocu koji s lažnim zubima i identitetom pokušava povratiti naklonost vlas­tite kćeri izazvala euforične ovacije na canneskoj press-projekciji.   Film njemačke redateljice potom je proglašen filmom godine i u kritičarskoj anketi svjetskog udruženja kritičara FIPRESCI, a ovog vikenda “Toni Erdmann” će vjerojatno dobiti i europskog Oscara, s obzirom na to da večer dodjela nagrada EFA u subotu dočekuje s najviše nominacija, kao glavni favorit. “Toni Erdmann” je, ukratko, dosta očekivano izbio na prvo mjesto liste filmova godine. Drugo je mjesto zato blago iznenađenje. Na drugu poziciji S & S popisa izbio je film “Mjesečina” (Moonlight) afroameričkog režisera Barryja Jenkinsa. Riječ je o filmu koji prati homoseksualno otkrivanje crnog dječaka/mladića kroz tri razdoblja njegova života.   Jenkinsov film premijeru je imao na festivalu u Tellurideu, nije ga zgrabio nijedan od najprestižnijih velikih festivala, no postupno je bildao ugled kod kritike i popeo se jako visoko. To je, ujedno, jedini film u top 10 koji još nije prikazan (ili bar nije najavljen za prikazivanje) u Hrvatskoj.   Treće mjesto u anketi zauzeo je nizozemsko-holivudski veteran Paul Verhoeven sa svojim erotskim trilerom “Elle” u kojem glumi Isabelle Huppert. Film koji je Verhoeven snimio u Francuskoj u našim bi se kinima trebao naći još ove godine.   Četvrti film na godišnjoj listi su “Neke žene” (Certain Women), mozaička drama američke redateljice Kelly Reichardt koju će u subotu moći vidjeti zagrebačka publika na Human Rights festivalu. Peto mjesto također je osvojila redateljica - Britanka Andrea Arnold. Njezin film “American Honey” kronika je koja prati koloniju tinejdžera koja luta Amerikom i živi od prodaje časopisnih pretplata od vrata do vrata.   Šesto mjesto osvojio je canneski pobjednik, socijalna drama Britanca Kena Loacha “Ja, Daniel Blake”. Na sedmom se mjestu našao “Manchester by the Sea”, socijalna drama američkog dramatičara Kennetha Lonergana u kojoj glume Casey Affleck i Michelle Williams. Film - koji je premijerno prikazan na Sundanceu - još nije prikazan u Hrvatskoj, no ima distributera. Na osmom je mjestu još jedan film s Isabelle Huppert - “L’Avenir” (Ono što dolazi) Francuskinje Mije Hansen Love. Taj film o postarijoj profesorici filozofije koja se nosi sa slomom desetljetnog braka osvojio je u Berlinu Srebrnog medvjeda, a u Hrvatskoj je premijerno igrao na splitskom Festivalu mediteranskog filma.   Deveto mjesto u anketi osvojio je novi film Jima Jarmuscha “Paterson”, dok je deseto mjesto osvojio katalonski režiser Albert Serra za film “Smrt Luja XIV”. Taj film koji iz sata u sat prati posljednje dane najmoćnijeg francuskog apsolutista također je premijeru imao u Cannesu, u Hrvatskoj je prvi put prikazan na Festivalu novog filma u Splitu, a Human Rights festival ga prikazuje ovog četvrtka. Vrijedi spomenuti da se na diobi 11. mjesta našao i rumunjski film “Sieranevada” Cristija Puiua, koji je hrvatska koprodukcija, a supotpisuje ga produkcija Spiritus movens iz Zagreba. Anketa Sight & Sounda uvijek je pomalo anglocentrična, pa je to tako i ove godine - među top 10 filmova čak ih je šest na engleskom jeziku, a tri su na francuskom. Azijskih naslova, što je rijetko, nema ni među prvih dvadeset. U anketama kritike, dakako, komercijalni mainstream filmovi obično ne zauzimaju visoka mjesta. Ipak, bilo je iznimki, a u prvih deset su ulazili i filmovi poput “Mad Max: Fury Road” ili “Wall:E”. Ove godine, međutim, holivudski se filmovi kritici očito nisu svidjeli, a jedini makar dijelom mainstream naslov u vrhu je mjuzikl “La La Land” Damiana Chazellea koji je zauzeo 16. mjesto. Anketa također potvrđuje sve imperijalniju moć najvećeg filmskog festivala na svijetu - u Cannesu. Od 15 prvoplasiranih filmova, čak ih je 10 premijeru imalo u Cannesu. Ipak, najzanimljivija “novost” ovogodišnjeg Sight & Soundova izbora su čak tri filma redateljica među prvih pet, odnosno četiri među prvih deset. Filmska režija puno je stoljeće važila za notorno mačističku, alfa-mužjačku profesiju. Čini se da su se stekle okolnosti da i ta utvrda padne. U Hrvatskoj se to već događa, a izgleda da je tako i drugdje.   U ovogodišnjoj europskoj prijestolnici kulture - poljskom Wroclawu - u subotu će navečer biti objavljeni pobjednici Europskih filmskih nagrada (EFA). Riječ je o 29. godišnjem izdanju nagrada EFA, koje se često naziva “europskim Oscarima”. Dobitnike, naime, glasovanjem bira 1500 članova Europske filmske akademije. Za najvažniju nagradu EFA-e - za najbolji film - ove je godine nominirano pet filmova: triler “Elle” nizozemskog veterana Paula Verhoevena, novi film Pedra Almodovara “Julieta”, canneski pobjednik “Ja, Daniel Blake” Britanca Kena Loacha, irski film “Soba” Lennyja Ab­rahamsona i njemačka komedija “Toni Erdmann” redateljice Maren Ade, s pet nominacija u svim ključnim kategorijama (film, režija, scenarij, muška i ženska uloga). Odmah za “Erdmannom” je britanski “Ja, Daniel Blake” koji ima četiri nominacije, dok ih “Elle” i “Julieta” imaju tri. Za najbolju žensku ulogu nominirane su Isabelle Huppert za “Elle”, Sandra Hueller za “Toni Erdmann”, Valeria Bruni Tedeschi za talijansku komediju “Luda sreća”, Trine Dyrholm za danski film “Kolektiv” te dvije glumice iz Almodovarove “Juliete”: Emma Suarez i Adriana Ugarte. Za najbolju mušku ulogu nominiran je austrijski komičar Peter Simonischek za “Toni Erdmann”, Španjolac Javier Camarra za film “Truman”, Dave Johns za “Ja, Daniel Blake”, Nijemac Burghart Klausner za film “Narod protiv Fritza Bauera”, Šved Rolf Lassgard za komediju “Čovjek zvan Ove” te Hugh Grant za “Florence Foster Jenkins”. Hrvatskih filmova ove godine nema, a što se naše regije tiče, zanim­ljivo je da je u konkurenciji kratkih filmova nominiran jedan kosovski film - “Dom” - no režiser tog filma je Britanac Daniel Mulloy. U konkurenciji debitanata nominaciju imaju Rumunji (“Psi” Bogdana Mirice) i Bugari (“Žeđ” Svetle Cocorkove), a “Matura” Rumunja Cristiana Mungiua nominirana je za režiju i scenarij.