ZAGREB - "Nagradu Vladimir Nazor" za životno djelo 2016. godine dobili akademik Dubravko Jelčić za književnost, prof. emeritus Vladimir Kranjčević za glazbu, glumac Božidar Smiljanić za filmsku umjetnost, slikar Eugen Feller za likovne i primijenjene umjetnosti, glumac i redatelj Mustafa Nadarević za kazališnu umjetnost te akademik Branko Kincl za arhitekturu i urbanizam, priopćilo je Ministarstvo kulture. Godišnju nagradu za književnost dobio je akademik Krešimir Nemec za monografiju "Gospodar priče: Poetika Ive Andrića". Godišnja nagrada za glazbu pripala je pijanistu Rubenu Dalibaltayanu za diskografsko ostvarenje 'Blagoje Bersa: za klavir'.  Za filmsku umjetnost godišnja je nagrada pripala redateljici Hani Jušić za scenarij i režiju debitantskog dugometražnog filma "Ne gledaj mi u pijat".  Godišnju nagradu za likovne i primijenjene umjetnosti dobio je akademski kipar Peruško Bogdanović za izložbu "Kipar Bogdanić u sinkronijskom čitanju" u Galeriji umjetnina Slavonskog Broda. Za kazališne umjetnosti godišnja nagrada je pripala baletnoj solistici Ivi Vitić Gameiro za ulogu Julije u baletu "Romeo i Julija".  Arhitektici Vjeri Bakić za "Bazenski kompleks Svetice" (ostvaren u suautorstvu s Matthiasom Kulstrunkom) pripala je godišnja nagrada Vladimir Nazor za arhitekturu i urbanizam.  Odbor "Nagrade Vladimir Nazor" za najbolja umjetnička ostvarenja u Hrvatskoj za 2016. na području književnosti, glazbe, filma, likovnih i primijenjenih umjetnosti, kazališne umjetnosti te arhitekture i urbanizma odluke je pod predsjedanjem akademika Zvonka Kusića donio na sjednici 22. svibnja.