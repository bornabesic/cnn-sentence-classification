Nakon sjajnog druženja na Zrinjevcu i prvog Animacikla, Animafestov Open Air 2017 ovoga vikenda te u ponedjeljak donosi čak sedam projekcija na otvorenom u parku Ribnjak, Ljetnom kinu Gradec, Centru za kulturu i informacije Maksimir, Kulturnom centru Dubrava i Centru za kulturu Trešnjevka. 'In This Corner of the World'   	U parku Ribnjak, Centru za kulturu i informacije Maksimir (Švarcova 16) i Kulturnom centru Dubrava (Avenija Dubrava 51a) u subotu 3. lipnja u 21 sat prikazuje se Avril i neobičan svijet (uzrast 7+) – steampunkovska, alternativno-povijesna avantura nadahnuta tablama slavnog francuskog strip-autora Jacquesa Tardija. Riječ je o uzbudljivoj i grafički impresivnoj priči punoj uveseljavajućih susreta sa slavnim znanstvenicima koja je filmu priskrbila pohvale i publike (Animafestova Nagrada publike 2016) i kritike. Avril i neobičan svijet prikazuje se i u nedjelju 4. lipnja u 21 sat u Centru za kulturu Trešnjevka (Park stara Trešenjevka 1). Sve navedene projekcije odvijaju se pod vedrim zagrebačkim nebom. 'Bijela kutija'   	U nedjelju 4. lipnja u 21:30 u Ljetnom kinu Gradec na Gornjem gradu prikazuju se dobitnici Animafestova Grand Prixa 2016 – Čarobna planina i Kraj igre. Čarobna planina dugometražna je, intimno-povijesna i anti-ratna freska epskog zahvata prvakinje suvremenog animiranog dokumentarizma Ance Damian. Kraj igre Phila Mulloya minimalistička je majstorija na temu ratnih igara sa snažnom porukom koja se poetički nastavlja na raniji rad proslavljenog autora. 'Manivald'   	U ponedjeljak 5. lipnja u 21:30 također u Ljetnom kinu Gradec gledamo Corta Maltesea u Sibiru – najpoznatijeg stripovskog moreplovca u ekranizaciji jednog od kanonskih albuma koju zbog vjernog slijeđenja priče poetičnog potencijala cijene i najveći stripovski čistunci. 	Svečano otvaranje Svjetskog festivala animiranog filma – Animafest Zagreb 2017 je u ponedjeljak 5. lipnja u 19:30 u Kinu Europa.