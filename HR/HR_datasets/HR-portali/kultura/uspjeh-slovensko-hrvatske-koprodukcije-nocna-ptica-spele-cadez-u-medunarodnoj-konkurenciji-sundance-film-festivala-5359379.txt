Animirani kratkometražni film Noćna ptica Špele Čadež, nastao u slovensko-hrvatskoj koprodukciji u kojoj je s hrvatske strane sudjelovao Bonobostudio, uvršten je u međunarodnu konkurenciju kratkometražnih filmova prestižnog Sundance Film Festivala, jedne od najznačajnijih smotri nezavisnog filma u SAD-u koju je 1984. godine osnovao Robert Redford. Noćna ptica iz naslova pijani je jazavac koji se otisne u čudnu avanturu nakon što ga na cesti pronađe policijska patrola. Film je koprodukcija između Slovenije i Hrvatske, točnije Finte Filma, RTV Slovenije i Bonobostudija. Redateljica i koscenaristica je Špela Čadež, a uz producenticu Vanju Andrijević na filmu je iz Hrvatske sudjelovala montažerka Iva Kraljević i majstor postprodukcije Mario Kalogjera. Film je osvojio četiri nagrade od premijere u rujnu, od kojih treba izdvojiti posebno priznanje na DOK Leipzigu i srebrnu nagradu na Etiudi & Animi, a zasad broji 14 natjecanja na međunarodnim festivalima. Film je sufinancirao Hrvatski audiovizualni centar.