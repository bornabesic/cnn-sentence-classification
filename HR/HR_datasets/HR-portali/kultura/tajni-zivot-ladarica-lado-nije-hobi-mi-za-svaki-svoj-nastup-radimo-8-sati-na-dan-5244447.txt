Plesanje i pjevanje u folklornom ansamblu ljudima je uglavnom hobi. No ne i članovima ansambla Lado. Njima je taj angažman pravi posao, s punim radnim vremenom. Osim plesa i pjevanja narodnih pjesama, njihov radni dan uključuje i fizičke pripreme: teretanu, vježbe zagrijavanja, istezanja... Usto, moraju paziti da prije nastupa ne pretjeraju s hranom i ne jedu pretjerano začinjenu hranu jer moraju čuvati glasnice, a žene, plesačice i pjevačice, za članstvo u prestižnoj folklornoj skupini moraju imati - dugu kosu. Kosu u koje će uplesti dvije pletenice od prave kose. To je uvjet. Ako su, pak, majke i supruge, ladarice moraju biti spremne i na velika odricanja. Događalo se da zbog turneje ili nastupa izvan Hrvatske propuštaju važne životne i obiteljske trenutke. A kako izgleda jedan radni dan plesačice Lada, pitali smo Vlatku Januš Maroković, Tamaru Horvat i Mateju Kovačević. Tri ladarice iz tri različite generacije. Radni dan im počinje u 9 sati ujutro vokalnom probom nakon čega slijedi 30 minuta pauze unutar koje se presvlače u radnu odjeću i obuću. U 10.30 sati dolazi im trenerica koja brine o tome da plesanje koje slijedi ne započnu hladnih mišića.   Naime, i jedan krivi doskok može značiti podulje bolovanje. - Radimo vježbe istezanja, lagano se zagrijavamo kardio vježbama te radimo vježbe snage i izdržljivosti. U 11 sati mnogima je još uvijek jutro, a mi već mijenjamo drugu majicu, jer se radi na novom programu, novim koreografijama i novim pjesmama. Sljedeća tri sata ansambl, pod budnim okom umjetničkog voditelja Andrije Ivančana, uvježbava koreografije, pozicije i korake - otkriva nam mlada ladarica, dvadesetčetverogodišnja Mateja. Radni dan službeno završava u 14 sati nakon individualnog istezanja. A potom asistenti rade individualno s članovima ansambla kako bi ih popravili eventualne greške, razjasnili nejasnoće... Vlatka ima 55 godina i karijeru koja traje čak 36 godina. Uskoro će u mirovinu. - Svaki nam je dan drukčiji. Doduše, ponavljamo materiju koju već znamo, ali je i nadograđujemo - govori Vlatka. Što se tiče prehrane, članovi Lada nemaju određeni jelovnik koji moraju slijediti, ali nekih se nutricionističkih savjeta ipak pridržavaju. Primjerice, da ne jedu puno prije nastupa te da ne jedu jako začinjenu hranu. To je, kažu, loše za glasnice. - Nemamo zabrana, ali ako zavirite u naše garderobe, vidjet ćete puno voća, raznih šejkova, jogurta i lagano pripremljenih obroka. Lakša hrana znači i lakši ples - komentira Mateja. Tamara, pak, dodaje kako su folkloraši veseljaci pa vole sve jesti: od špeka i kobasa do fine papice i kolača. - Naravno, ne možemo se stalno tako hraniti, ali damo si oduška ponekad. Moram malo pripaziti i na zdravlje i na kilograme - pojašnjava Tamara. U prosjeku tijekom nastupa promijene čak pet nošnji, nekad i osam, a samo jedna ima od 2,5 do 5 kilograma. Šminkaju se same i same rade svoje frizure. - Imamo garderobijera, voditelja narodnih nošnji i krojača, no nakon što nam jednom pokažu kako odjenuti nošnju, odijevamo se same. Ne bismo mogle funkcionirati da to ne znamo. Zadužujemo nošnje i to je naša briga. Osim toga, sve žene u ansamblu moraju imati dugu kosu. Za nastupe se u kosu upliću dvije pletenice od prave kose - govori nam iskusna Vlatka. - U odijevanju nošnji, šminkanju i slaganju frizura smo kao mali roboti. Iz nošnje u nošnju se presvlačimo kroz nekoliko minuta. Neke su zahtjevnije pa nam treba nešto više vremena, ali i o tome razmišljamo unaprijed i prema tome slažemo program - dodaje Tamara.   Ladarice ističu i kako svi članovi ansambla fukncioniraju kao velika obitelj. - Događaju nam se dani kada nismo raspoloženi, kada nekoga nešto muči ili boli, ali tada sat otkuca 9 i sve nestane... Tu smo kao ekipa i tako funkcioniramo. Jedni druge podižemo i motiviramo. Kao najdraži dio posla definitivno bih istaknula pljesak publike za vrijeme i nakon koncerata. Nema ništa ljepše nego izaći na pozornicu i kroz ples i pjesmu predstaviti sebe, a pritom ljudima uljepšati večer - govori Mateja, jedna od najmlađih članica ansambla Lado. S tim se slažu i Tamara i Vlatka. Koncert je najljepši dio njihova posla. Ističu i kako posao plesača ne staje nakon naučenih koreografija i koraka. Mateja kaže da se odricanja obično vežu uz obiteljski život, majčinstvo. - Sjećam se kako mi je jednom kolegica pričala da nije mogla na djetetovu krizmu jer je ansambl bio na putu - kaže mlada plesačica. - Zaista, ponekad je teško uskladiti posao i naša česta izbivanja s djecom, obiteljskim životom... Ali evo, ja sam uspjela – govori Tamara. Ona će uskoro 40 godina, a u Ladu je punih 20. Njezina ljubav prema folkloru rodila se još u osnovnoj školi. - Bile smo zaluđene Ladom. Kad sam prošla audiciju 1996. ostvario mi se san. Jako volim svoj posao i mislim da mali broj ljudi ima privilegij raditi ono što zaista voli i u čemu uživa - komentira Tamara. Zbog napornog rada tijekom godine, vesele se dugim, ali zasluženim ljetnim godišnjim odmorima.   Ansambl narodnih plesova i pjesama Hrvatske LADO izvodi glazbeno plesni program 25. studenog u 19 sati na velikom godišnjem koncertu u splitskoj Spaladium Areni