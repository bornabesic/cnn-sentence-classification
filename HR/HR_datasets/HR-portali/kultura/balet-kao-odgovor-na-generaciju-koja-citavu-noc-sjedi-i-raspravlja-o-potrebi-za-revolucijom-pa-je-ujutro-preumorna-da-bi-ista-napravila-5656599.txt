Premijera baleta Tri sestre redateljsko-dramaturškog dvojca Natalije Manojlović i Ivane Đula održat će se u četvrtak, 23. veljače u 20 sati u Polukružnoj dvorani Teatra &TD. Inspiriran istoimenom dramskom uspješnicom A.P. Čehova cijeli je balet izgrađen na pauzama imanentnim Čehovljevoj dramaturgiji. U svom eseju o Čehovu, Raymond Williams Čehovljeve je likove okarakterizirao kao “generaciju koja čitavu noć sjedi i raspravlja o potrebi za revolucijom pa je sutradan ujutro preumorna da bi išta napravila, makar to bilo vezano uz vlastite trenutačne probleme". Ta nemogućnost pokretanja, nepomičnost (u mjestu i vremenu), patos stasisa i njegova translatacija u neverbalno, polazišna je točka ovog baleta, pojasnila je redateljica Natalija Manojlović. Deverbalizacija teksta drame s trima plesačicama, pokušaj je prijenosa atmosfere u kojoj ta nesposobnost djelovanja postaje radnjom drame. Alate za uprizorenje nedogađajnosti tražimo u redukciji ili eliminaciji govora, fizikalizirajući nemogućnost promjene kroz istraživanje ograničenih (po)kretanja ostarjelog tijela. Dramske situacije suprotstavljene su dinamici žuđenoga života koji bi podrazumijevao događaj, ali koji u dramskom tekstu ostaje prisutan tek kao budućnosna projekcija, kao neostvareni san, kao zamišljaj i iluzija. Sestre zapravo uživaju u samoj žudnji za promjenom, jer su prekrhke da bi promjenu pokrenule, dodala je Manojlović. Ulogu Irine tumači Martina Tomić, Ivana Pavlović je Maša, a Petra Chelfi Olga. Ulaz s pozivnicom na premijernu izvedbu, a reprizna izvedba na rasporedu je 24. veljače. Damir Žižić