Stephan Lupino izlaže rustikalne skulpture pod nazivom "Apokalipsa" u Galeriji umjetnina u Zadru u srijedu 11. srpnja od 21 sat. Riječ je o skulpturama i unikatnom namještaju.  "U golemom dvoru rustikalne arhitekture osuvremenjene visokotehnološkim materijalima postavio je internacionalni umjetnik, Amerikanac i Hrvat francuskog podrijetla, ambijent brendiran 'Lupino'. U povijesnoj dvorani nižu se visoka i veličanstvena 'prijestolja' izrađena iz autentične hrastovine i kovanog željeza. Certifikat o starosti drveta dobiven je od znanstvenog instituta, a potvrdu o snazi umjetničkog dojma upravo pišemo. Prijestolje egipatske kraljice Kleopatre nosi u sebi humanističke i animalističke zapise usuda koji je stajao pred vratima pale civilizacije. Sudbina Julija Cezara već je zapisana u naslonu koji nije drugo nego krvava izdaja. Napoleonovo prijestolje uzdrmano je grafitima građanske revolucije. U dvorani je zapisana povijest svijeta od britanskog prijestolja do suvremenih popartisičkih viđenja Mao Ce Tungova komunizma i Titove Jugoslavije koja je predvodila Treći svijet. Jednostavni simboli i poneki tajanstveni zapis drže ključeve razumijevanja svijeta s jakim pečatom njegova interpretatora – Lupina. Osjeća se moć i tiha nelagoda nad spoznajom prolaznosti. Ali poriv za sjedanjem na ova visoka, teška i masivna prijestolja, s duhovitim rješenjima za držanje prekratkih nogu, jak je. Svatko tko ih gleda želi iskusiti sjećanje na slavne imperije", piše Branka Hlevnjak. 