Grafit koji je u Rijeci 1977. ispisala prva hrvatska punk grupa Paraf bit će proglašen zaštićenim kulturnim dobrom od lokalnog značenja, objavljeno je na riječkom gradskom portalu Rijeka.hr. Odluku o zaštiti grafita 'Paraf Punk' donio je na jučerašnjem kolegiju riječki gradonačelnik Vojko Obersnel. "U nekakvim hrvatskim političkim standardima mi ovdje u Rijeci vodimo više jednu pankersku politiku, koliko god je oksimoron povezivati politiku i pank, no u Rijeci je sve moguće pa tako i ovo", zaključio je gradonačelnik Obersnel, kako prenosi Rijeka.hr.  Grafit Paraf Punk ispisali su sami članovi Parafa bijelom uljanom bojom na asfaltu nogostupa, na stubama što se spuštaju od Kozale prema Parku Nikole Hosta. Članovi Parafa (Valter Kocijančić, Zdravko Čabrijan i Dušan Ladavac), živjeli su u tom dijelu Rijeke, te u kolovozu 1977. u parku nenajavljeno održali polusatni nastup s izvođenjem svojih pjesama, koje se smatraju prvim punk pjesmama u istočnoj Europi. Prema portalu Rijeka,hr, inicijativu za proglašenje grafita Parafa kulturnim dobrom dao je publicist i novinar Velid Đekić, koji se bavi istraživanjem riječke baštine. No, putem društvenim mreža oglasio se i Milivoj 'Mićo' Antolović, koji ističe da je on prvi Gradu poslao taj prijedlog, inspiriran obnavljanjem grafita 'Hendrix' na savskom mostu u Zagrebu. Antolović je inače poznat javnosti po fizičkom napadu na riječkog pročelnika za kulturu Ivana Šarara u lipnju ove godine, nakon performancea kojeg su ispred riječkog HNK održali Oliver Frljić i Marin Blažević. Šarar je za Novi list potvrdio da je inicijativu pokrenuo Milivoj Mićo Antolović, te ironično dodao: "To je onaj koji nas voli ponekad tući, ali to je moguće u gradu koji je Europska prijestolnica kulture Požarevac". Kako je Šarar prokomentirao za Jutarnji, dvije inicijative su se zapravo dogodile paralelno i različitim su putevima došle do gradskih čelnika.