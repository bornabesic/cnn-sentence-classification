Proslavljeni francuski nogometaš te već niz godina uspješni filmski i kazališni glumac, Éric Cantona, ponovno će posjetiti Hrvatsku za dva tjedna, točnije 20. veljače kada će prisustvovati svečanoj premijeri igranog filma “Anka” u kojem glumi jednu od glavnih uloga.   U filmu snimljenom prema romanu “Anka Brazilijanka” hrvatskog dječjeg pisca Mate Lovraka, glumi na hrvatskom jeziku. Proteklih nekoliko godina boravio je u više navrata u Zagrebu, Šibeniku i okolici Drniša gdje je snimao film u režiji Dejana Aćimovića s kojim se tijekom višegodišnje suradnje sprijateljio.   Podijelio je svoje dojmove o suradnji s Dejanom, glumi na hrvatskom jeziku, kako se osjeća u Hrvatskoj te koji odnos vidi između nogometa i glume.   “Dejan ima nevjerojatnu energiju koju prenosi na druge, kako intelektualnu tako fizičku. Postoji energija koju je potrebno prenijeti tijekom snimanja filma, energija rada, koncentracije, energija znatiželje, on je ima i on je prenosi. Ja sam tu energiju osjetio vrlo jako”.   Više puta je rekao da mu je raditi na hrvatskom jeziku bilo teško ali i veliki izazov. “Ovdje nisam mogao raditi kako uobičajeno radim s Francuzima, jer ne vladam jezikom. Moram sam savršeno vladati tekstom kako bih mogao fizički i emotivno odigrati ulogu.”   U suradnji s hrvatskim kolegama, druženjima i boravcima u Hrvatskoj je uživao. Govoreći o Hrvatskoj, rekao je: “Ovdje je sve puno živosti. Ovdje su ljudi koji vole primati i koji vole dijeliti trenutke života. Mislim da u svakoj zemlji gdje se dobro jede su zemlje u kojima se osjećamo dobro”.   Nakon dugogodišnje vrhunske nogometne karijere, jednako predano posvetio se umjetničkog karijeri koju pažljivo i uspješno gradi od 1998. godine, kada je snimio svoju prvu filmsku ulogu. “Za mene osjećaj zadovoljstva je igrati, pred kazališnom ili nogometnom publikom. Igrati pred praznim kazalištem nije isto kao igrati pred punim gledalištem. Ili igrati pred punim stadionom ili praznim nije uopće ista stvar. Premda postoji isti interes, dobiti utakmicu zato što je trebamo dobiti, zbog plasmana, zbog svega, zbog ponosa, zbog onoga što radimo.” Na kraju kao posebno važnu za sebe ističe razmjenu s publikom i energiju koju dobiva od publike.   Ugodna i lijepa sjećanja ga vezuju za suradnju s hrvatskim kolegama, kojima će se s veseljem pridružiti na pozornici kina CineStar poslije svečane premijere filma “Anka” 20. veljače.   Osim Érica, glavne uloge u filmu igraju desetogodišnja Cvita Viljac, kći glumice Ecije Ojdanić, i mlada glumica Anđela Ramljak. Ostalu glumačku postavu čine Žarko Savić, Linda Begonja, Rade Šerbedžija, Marinko Prga, Sreten Mokrović, Goran Grgić, Mijo Pavelko, Draško Zidar, Nikša Butijer, Denis Brižić, Nikola Kojo, Vuk Kostić, Vlado Jovanovski, Petar Mirčevski i drugi.   Anka u domaća kina, u distribuciji Blitza, stiže 23. veljače.