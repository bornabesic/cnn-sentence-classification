BEČ – Dvije mlade i nadasve darovite hrvatske glazbenice, sopranistica Marija Lešaja i pijanistica Željka Caparin, školovane u Hrvatskoj i inozemstvu pod mentorstvom eminentnih glazbenih pedagoga te nagrađivane za svoj rad, održale su u srijedu u elitnom bečkom Kursalonu izvrstan cjelovečernji koncert. Sopranistica Lešaja bila je glazbeno i scenski odlična pri izvedbi zanimljivog i vrlo zahtjevnog programa kojeg su obilježila djela najpoznatijih svjetskih i hrvatskih skladatelja, R. Schumanna, F. Schuberta, H. Wolfa, I. pl. Zajca, B. Kunca, B. Papandopula, K. Odaka i J.Hatzea. Međusobni sklad komuniciranja između sopranistice i pijanistice, razumijevanje i nadopunjavanje, a nadasve strastvena i temperamentna interpretacija u cjelini, doprinijela je izvrsnom umjetničkom dojmu koncerta. Mlade glazbenice nagrađene su dugim pljeskom oduševljene publike koja ih je dva puta pozivala na bis. Na bis je izvedena poznata narodna pjesma „Grana od bora“ u Papandopulovoj obradi i hrvatska Božićna pjesma „Narodi nam se kralj nebeski“, koju su razdragani bečki Hrvati otpjevali zajedno sa sopranisticom Lešajom. Zapažen nastup Marije Lešaje i Željke Caparin pred bečkom publikom, na kojem im je čestitao i hrvatski veleposlanik u Austriji Gordan Bakota, potvrda je da Hrvatska može i te kako biti ponosna na svoju glazbenu mladež, koja je promovira diljem Europe i svijeta. Koncert je organizirala Matica hrvatska u Beču. Marija Lešaja, rođena 1983. godine u Zagrebu, diplomirala je solo pjevanje na zagrebačkoj Muzičkoj akademiji u klasi C. Hansell-Bakić, a potom se usavršavala u Beču, gdje je ostvarila uloge Ide i Papagene, koje izvodi i u Hrvatskom narodnom kazalištu. Dobitnica je nekoliko nagrada na nacionalnim glazbenim natjecanjima. Kao solistica je pjevajući na brojnim festivalima surađivala s mnogim orkestrima i ravnateljima. Željka Caparin, rođena 1985. godine u Zagrebu, diplomirala je klavir u klasi prof. Lj. Gašparovića na zagrebačkoj Muzičkoj akademiji, a 2007. dobila je i Rektorovu nagradu. Potom upisuje postdiplomski studij na Muzičkoj akademiji u Beču u klasi glasovitog klavirskog pedagoga N. do Carmo Floresa , gdje je prijavila i doktorat. Kao solistica nastupila je na brojnim koncertima u RH i inozemstvu, a u ožujku ove godine na „Večernjakovoj domovnici 2012“ u njemačkom Bad Homburgu proglašena je od stručnog žirija najboljom hrvatskom glazbenicom u inozemstvu. >> Petar Klasan, klavirist iznimnog talenta oduševio Lisinski 