"Živio film, živio Cannes, živjele žene", uzviknuli su francuski glumac Vincent Lindon i američka glumica Jessica Chastain otvorivši u srijedu navečer 69. festival u Cannesu, najveći svjetski filmski skup. Vincent Lindon, prošle godine proglašen najboljim muški glumcem u Cannesu i Jessica Chastain glumica u "The Tree od Life" su u isti glas proglasili festival otvorenim. Svečano otvorenje je počelo vrućim filmskim poljupcem,  simbolom onoga što se događa samo na velikom ekranu, između voditelja, francuskog glumca Laurenta Lafittea i glumice Catherine Deneuve. Prije otvorenja festivala brojne zvijezde su prošetale crvenim tepihom, među kojima Susan Sarandon, Julianne Moore, Eva Longoria i Victoria Beckham, a svi događaji u Cannesu su pod pojačanim mjerama sigurnosti. Čast da bude prvi prikazan dobio je film Woodyja Allena "Cafe Society" kojim je započeo 69. filmski festival u Cannesu. Otvorenje festivala je završilo odavanjem počasti pop zvijezdi Princeu koji je umro prošlog mjeseca. Pjevač Matthieu Chedid je otpjevao akustičnu verziju Princeove "Purple Rain". U konkurenciji za Zlatnu palmu, o kojoj će odlučivati žiri pod predsjedanjem Georgea Millera, bit će 21 film, među kojima i najnoviji naslovi Pedra Almodovara, braće Dardenne, Xaviera Dolana, Jima Jarmuscha, Kena Loacha, Seana Penna, Paula Verhoevena te hrvatska manjinska koprodukcija "Sieranevada" u režiji rumunjskog redatelja Cristija Puiua.  Almodovar dolazi s filmom "Julieta", Jarmusch će predstaviti film "Paterson", a Sean Penn "The Last Face". U konkurenciji su i "Personal Shopper" Francuza Françaisa Oliviera Assayasa, "Juste la fin du monde" (Samo kraj svijeta) kanadskog redatelja Xaviera Dolana, "La Fille inconnue" (Nepoznata djevojčica) belgijskih redatelja Luca i Jean-Pierrea Dardennea te film "I, Daniel Blake" Britanca Kena Loacha.  Film Stevena Spielberga "BFG", adaptacija knjige britanskog pisca Roalda Dahla (Big Friendly Giant), prikazat će se izvan konkurencije kao i film Jodie Foster "Money Monster" u kojemu glume Julia Roberts i George Clooney te "Cafe Society" Woodyja Allena, koji otvara festival.  O nagradama će odlučivati žiri u kojemu će, uz Australca Georgea Millera, biti danski glumac Mads Mikkelsen, francuska glumica i pjevačica Vanessa Paradis, francuski redatelj Arnaud Desplechin, talijanska glumica i redateljica Valeria Golino i iranski producent Katayoon Shahabi.  Kao i svake godine, slavnim canneskim šetalištem la Croisette, ove godine pod pojačanim mjerama sigurnosti, prošetat će brojne zvijezde. Uz ostale, očekuju se braća Dardenne, Ken Loach, Adam Driver, Kristen Stewart, Vincent Cassel, Marion Cotillard, Juliette Binoche, Isabelle Huppert, Ryan Gosling i Charlize Theron.  Na festivalu će u svim programima biti prikazano ukupno 84 filma. Njih 55 bit će prikazano u službenoj selekciji, a 21 film je u utrci za Zlatnu palmu.  Hrvatski filmaši i ove su godine prisutni u Cannesu. Osim hrvatske manjinske koprodukcije "Sieranevada" rumunjskog redatelja Cristija Puiua, u programu "15 dana autora" kratkometražni igrani film "Zvir" redatelja Miroslava Sikavice, a Hrvatski audiovizualni centar (HAVC) domaću kinematografiju predstavljat će u sklopu festivalskog Filmskog sajma. "Sieranevada" je film o obiteljskom susretu na komemorativnoj večeri za preminulog oca, tijekom kojega, čekajući svećenika, okupljeni razgovaraju o  povezanim i nepovezanim događajima u svijetu i o ratovima. 