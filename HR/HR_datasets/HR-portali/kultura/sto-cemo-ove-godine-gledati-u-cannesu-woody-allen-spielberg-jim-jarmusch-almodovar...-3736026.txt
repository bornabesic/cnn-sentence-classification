Najprestižniji filmski festival na svijetu i ove godine potrudit će se zadržati svoj renome manifestacije koja uspjeva okupiti istovremeno tvrdokorne 'art' filmaše i holivudske zvijezde za kojima dolaze horde foto-reportera oko crvenog tepiha.   Festival ove godine otvara stari kanski znanac Woody Allen svojom romantičnom komedijom Café Society, koja se prikazuje izvan konkurencije pa tako ove godine kritičari neće imati potrebe oštriti svoja pera kao što je to bio slučaj prije dvije godine u slučaju filma o monaškoj princezi Grace.   Od holivudskih zvijezda izdvaja se Steven Spielberg koji dolazi sa svojim filmom 'The BFG', u kojem Mark Rylance glumi dobrodušnog diva iz kultne slikovnici Roalda Dahla (autora knjige 'Charlie i tvornica čokolade'). Spielbergu je Cannes poznat još od 1974., kada je osvojio nagradu za najbolji scenarij, a kasnije je bio i predsjednik žirija.   Na festival nažalost neće doći Oliver Stone sa svojim filmom o Edwardu Snowdenu (ili zbog nedovršenosti ili zbog nevoljkosti festivala, nije poznato), ali će biti drugih zanimljivih autora koji će zasigurno svojim izjavama rasplamsati pozornost medija. Primjerice, Sean Penn će predstaviti svoj novi film 'The Last Face' u kojem glume  Charlize Theron i Javier Bardem, a nizozemski redatelj Paul Verhoeven (zapamćen po trileru 'Sirove strasti' iz 1992. sa Sharon Stone) ima u konkurenciji jedan od svojih najintrigantnijih i najneobičnijih filmova.   'Elle' je Verhoevenov prvi film na francuskom, u kojem Isabelle Huppert glumi žrtvu silovanja koja uhodi svog napadača.   Jodie Foster pak izvan konkurencije predstavlja svoj triler 'Money Monster' s Georgeom Clooneyjem kao financijskim mešetarom s Wall Streeta kojeg otme nezadovoljni ulagač (Jack O’Connell).   Jim Jarmusch ove godine ima čak dva filma u Cannesu: 'Gimme Danger', dokumentarac o Iggyju Popu i film u konkurenciji o Adamu Driveru kao vozaču autobusa ('Paterson').   Sa 'Julietom', adaptacijom proze nobelovke Alice Munroe u Cannes se vraća i Pedro Almodovar, a belgijska braća Dardenne natječu se za svoju treću Zlatnu palmu s 'The Unknown Girl', filmskom pričom o liječničkoj potrazi za identitetom žene koja je umrla jer nije operirana.   Britanski redatelj Ken Loach pak u novom filmu 'I, Daniel Blake' priča priču o stolaru u kasnim pedesetim godinama koji prvi put traži pomoć od države nakon što je obolio.   "Ženska kvota" u redateljskim redovima ponovno neće biti poštivana. U konkurenciji je Britanka Andrea Arnold (koja je osvojila nagradu prije deset godina svojim prvijencem 'Crvena cesta'), a ovoga puta u Cannesu se natječe svojim prvim američkim filmom 'American Honey'. Tu je još i njemačka redateljica Maren Ade, koja se bori za nagradu filmom 'Toni Erdmann' o bizarnom odnosu oca i kćeri, te francuska redateljica Nicole Garcia s 'From The Land Of The Moon', ljubavnom pričom s Marion Cotillard u glavnoj ulozi, koja se događa u razdoblju neposredno nakon Drugog svjetskog rata.