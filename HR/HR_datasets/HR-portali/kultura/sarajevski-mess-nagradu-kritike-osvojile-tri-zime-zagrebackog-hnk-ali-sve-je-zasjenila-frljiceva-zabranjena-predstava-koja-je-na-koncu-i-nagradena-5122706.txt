SARAJEVO - Predstava "Tri zime" Hrvatskog narodnog kazališta iz Zagreba (HNK), nastala po tekstu Tene Štivičić i u režiji Ivice Buljana, osvojila je nagradu kritike na 56. kazališnom festivalu MESS u Sarajevu, no sve su ipak zasjenila proturječja oko predstave "Naše nasilje i vaše nasilje", u režiji Olivera Frljića, koja je na kraju dobila pohvale i nagrade za "hrabro suočavanje s ekstremističkim nasiljem i predrasudama".   Zlatni lovor vijenac sarajevskog kazališnog festivala za najbolju predstavu dobio je komad "Kralj Ibi", Sovenskog narodnog gledališča (SNG) iz Ljubljane, a predsjednik žirija glumac Erjin Bravo kazao je kako je ona na tragu temeljnog pitanja ovogodišnjeg MESS-a o tome na koji se način umjetnošću propituje ekstremizam u njegovu političkom trenutku.   "Suočili smo se s time da radikalizam nije pred vratima, nego je ušao u naše živote i naša je odgovornost kako se suočiti s njim", kazao je Bravo objaviši kako žiri dodjeljuje posebnu nagradu festivalskoj publici koja se izborila vidjeti predstavu "Naše nasilje i vaše nasilje", iako je bila planirana zatvorena izvedba.   "To je nagrada publici koja se zauzela da prisustvuje predstavi izborivši građansko pravo na pristup umjetnosti", kazao je Bravo.   Nagrada 56. sarajevskog kazališnog festivala MESS pod nazivom "Hrabri novi svijet" pripala je Frljićevoj predstavi.   "Ovo je i nagrada sarajevskoj publici koja je, unatoč institucionalnim zabranama, odlučila da ova predstava bude javna", stoji u obrazloženju žirija nagrade koju dodjeljuje bosanskohercegovački tjednik "Dani".   Tijekom deset festivalskih dana u Sarajevu je prikazano 19 predstava iz 16 zemalja, no ovogodišnji MESS ipak su obilježili prijepori oko odigravanja predstave u Frljićevoj režiji. Zbog pritisaka i prijetnji u direkciji MESS-a u nedjelju su odlučili kako će ta predstava, predviđena za posljedni dan festivala, biti izvedena bez prisustva publike, no gledatelji su se ipak izborili za uzlazak u dvoranu Narodnog pozorišta prosvjedujući na taj način zbog pokušaja nametanja zabrana i cenzura.   Skidanje predstave s repertoara ranije je izričito zatražilo Hrvatsko kulturno društvo "Napredak", a na sličan su način reagirali i iz nekih bošnjačkih nevladinih udruga, uz argumentaciju kako Frljićeva predstava vrijeđa vjerske osjećaje katolika i muslimana.   "Postojale su određene prijetnje koje smo mi procijenili dovoljno ozbiljnima", kazao je u ponedjeljak direkor MESS-a Nihad Kreševljaković, ističući kako su optužbe da predstava širi blasfemiju bile popun besmislene i neutemeljene, a niz medija ih je nekritički preuzimao, pri čemu su svi ti sudovi donosili a da nitko od kritičara nije pogledao Frljićev komad.   Izrazio je ipak zahvalnost sarajevskoj publici koja nije željela dopustiti nikakva ograničenja.   "Predstava je održana i mislim da je to pokazatelj onoga što Sarajevo jest i što će, nadam se, još više biti", kazao je Kreševljaković   Izrazio je žaljenje jer pozornost javnosti nije ranije bila na odgovarajući način usmjerena na kazalište, istaknuvši da u tom slučaju ne bi bili mogući ni pritisci s kojima se MESS suočio.   Zbog pokušaja cenzuriranja predstave reagirali su iz ljevičarskih političkih stranaka, ističući kako je riječ o nedopustivom pokušaju vjerskih skupina da interveniraju u prostor umjetničkih sloboda.   Uz Našu stranku, na taj je način reagirala i Demokratska fronta.   Iz vlade Sarajevske županije koja je osnivač i financijer MESS-a odgovornost su "svalili" na direkciju MESS-a.   Predsjednik županijske vlade Dino Konaković najavio je preispitivanje njihove odgovornosti zbog uvrštavanja predstave koja neke vrijeđa kao i zbog odluke o izvođenju bez publike.