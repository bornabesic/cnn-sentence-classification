Izvrsno raspoložen, u punoj formi i atletskoj kondiciji tijela i duha ukazao se Ivo Pogorelić jučer na pokusu za večerašnji nastup u ciklusu Lisinski subotom. Za njega je, po običaju, od jutra bila rezervirana mala dvorana i tamo je uz klavir počela seansa genijalnog pijanista s maestrom Ivanom Repušićem nad otvorenim notama Koncerta za klavir i orkestar u a-molu Roberta Schumanna. – Mislite na jazz – ponavljao je pijanist upozoravajući dirigenta na osobito škakljiva mjesta, promjene ritma i akcente. Bilo mi je užasno krivo – Ovo je potpuno, kao i uvijek, neuobičajena koncepcija, ali sve što maestro Pogorelić radi ima svoj smisao i mi to trebamo pokušati što vjernije prikazati – rekao nam je Repušić o zadatku koji stoji pred njim i Simfonijskim orkestrom HRT-a. U tome će im svakako pomoći i dragocjeno iskustvo prethodnih nastupa s Ivom Pogorelićem koji im se, eto, rado vraća. Više od jednog sata pokusa s orkestrom u velikoj dvorani proteklo je najprije u pomnom razrađivanju i usklađivanju najosjetljivijih mjesta samo trećeg stavka čiji finale Pogorelić svira s neviđenom lakoćom i brže od većine poznatih nam interpretacija. – Ja sam ovaj koncert u Lisinskom svirao kada sam imao šesnaest godina. Nisam imao pojma i bilo mi je zbog toga užasno krivo premda su mi govorili da ja to jako lijepo sviram. I pijanistički i muzički to je bilo jako daleko od nekakve ideje, ali, naravno, tada nisam imao ni toliko znanja, ni muzičkog iskustva, ni prakse. Ali bilo mi je već i tada jasno da svi uporno trljaju i na isti način gnjave tu muziku i da apsolutno nemaju pojma, počevši od mog tadašnjeg profesora nadalje. Apsolutno promašeno čitanje! – prisjetio se Pogorelić prije početka pokusa. Odgovorio je i na naše pitanje kako se bilo vratiti Schumannovu djelu nakon tolikih godina? Kao iz drugog kazališta – Tako nešto je vrlo, vrlo teško, ali je i vrlo opravdano jer trebalo je sačekati puno godina da ono staro izblijedi i da ne ostane od toga praktički ništa da bi se djelo moglo pročitati na drugi način. To je mnogo teže nego uzeti sasvim novo štivo. Ne zato da bi se razlikovalo, tu je isto opasnost, nego zato da bi se čahure razbacale okolo i da bi onda osvanulo to novo. U tumačenju te skladbe čine se frapantne pogreške. Vi nemate na početku ništa osim oznake "Allegro affetuoso", a tema se svira kao da je iz drugog kazališta – zaključio je Pogorelić, glavna zvijezda koncerta koji će početi Beethovenovom uvertirom Koriolan, a završiti Brahmsovom Drugom simfonijom. 