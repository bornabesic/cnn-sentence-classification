Naslov izložbe Ovdje, čini se, nema nikoga Maše Barišić (1986.) citat je iz drugog čina drame Maksima Gorkog Na dnu koji opisuje svratište u toj drami. Izložba crteža ove umjetnice (završila je studij umjetnosti na Umjetničkom sveučilištu Lincoln u Engleskoj te školu za restauraciju drva u Italiji)  prikazuje niz postojećih političkih i kulturnih institucija, ali u oštećenom i urušenom obliku, propitujući na taj način njihovu funkcionalnost. Izložbeni postav kroz prikaze urušenih i razbijenih objekata otvara niz pitanja o institucijama – rade li one svoj posao, bi li se nešto promijenilo kada bi propale i jesu li ustvari već propale u svojoj (ne)funkcionalnosti. Maša Barišić u taj kontekst razrušenog i dotrajalog ovom izložbom uvodi institucije poput Muzeja suvremene umjetnosti, Hrvatskog narodnog kazališta, Ministarstva kulture, Koncertne dvorane Vatroslava Lisinskog, Akademije likovnih umjetnosti, Ministarstva znanosti i obrazovanja, Hrvatskog sabora... Iako se ne bavi direktno fizičkom prisutnošću institucija u prostoru i estetskom dojmljivošću njihove arhitekture, izložba u određenim dijelovima suprotstavlja upravo tu prividnu dojmljivost i njihovu funkcionalnost, stoji u najavi izložbe. Zgrada zagrebačkog Muzeja suvremene umjetnosti u vizuri umjetnice Maše Barišić   Ovdje, čini se, nema nikoga sastoji se od dva dijela  - Neoruinizam i Studija negativnog prostora  - u kojima umjetnica koristi gotovo tehnički crtež olovkom, tipičan za prikaze arhitekture. Izložbu se otvara u utorak 4. travnja u zagrebačkoj Galeriji VN (Ilica 163a) u 19 sati i traje do 1. svibnja, a nakon Zagreba bit će postavljena i u Splitu.