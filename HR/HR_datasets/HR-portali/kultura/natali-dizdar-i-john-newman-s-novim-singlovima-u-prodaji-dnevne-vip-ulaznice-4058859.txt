Specijalna gošća prvog dana Zagreb Callinga, Natali Dizdar, i headliner druge večeri, John Newman, izbacili su proteklih tjedana nove singlove koji osvajaju brojne domaće i strane top liste. Pjesma 'Ne reci zauvijek' autorski je uradak Natali i iznimno bliskog suradnika, dugogodišnjeg gitarista Vladimira Mirčete te tekstopisca i pjesnika Dejana Aleksića. Produkciju potpisuju Pavle Miholjević i Jura Ferina, tim s kojim je započela suradnju na posljednjem singlu 'Iluzionist' i pjesmama koje će se naći na novom studijskom albumu. Odličan videospot snimljen je pod redateljskom palicom Andreja Korovljeva, koji je do sada radio Nataline spotove za pjesme 'Zamijenit ću te gorim', 'Stranac', 'Stop' i 'Grijeh' te neponovljivi koncert u ZKM-u. Priča o emocionalnom odnosu dvoje ljudi koji čeznu za nepoznatom ljubavi snimana je u dvorcu Poklek početkom godine. Nakon dva sjajna singla s aktualnog albuma 'Revolve' John Newman se odlučio na još jednu suradnju koja će se zasigurno čuti u svakom klubu ovog ljeta. Zajedno s legendarnim Nileom Rodgersom sudjelovao je u stvaranju hita 'Give Me Your Love' britanskog producenta Sigale. Prepoznatljiv Johnov vokal i Nileova gitara dali su poseban dodir ovoj fuziji housea, soula i disca. - Obojica smo fanovi jedan drugog i čim sam čuo nekoliko Sigalovih singlova znao sam da želim raditi s njim - tim riječima je John Newman opisao svoju aktualnu kolaboraciju. VIP ULAZNICE Od danas u 9:00 u ponudi su dnevne VIP ulaznice za oba dana Zagreb Callinga. Cijena im iznosi 349 kn za prvi, odnosno 299 kn za drugi dan. Drugo izdanje Zagreb Calling festivala održat će se na stadionu Šalata u srijedu 22. i četvrtak 23. lipnja. Prve večeri program će otvoriti Natali Dizdar poslije koje se na scenu penju Jinxi dok je pozicija headlinera večeri pripala britanskim soul/pop legendama Simply Red kojima će to biti prvi nastup pred zagrebačkom publikom. Druge večeri prvi će zasvirati riječki Quasarr, drugi Elemental, a posljednji na popisu izvođača je nova soul zvijezda John Newman. Organizator Zagreb Callinga je Avalon Produkcija.