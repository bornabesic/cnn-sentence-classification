ZAGREB - Ministrica kulture Nina Obuljen Koržinek rekla je u srijedu da Ministarstvo kulture surađuje s nakladnicima te radi na nizu mjera kako bi se pomoglo izdavačima i knjižarima nakon što je knjižarski lanac Algoritam MK zapao u teškoće.   "Surađujemo s nakladnicima. Algoritam je tvrtka koja je u teškoćama, ali mi radimo na nizu mjera kako bismo pomogli i izdavačima i knjižarima", rekla je ministrica Obuljen Koržinek odgovarajući na pitanja novinara nakon užeg kabineta Vlade.   Knjižarskom lancu Algoritam MK prošloga je tjedna zbog duga nakladnicima od četrdesetak milijuna kuna blokiran račun. S obzirom na to da nije donesen konkretan plan o restrukturiranju, nakladnici su u ponedjeljak odlučili povući svoje knjige iz Algoritmovih knjižara.   Predsjednik hrvatske Zajednice nakladnika i knjižara Mišo Nejašmić tada je rekao kako postoji interes nekih hrvatskih knjižara, poput Školske knjige, Znanja, VBZ-a i Fokusa, da preuzmu dio Algoritmovih knjižara.   Algoritam MK je knjižarski sustav u čijem je lancu 31 knjižara, Algoritam nakladništvo je 99-postotni vlasnik, a jedan posto drži Mozaik knjiga. Algoritam nakladništvo je već dvije godine u predstečajnoj nagodbi.