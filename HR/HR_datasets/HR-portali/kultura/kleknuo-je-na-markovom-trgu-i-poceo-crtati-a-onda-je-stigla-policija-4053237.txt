U nedjelju je zagrebački Gornji grad zaživio na nešto drugačiji način. U sklopu umjetničkog projekta Muzeja prekinutih veza, Gornji grad: Mijene srca, održan je niz susreta, radionica i performansa, a na 24 sata zaživjela je nova radio stanica 'Radio koji je tu prije radio' na frekvenciji 93.9Mhz. Nizu događanja pridružio se umjetnik Antonio Grgić koji je na Trgu sv. Marka izveo performans Sjene/Iscrtavanje sjene srušenog spomenika Stup srama. Autor kroz performans grafitnim olovkama iscrtava sjene srušenih spomenika na mjestu na kojem su stajali prije svog uklanjanja, a kroz performans se ritualno priziva potisnuto sjećanje na nasilno uklonjen simbolički sadržaj iz javnog prostora. Stup srama služio je između ostalog kao glavno sredstvo za kažnjavanje nedjela koja su se ticala kršenja javnog morala i časti. Često su kažnjavani ljubavnici koji su prekršili tada važeći moral te ‘coprnice’ - žene koje su se bavile ljubavnim čaranjem. Premda je sve prošlo bez problema i premda je Muzej ishodovao sve potrebne dozvole, organi reda ipak su odlučili provjeriti o čemu se radi. Tako se jedan od policajaca, kojeg možete čuti u videu, javlja kolegama kako bi provjerio je li sve po zakonu prijavljeno.   Pritom je očito došlo do buke u komunikacijskom kanalu kad policajac objašnjava sredstvo crtanja jer ‘obična olovka’ ili nije bila dovoljno jasna odrednica ili je osoba s druge strane mislila da se netko šali. Zato je još nekoliko puta ponovio da se radi o ‘običnoj, grafitnoj’ olovci, a ne o kemijskoj kako je osoba s druge strane linije pretpostavila. Umjetnik je svoj performans uspješno i u miru dovršio.