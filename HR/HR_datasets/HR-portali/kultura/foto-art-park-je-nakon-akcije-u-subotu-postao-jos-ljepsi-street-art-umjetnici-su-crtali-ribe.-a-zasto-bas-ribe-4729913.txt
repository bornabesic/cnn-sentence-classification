Svi koji su u nedjelju poslijepodne posjetili zagrebački Art park sudjelovali su u plemenitoj akciji očuvanja riba kojih je u svjetskim morima sve manje. Prema prognozama naše bi vode i mora mogli ostati bez riba već 2048., nastavimo li s prekomjernim izlovljavanjem i našim potrošačkim navikama. Kao upozorenje na ovaj veliki problem WWF Adria je u okviru projekta #FishForwardEU jučer u zagrebačkom Art parku okupila poznate street art umjetnike koji su svojim ribljim grafitima oduševili posjetitelje. 'Cilj akcije je senzibilizirati javnost i upozoriti je na činjenicu da je iznimno važno voditi računa o tome kakvu ribu kupujemo. Ljudi nisu svjesni da je more prazno, a kada kupuju ribu ponašaju se kao da kupuju cipele. Međutim, upravo to ima utjecaj ne samo na prirodu i more, već i na ljude iz zemalja u razvoju. Oni zaista ovise o tome kupujemo li mi neodraslu ili održivu ribu', istaknula je Martina Šubašić, voditeljica komunikacija WWF Adria. Kitica Kekić / Promo   Za ugrožene riblje vrste u Art Parku jučer su se borili Lav od Trnja, Hana Tintor, Modul osam, Yuri Lagano, Dominik Vuković i Boris Bare. Bez razmišljanja odazvali su se pozivu u želji da pridonesu očuvanju ribljih vrsta u morima svijeta. Klara Šimunović, account menadžer agencije Red Point koja je jedan od partnera projekta, kaže kako su pozvali umjetnike različitih umjetničkih izričaja. 'Neki od njih su akademski slikari, vrlo aktivni u zajednici kroz mnoge druge projekte, a dio njih osobno je povezan s ribljim temama, pa ih to veseli i nije im bio problem uključiti se.' Promo Hana Tintor   A jedan od umjetnika koji je osobno povezan s ovim problemom je Modul osam, s više od 25 godina staža u street artu. I sam ribič, ribe hvata tehnikom 'uhvati i pusti', pa je i njegova slika s mamcem u obliku plastične ribice posvećena upravo takvom načinu ribolova i zaštiti prirode. Boris Bare, inicijator ideje o Art parku i njegov koordinator, crtao je pandu, službeni logotip WWF-a te poručio: 'Ako mi umjetnici na neki način možemo doprinijeti spasu određenih vrsta kroz ono što radimo, trebamo se odazvati ovakvim akcijama. Mislim da je to lijepa gesta. Poruka koju želimo prenijeti najbolje  se može vidjeti kroz naše radove. To je naš način izražavanja i svatko tko stane ispred naše slike odmah će znati što smo njome htjeli reći.' Kitica Kekić / Promo   Među umjetnicima bila je i jedna žena, mlada dizajnerica i ilustratorica Hana, koja je prepoznala ovu akciju kao važno upozorenje, a to je pokazala slikom na kojoj su ruke zaronjene u more prepuno riba koje nestaju. Jučerašnji prekrasan sunčani dan u Zagrebu išao je na ruku ugroženim ribama te u Art park izmamio brojene posjetitelje među kojima su bila i poznata lica. Jedan od njih je Domagoj Jakopović Ribafish, popularni gastro bloger. 'Kako mene od malih nogu zovu Riba osjetio sam se prozvan i pozvan, a kako obožavam ovaj parkić i okus domaće ribe, rekoh ovo je divna stvar. Samo čuvajte ribu, čuvajte ovaj planet i budite dobre volje. Volite ribe, volite svijet.' Kitica Kekić / Promo Za više informacija posjetite službenu stranicu projekta FishForwardEU.