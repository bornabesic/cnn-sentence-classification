Nakon Dimensionsa i Outlooka koji su se uspješno profilirali u odlično posjećene “uvozne” festivale s atraktivnim line-upom i tisućama posjetitelja, mahom Britanaca, Istru u svibnju očekuje premijerno izdanje novog festivala s jakim pretenzijama. Sea Star Festival, iza kojeg stoji na europskom nivou poznat novosadski EXIT, već je u prosincu u samo 24 sata, praktički na neviđeno, prodao prvih 11 tisuća festivalskih ulaznica po promotivnoj cijeni od 229 kuna, a nakon što je objavljen manje-više kompletiran popis izvođača po danima, jučer je u podne puštena u prodaju tranša dnevnih ulaznica po 149 kuna. Mjesto održavanja je turistički kompleks Stella Maris u Umagu, datumi su 26. i 27. svibnja, što znači otvorenje festivalske sezone u Istri, a na šest pozornica predviđen je nastup više od 70 stranih i domaćih izvođača. Kako nam je najavio Sanjin Đukić, glasnogovornik festivala, festivalske će se ulaznice po cijeni od 259 kuna prodavati do 2. travnja, nakon čega slijedi poskupljenje. - S obzirom na dosadašnju prodaju, već sada smo na nekih 16 tisuća posjetitelja dnevno, s time da je kapacitet 25 tisuća i, prema svim pokazateljima, bit će popunjen - otkriva Đukić. Uz domaću publiku, prema Đukićevim riječima, veliki interes za festival vlada i u zemljama regije, posebice u Sloveniji, a organizatori očekuju i nekoliko tisuća posjetitelja iz zemalja zapadne Europe. U Velikoj Britaniji, dodaje Đukić, tog vikenda imaju bank holiday (produljeni vikend zbog praznika) pa, s obzirom na prilično niske cijene ulaznica i jeftine letove, računaju na pristojan broj Britanaca. Sudeći po prilično niskim cijenama, žanrovskoj raznovrsnosti (od rocka i indie glazbe preko hip hopa do elektronike), kao i po profilu udarnih izvođača (The Prodigy, Fatboy Slim, Dubioza kolektiv…) organizatori u ovom slučaju pucaju na masovnost i, za razliku od prije spominjanih pulskih festivala elektronske glazbe, više domaće, odnosno regionalne publike exitovskog profila. Umag je nastavak EXIT-ove ekstenzije na regiju koja je krenula s crnogorskom Budvom 2014. godine (Sea Dance Festival na plaži Jaz) i pokazala se vrlo uspješnim projektom.  Kompleks Stella Maris lociran je na kilometar i pol od centra Umaga, a prostire se uz atraktivnu plavu lagunu (mjesto je dobro poznato publici ATP turnira) uz čiju će plažu biti raspoređeni Tesla Main Stage i Nautilus Arena kao dvije glavne pozornice, potom i Exotic Laguna, Silent Octopus i Zion Beach pozornice. Nautilus Arena, smještena unutar glavnog ATP stadiona, predstavit će još dvije pozornice EXIT-a, Fusion i No Sleep, pa će tako jedna večer biti posvećena indie bendovima, a druga alternativnoj elektronici. Zion Beats, Exotic Laguna i Silent Octopus nudit će žanrovsku raznolikost, od hip hopa, reggaea preko latina, bassa, housea i techna. Šesta pozornica, Cinema, na velikom će platnu prikazivati filmove i najbolje nastupe s EXIT-a u visokoj rezoluciji. Prvi festivalski dan otvaraju već spomenuti The Prodigy i Dubioza kolektiv, kao i Urban & 4, Kiša metaka, Matter, Sassja, Bad Copy, Krankšvester i drugi, a najjača imena drugog dana su Fatboy Slim, Paul Kalkbrenner, Modestep Live, Pendulum DJ Set, Brkovi, Artan Lili, Elemental i Jonathan. Sea Star uključuje i nulti dan, 25. svibnja, kao i after dan, 28. svibnja, kada će se za najagilniju publiku programi odvijati u nešto manjem obimu i na manjem broju pozornica. Na udarne će, pak, dane programi kretati već u podne i trajati do pet ujutro. Organizatori festivala u ponudu su stavili i pakete s prijevozom autobusima iz svih većih hrvatskih gradova i smještajem koji, ovisno o željama i stanjima u novčaniku, može biti u vilama, hotelima, apartmanima ili u festivalskom kampu, pod šatorima. Potonja opcija je najjeftinija, na ovakvim događajima uglavnom i najpopularnija, a trenutno stoji 10 eura po osobi. Posjetitelji će, ovisno o vrsti smještaja, moći spavati već stotinjak metara od samih događanja, uz morsku obalu, ili, pak, na 10-ak minuta šetnje uz more, a sve je u krugu od maksimalno kilometra od Sea Stara. Onima koji se odluče za kamp, što je najbliže pozornicama, nude se dvije vrste smještaja, Premium i Premium Plus, oboje kvalitete 4 zvjezdice, opremljeni s priključcima za struju, pipama s pitkom vodom, tuševima i WC-ima. Kamp će biti u funkciji od 24. do 29. svibnja s cijenama od 28 do 33 eura, a tu je i smještaj u hotelima Sol Aurora i Sol Umag (oboje 4 zvjezdice), Melia Istrian vilama (4 zvjezdice) te Sol Amfora, Sol Stella, Sol Katoro i Polynesia apartmanima (3 i 4 zvjezdice). Prema riječima Sanjina Đukića, Umag ima odlične smještajne kapacitete, koji u potpunosti pokrivaju potrebe festivala, a tko god želi može si organizirati smještaj u njihovu aranžmanu. Najavljuje da će uskoro objaviti nova imena koja će nastupiti na Sea Star Festivalu. - Kroz sedam, osam dana kompletirat ćemo line-up i idući tjedan objaviti zadnji, treći val izvođača - najavljuje Đukić, otkrivajući samo da je riječ o regionalnim imenima.