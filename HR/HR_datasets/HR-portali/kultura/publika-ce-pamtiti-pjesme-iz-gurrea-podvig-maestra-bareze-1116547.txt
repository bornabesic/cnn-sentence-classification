– Nikada mi se nije bilo tako teško rastati od jedne partiture – rekao mi je maestro Nikša Bareza u subotu, nakon druge i posljednje izvedbe kantate Gurre-Lieder (Pjesme iz Gurrea). Na izvedbu djela praizvedenog u Beču 1913. Hrvatska je čekala cijelo stoljeće, a do sljedeće bi moglo proći isto toliko. Svima koji su sudjelovali u golemom projektu, uključujući i 280 glazbenika udruženih orkestara i zborova HRT-a, zagrebačkog HNK i Muzičke akademije, kao i publici, ostaje sjećanje na doživljaj za kakav se prilika doista pruža jednom u životu. Ili dvaput, za one koji su u četvrtak, pa ponovno u subotu, uronili u dvosatnu kupku očaravajućih slika satkanih od simbolističke poezije Jensa Petera Jacobsena i glazbe Arnolda Schönberga. S nevjerojatnom vitalnošću, suverenim znanjem, posvećeničkom strašću, pa i zadivljujućom fizičkom kondicijom, 80-godišnji maestro Bareza, držeći u rukama sve konce dvosatne izvedbe, na pozornici koja je morala biti proširena za toliki ansambl, osvojio je i sve nas uzdigao na još jedan vrhunac s kojeg se vidi i daleko, i visoko, i duboko. Glazbena genijalnost građenja goleme cjeline razvojem osnovnih (leit)motiva, fantastična orkestracija, filozofsko poniranje u tajne života i smrti sve do žestokog prepiranja sa samim Bogom, sve su to, sloj po sloj, ponudile ove izvedbe, obje ispraćene s dubokim poštovanjem i oduševljenim ovacijama. Uz lijepo ispjevanu veliku rolu sopranistice Adele Golac Rilović u ulozi Tove, te solidne "epizodiste" tenora Stjepana Franetovića (Luda Klaus), basa Sinišu Štorka (Seljak) i Ozrena Bilušića kao pripovjedača koji nas uvodi u zanosni finale, pjevačkim umijećem i dramatično sugestivnim tumačenjem teksta osobito su se istaknuli gostujući njemački tenor Michael Hendrick i naša operna prvakinja mezzosopranistica Dubravka Šeparović Mušović. Zbog silnog uloženog napora, golemog značaja za našu osiromašenu kulturnu sredinu i kvalitete koja je još porasla od prve do druge izvedbe, otvorenje je ujedno bilo i događaj sezone od povijesne važnosti koji će biti nemoguće nadmašiti. Kapa dolje svima.