Na Trgu svetog Petra u Vatikanu natiskali su se ljudi pod kišobranima željni čuti govor novog pape. On se pojavio na svom balkonu, dobro raspoložen i nasmijan i kao da je time zaustavio kišu, jer su se oblaci počeli razilaziti i zasjalo je sunce. “Ciao, Rime, ciao, svijete”, pozdravio je razdraganu gomilu, no njegove kasnije riječi nitko nije očekivao. “Zaboravili smo masturbirati, ne dozvoljavamo gay brakove niti seks iz užitka, mrštimo se na razvod i ne dajemo pravo opaticama da vode misu.” Zapanjena lica svećenika i jaukanje časnih sestara nije ga omelo. “Zaboravili smo igrati se i biti sretni”, završio je svoju nastupnu besjedu. Što bi se dogodilo da je poglavar Katoličke crkve zbilja tako nešto rekao? Možda jednom u dalekoj budućnosti to uopće ne bi bilo subverzivno, no kolikogod najavljivana kao kontroverzna, serija Paola Sorrentina, dobitnika Oscara za “Veliku ljepotu”, ipak nije išla tako daleko. Njezin junak, 47-godišnji Lenny Belardo, prvi Amerikanac u povijesti koji je proglašen papom i odabrao ime Pio XIII., bio je toliko drzak da tim riječima uznemiri javno mnijenje - ali u snu. Nakon što se probudi, on i sam ne zna što bi mislio o svom noćnom doživljaju, pa odsutno obavlja svoju jutarnji ritual. Tek da naznači da ovo neće biti uobičajen prikaz dogodovština jednog pape, Sorrentino ga pokazuje golog, dakako s leđa, a kako naslovnu ulogu igra velika zvijezda Jude Law, to nije prizor koji bi trebao pobuditi osobitu sablazan, prije voajersko golicanje. Nešto drugo možda jest sablažnjivo. Pio XIII. je upravo izabran na taj položaj i zapravo je potpuna enigma čak i za one koji su glasali za njega. I on sam kaže: “Konklava je mjesto gdje se igraju igre”. Njegov san nema puno veze sa stvarnošću jer je on navodno konzervativac, proteže američkog kardinala Michaela Spencera (renomirani američki karakterni glumac James Cromwell), koji je svom mentoru zapravo zabio nož u leđa jer je taj očekivao da ga izaberu za Papu. Nema on puno sućuti ni za državnog tajnika, kardinala Voiella (Silvio Orlando iz “Kajmana” Nannija Morettija), koji mu je možda najviše pomogao da bude izabran, i odmah najavljuje da sve mora biti po njegovu, pa pošalje papinskim helikopterom po svoju nekadašnju odgojiteljicu časnu sestru Mariju (debi Diane Keaton, nekadašnje muze Woodyja Allena, u TV seriji): jedino njoj vjeruje da mu neće raditi iza leđa. I tu, međutim, brzo postavlja granicu. Kad ga ona uporno oslovljava s “Lenny”, kako je to uvijek običavala, on je upozorava da bi “vaša svetosti” bilo puno primjerenije. Pio XIII. za svojim stolcem u papinskom uredu prvo zapali cigaretu, a na upozorenje da je Ivan Pavao II. tu zabranio pušenje ponaša se kao da se to njega ne tiče. Čim se šefica vatikanskog marketinga (poznata francuska glumica Cécile de France) pokuša povesti za njegovim primjerom, hladno joj da do znanja da je to samo njegov privilegij. Uzgred, u seriji puše gotovo svi, pa čak i sestra Marija, kardinali se ne kunu u svece, nego nogometaše, a u jednoj sceni se pokaže da časne sestre jako dobro zabijaju golove. Kolikogod se u snu zalagao za gay brakove, novi papa želi smijeniti kardinala Assentea (Maurizio Lombardi) s položaja prefekta kongregacije za kler zato što je homoseksualac. “Ne želim da netko takav odgaja naše svećenike”, kaže on i nudi to mjesto kao znak pomirenja nezadovoljnom Spenceru, što ovaj odbija s gnušanjem. Presitna mu je to zadovoljština za izgubljeno mjesto pape. Vatikan je pokazan kao mjesto u kojem trebate biti dobar političar, ne škodi nagovoriti glavnog ispovjednika don Tommasa (Marcello Romolo) da ti povjerava što je čuo od kardinala (“Ispovjedna tajna? Pa ja sam Papa!”) i organizirati dobru mrežu špijuna, među kojima sestra Marija ima posebnu ulogu. Sorrentinov je cilj bio pokazati kakvi se ljudi kriju iza vatikanskih rituala, što ih motivira i kako se snalaze u tom ratu svakoga protiv svih. Suzdržavao se karikiranja, ali ironije u njegovu prosedeu ima napretek. Glavnog junaka je teško definirati, ali to je on sebi i postavio za cilj. “Želim biti nevidljivi papa”, kaže u jednoj prigodi i odbija da mu fotografiju stave na ukrasne tanjure te prodaju po 45 eura. Po njemu, najvažniji svjetski umjetnici razvili su sličnu strategiju, J. D. Salinger je bio neuhvatljiv kao i Stanley Kubrick, a kao primjer među likovnjacima Pio XIII. navodi nikoga drugog nego Banksyja. “Cilj mi je da budem nedostupan poput rock-zvijezde”, objašnjava svoju odluku da nastupni govor održi u 9 uvečer bez reflektora, kako mu nitko ne bi vidio lice. To su tek neki od najzanimljivijih trenutaka serije, čije se prve dvije epizode večeras emitiraju na našem kanalu HBO, a koja sadrži zasigurno još brojna iznenađenja. Spominje se da bi francuska glumica Ludivine Sagnier, kao supruga pripadnika švicarske garde, mogla predstavljati presudan erotski izazov za mladog papu, a tko zna što nas još očekuje do kraja prve sezone koja sadrži ukupno 10 epizoda. Svaka od njih koštala je u prosjeku 3 milijuna funti, što se na ekranu i vidi, no teško da su britanski Sky, američki HBO i francuski Canal plus požalili svoju pozamašnu investiciju. Premijerno emitiranje na Sky Italia privuklo je 963 tisuće gledatelje, što je drugi najbolji rezultat nakon izvrsne gangsterske serije “Gomora”. Već je naručena i druga sezona, tako da će se junakove dogodovštine razigrati, po svemu sudeći, u neočekivanom smjeru. Bit će provokacija, ali sudeći po početku ne i izravne blasfemije. Četrdesetšestogodišnji Sorrentino, tek neznatno mlađi od svoga junaka, izvrsno je režirao prve dvije epizode, pomirio je vizualni prosede i sklonost metaforičnosti iz posljednjih filmova “Velika ljepota” i “Mladost” (zapravo, svojevrsnih eseja bez naglašene fabule) s narativnim prohtjevima televizijske serije. Svi su time profitirali, ponajviše gledatelji koji su dobili ambiciozan, intrigantan i kultiviran proizvod kakav se na malim ekranima rijetko viđa.