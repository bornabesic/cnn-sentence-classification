ZAGREB - Vlada RH je u srijedu na sjednici dala suglasnost da Ministarstvo obrane pruži logističku potporu i pomoć pri snimanju filma "General“, u kojem će se obrađivati određene vojno-redarstvene operacije iz Domovinskog rata kao i ratni i životni put generala Ante Gotovine te njegove generacije hrvatskih dragovoljaca. Zamolbu za logističku pomoć Ministarstvu je uputila tvrtka za audiovizualnu djelatnost "Kiklop film", koja dovršava pripreme za snimanje dugometražnog igranog filma i televizijske serije, pod naslovom "General“, u režiji Antuna Vrdoljaka. MORH će tako logistički pomoći snimanje filma i serije tijekom 65 dana na različitim lokacijama u Hrvatskoj - Gređanima, Obrovcu, Šepurinama, Zadru, Prkosu, Kašiću, Islamu Grčkom, Škabrnji, Zagrebi, na Sljemenu, Imotskom, Kninu, Crnoj Mlaki, Pagu, Dalju i Erdutu. Filmskoj ekipi MORH će osigurati tenkove M-84, helikoptere Mi-8, zrakoplove MiG-21, kamione, šatore, lako pješačko naoružanje, protuoklopna i protuzrakoplovna sredstava, odore i ostalu vojničku opremu koja je korištena tijekom Domovinskog rata, kao i vojnike statiste.