Kraj svibnja i početak lipnja je u velikom zagrebačkom kvartu Peščenica rezerviran za dobro poznatu i raznoliku kulturno-zabavnu manifestaciju, popularne Dane Pešče, koji iz godine u godinu bogatim programom dostupnom svima oživljuju taj dio grada te njegove stanovnike senzibiliziraju prema kulturi i umjetnosti - plesu, kazalištu, glazbi, modi, likovnom stvaralaštvu… Ove godine Dani Pešče traju od 27. svibnja do 4. lipnja, a program će se odvijati u Centru kulture na Peščenici (KNAP) na adresi Ivanićgradska 41a, te u knjižnicama Silvije Strahimir Kranjčević (Zapoljska 1) i Ivana Brlić Mažuranić (Laurenčićeva 8).   Tijekom šest dana na obilnom meniju Dana Pešče svatko će pronaći svoje poslastice, program je namijenjen svima od 7 do 77 godina, a ulaz je na sva događanja slobodan. Od 30. svibnja u Centru KNAP očekuju nas kazališna ostvarenja marljivih malenih glumaca, kao i izvrsnih amaterskih skupina, između ostalog i Teatra Gaudeamus, finalista ovogodišnjeg SKAZ-a, gdje je osvojio i publiku i žiri, a i ulaznicu za državni Festival kazališnih amatera Hrvatske. Posjetitelji će moći uživati i u produkcijama glazbenih i plesnih studija, izložbi polaznika likovnog studija, nastupu razigranog dječjeg zbora Kikići, uvijek rado posjećenoj radionici namijenjenoj cijeloj obitelji Kreativna familija, ili pak zaplesati uz folklorno društvo Resnik te se prepustiti čarobnjačkim trikovima Leonarda Krakića.       Vikend u Centru KNAP upotpunit će i hit-predstava „Ja deda“, urnebesna komedija namijenjena bakama i djedama, njihovoj djeci i unucima, zakazana za subotu 4. lipnja s početkom u 20 sati, kao i  večernji koncerti 'pod zvijezdama',  u atriju Centra KNAP. U petak 3. lipnja zasvirat će Hot Club Zagreb, uzbudljivi gypsy swingeri u sastavu Mate Matišić, Marjan Krajna i Jurica Štelma, koji za tu večer biraju opuštajući ritam jazza.   U subotu 4. lipnja glazbena družina Cinkuši, „zvonari sreće“ koji će pokazati kako na simpatičnom kajkavskom dijalektu spajaju nespojivo - etno i punk.   U knjižnici S. S. Kranjčevića Dani Pešče počet će će već 27. svibnja, i to Festivalom Afrička bajka, gdje će se punim jedrima 'zaploviti' prema tom egzotičnom kontinentu, izrađivati jedinstveni afrički nakit, ljuljati se u ritmu afričkih bubnjeva i slušati putopisno predavanje Damira Vujnovca koji je ondje otrčao poznati Saharski maraton te pokrenuo humanitarnu akciju Glas iz Sahare za pomoć afričkoj djeci. Narednih dana posjetitelje očekuje i turnir u pingaču, koncert u sjenici, čitanje radova kreativnog pisanja, mini trampolin za najmlađe i sve koji se tako osjećaju, otvaranje male knjižnice, kao i mediteranska večer s književnikom konaovskog ozračja Stjepom Martinovićem.  U knjižnici Ivane Brlić-Mažuranić, tijekom devetih Dana Pešče, šetat će se modom kroz vjekove i pratiti njene različite trendove uz gošću Ljiljanu Hajdarović, upoznati s misaonim društvenim igrama Go i MIZI, razgledati izložbe interaktivnih slikovnica Milana Sachsa te instrumenata i glazbe DV Vladimira Nazora.   Detaljan program devetih Dana Pešče pogledajte ovdje.