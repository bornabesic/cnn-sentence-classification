Pjevač Soundgardena Chris Cornell počinio je samoubojstvo vješanjem, priopćeno je iz odjela za sudsku medicinu okruga Wayne. Pedesetdvogodišnji Cornell pronađen je mrtav u hotelskoj kupaonici u Detroitu u srijedu navečer poslije koncerta koji je održao sa svojim grunge bandom. "Utvrđeno je da je počinio samoubojstvo vješanjem. Izvješće s obdukcije još nije u potpunosti dovršeno", stoji u priopćenju odjela za sudsku medicinu nakon prvoga obdukcijskog nalaza. Cornellov izdavač Brian Bumbery prije je rekao da je pjevačeva smrt bila "iznenadna i neočekivana". Glasnogovornik detroitske policije Dan Donakowski rekao je da je policiju u hotel u kojemu je odsjeo Cornell oko ponoći pozvao glazbenikov prijatelj koji ga je pronašao kako "leži u kupanici i ne daje znakove života". Cornell, pjevač Soundgardena i Audioslavea, u srijedu je na Tweeteru napisao: "#Detroit napokon ponovno u gradu Rocka!!!! @soundgarden". "Najviše se veselim - jer sam stalno na turneji, posebno posljednjih nekoliko godina - druženju. To nam je nedostajalo kad nismo bili dio benda", napisao je Cornell u utorak na Facebooku. Bend je bio na turneji po SAD-u. Soundgarden je bio jedan od vodećih grunge bendova osamdesetih i devedesetih. Objavili su albume poput "Badmotorfinger" i "Superunknown" za koji su nagrađeni Grammyjem, što je grupi donijelo uspjeh na mainstream glazbenoj sceni. Cornell je u intervjuima otvoreno govorio o svoji problemima s drogom u tinejdžerskoj dobi, a poslije i s alkoholom. Ali je 2007. rekao da ne pije otkako je 2002. bio na odvikavanju. Govorio je i o razdobljima u kojima je patio od depresije i agorafobije. Gitarist Led Zeppelina Jimmy Page u četvrtak je na Twitteru za Cornela napisao: "Nevjerojatno talentiran, nevjerojatno mlad, nevjerojatno će nam nedostajati". Pjevač Kissa Paul Stanley napisao je u tweetu da je "šokiran viješću o smrti Chris Cornella", dok je Joe Perry iz Aerosmitha njegovu smrt nazvao "tužnim gubitkom velikoga svjetskog talenta". Bend Soundgarden raspao se 1997. godine, a Cornell se 2001. pridružio članovima grupe Rage Against The Machine i osnovao Audioslave, koji se proslavio istoimenim albumom. Soundgarden se ponovno okupio 2010. godine, a u travnju ove godine krenuo na turneju po SAD-u. Cornell je ostvario i značajnu samostalnu karijeru kao pjevač, gitarist, skladatelj i tekstopisac, a tri je desetljeća radio i s brojnim drugim glazbenicima. U travnju prošle godine nastupio je u Lisinskom u sklopu svoje samostalne turneje.  