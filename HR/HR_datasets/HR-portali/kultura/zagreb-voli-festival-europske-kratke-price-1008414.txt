Četrnaesto izdanje Festivala europske kratke priče jučer su na krovu Muzeja suvremene umjetnosti (MSU) otvorili Lionel Shriver, Valeria Luiselli i Josip Novakovich programom "Amerike – Otkriće model 1.1". Festival će do 5. lipnja u Zagrebu i Rijeci ugostiti te predstaviti 32 imena svjetske i domaće književne kratkopričaške scene. Što pisac nosi preko oceana? Bolaño, Vargas Llosa, García Márquez, Donoso..., na svakog od južnoameričkih književnih divova koji su u Europi uspjeli dolaze tisuće onih za koje se ne zna. Što južnoamerički pisac donosi u Europu? I kako Stari svijet izgleda iz daljine ispričat će peruanski pisci trajno nastanjeni u Španjolskoj: Santiago Roncagliolo, dobitnik nagrade Alfaguara za roman Crveni travanj, i velemajstor kratke priče Fernando Iwasaki. Razgovor Ameroeuropljani ili Euroamerikanci – što pisac nosi preko oceana? održat će se u Polukružnoj dvorani Teatra &TD u 19 sati. Večernja čitanja u Teatru &TD! Uvijek posjećena Festivalska večernja čitanja održat će se na istoj lokaciji, Teatru &TD, u 20.30 sati. Ameriku ćete otkrivati zajedno s kultnim Davidom Albaharijem, najutjecajnijim suvremenim piscem koji piše na španjolskom jeziku Álvarom Enrigueom; piscem, esejistom i povjesničarom Fernandom Iwasakijem, Mašom Kolanović, novom zvijezdom meksičke književnosti Valeriom Luiselli i Gordanom Nuhanovićem. Detaljni festivalski program proučite na internetskoj stranici.