Jučer su u foyeru HNK u Zagrebu svečano uručene Nagrade i Diploma Milka Trnina. Riječ je o jednom od najstarijih i najvažnijih strukovnih priznanja koje je 1958. ustanovilo Hrvatsko društvo glazbenih umjetnika za iznimna umjetnička dostignuća u protekloj godini, a nazvano je slavnoj hrvatskoj opernoj pjevačici Milki Trnini. Prema odluci stručnog žirija HDGU-a, koji su, pod predsjedanjem Višnje Mažurna činili Goran Bakrač, Filip Fak, Branko Mihanović i Klasja Modrušan, Nagradu Milka Trnina za 2016. godinu ravnopravno su podijelili pijanist Vladimir Babin i bariton Ljubomir Puškarić, a Diploma Milka Trnina pripala je ansamblu predstave “Turandot” izvedene na Splitskom ljetu 2016. godine. U izvedbama posljednje Puccinijeve opere ispred Galerije Meštrović u Splitu, pod vodstvom Ive Lipanovića i u režiji Ozrena Prohića, sudjelovali su Zbor i Orkestar Opere HNK Split te solisti Cvetelina Vasileva, Ivan Momirov, Valentina Fijačko Kobić, Antonija Teskera, Ivica Čikeš, Lucijano Batinić i drugi.  