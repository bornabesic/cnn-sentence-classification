Redatelj i doajen hrvatske i jugoslavenske filmske scenografije Vladimir Tadej umro je u 92. godini, objavio je u srijedu HRT. Vladimir Tadej rodio se u Novskoj 1925), studirao je arhitekturu na Tehničkom fakultetu u Zagrebu, a scenografiju je usavršio u studiju Barrandov u Pragu. Kao najistaknutiji hrvatski filmski scenograf radio je na približno stotinu filmova, u rasponu od realističkih i rekonstrukcijskih scenografija (Bakonja fra Brne F. Hanžekovića, 1951; Izgubljena olovka F. Škubonje, 1960; Bitka na Neretvi V. Bulajića, 1969; U gori raste zelen bor A. Vrdoljaka, 1971), do naturalističkih (Tri Ane B. Bauera, 1959) te esteticističkih, građanskih i modernih dizajna (Jubilej gospodina Ikla V. Mimice, 1955; Samo ljudi B. Bauera, 1957; Pustolov pred vratima Š. Šimatovića, 1961; Kaja, ubit ću te! V. Mimice, 1967). Bio je koscenarist više animiranih filmova, režirao je crtani film Sve želje svijeta (1966) te osam igranih filmova među kojima su osobito uspješni oni za djecu: Družba Pere Kvržice (1970), Hajdučka vremena (1977), Tajna starog tavana (1984), Kanjon opasnih igara (1998). Zapažene su bile i komedija Žuta (1973) te ratna drama Hitler iz našeg sokaka (1975). Ostali filmovi (kao redatelj): Pakleni otok (1979), Anticasanova (1985). Nagradu "Vladimir Nazor" za životno djelo primio je 2004. godine. >> Dubravka Ugrešić dobila nagradu "Ivan Goran Kovačić" za eseje 