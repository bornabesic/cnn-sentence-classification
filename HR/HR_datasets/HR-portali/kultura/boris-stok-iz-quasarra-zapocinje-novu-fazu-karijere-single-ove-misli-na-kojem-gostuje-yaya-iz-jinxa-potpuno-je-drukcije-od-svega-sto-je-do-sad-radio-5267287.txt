Boris Štok, autor, tekstopisac i pjevač, započinje novu fazu svog rada singlom 'Ove misli' u kojem kao vokal gostuje Yaya iz Jinxa. Pjesma 'Ove misli' prvi je Borisov korak prema samostalnom albumu planiranom za 2017. godinu. On sam je autor glazbe i teksta te potpisuje produkciju, dok je u aranžmanu sudjelovao Sandi Bratonja (Urban & 4). Materijal je snimio Matej Zec u G.I.S. Studiju, a miksao Kevin Paul u Mute/Miloco studiju u Londonu. Prepoznatljiv vokal, koji je od prvog pojavljivanja grupe Quasarr unio nevjerojatnu prepoznatljivost i svježinu na regionalnu glazbenu scenu, uz jednako originalan autorski potpis najveći je adut s kojim Štok pokreće solo karijeru. Yayino gostovanje u singlu “leglo” je spontano, brzo i obostrano ugodno.   'Pjesma pršti energijom i melodijom. Glasovi nam od prvog takta  funkcioniraju kao "jedno tkivo", kao da obje osobe proživljavaju istu emociju. Mislim da se Yaya bojom super uklopila u priču. Htio sam da pjesma u tom kontekstu nije tipičan duet', opisao je Boris Štok rad s Yayom na skladbi koja će ipak donijeti zvučni i Iirski odmak od dosadašnjih radova. Vizualni identitet projekta osmislila je i realizirala Vanja Talaj. Estetiku fotografije i video materijala karakterizira kontrast hladnih i toplih motiva čime se želi dobiti intiman ugođaj koji se stapa s glazbom.   Boris Štok je suosnivač i dugogodišnji član višestruko nominirane i nagrađivane grupe Quasarr u kojoj je djelovao kao autor tekstova, koautor glazbe i glavni vokal. S grupom je snimio tri albuma - “Quasarr”, “Propaganda” i “Sjene” – koje su pratili izuzetno uspješni singlovi “Ti”, “Arpeggio/Vrati mi”, “Propaganda”, “Sjene”, “Ljubav” i brojni drugi. Upravo pjesma “Ljubav” u kojoj je gostovala Josipa Lisac osvojila je Porina za Najbolju vokalnu suradnju. S Vedranom Križanom je 2008. godine osnovao projekt Manofon I objavio dva izdanja - “Tv um” i “2”, a najpoznatije skladbe bile su “Ovisnik, zvuk”, “Ono što već znam”, “Ti bi to” i “Trag”. Kao pjevač, autor tekstova i koautor glazbe surađivao je s mnogim renomiranim izvođačima kao što su Josipa Lisac, Mrle & Ivanka, Henry Radanović, grupa Rivers, Marko Tolja, Zoran Predin i grupa Nola. 'Želio sam promjenu, samostalnost i kreativni zaokret. Napraviti odmak od dosadašnjeg rada. Imam puno novih ideja i gomilu pozitivne energije koju želim pretvoriti u glazbu', navodi Štok motive koji stoje iza Štokovog samostalnog umjetničkog angažmana i prestanka rada s grupom Quasarr.