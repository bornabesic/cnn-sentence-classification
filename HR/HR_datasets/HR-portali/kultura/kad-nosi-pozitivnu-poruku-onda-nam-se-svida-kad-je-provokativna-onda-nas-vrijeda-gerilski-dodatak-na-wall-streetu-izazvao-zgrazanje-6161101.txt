Već gotovo tri mjeseca u parku Bowling Green u New Yorku skulptura ‘Neustrašiva djevojčica’ (‘Fearless Girl’) prkosno stoji nasuprot ‘Jurećeg bika Wall Streeta’ (‘Charging Bull’). Obje su skulpture na Wall Street postavljene gerilski, ‘Bik’ 1989. nakon velikog kraha burze, a ‘Djevojčica’ u ožujku ove godine, i obje imaju svoje značenje u kontekstu vremena i prostora. Ovaj vikend pridodana je i treća skulptura, kip malog psa s dignutom nogom koji djeluje kao da mokri kraj noge djevojčice. No, to je očito kap koja je prelila čašu i mnogi su to proglasili neprimjerenim. Njujorški umjetnik Alex Gardega, koji je izradio skulpturu ‘Pissing Pug’ (‘Pas koji piša’) rekao je za Washington Post: ‘Pas koji upada u njezin prostor samo reflektira činjenicu da ona upada u prostor namijenjen biku. Poznajem osobu koja je bliska umjetniku koji je izradio bika, tako da znam koliko je uložio u taj rad. Potrošio je oko 350.000 dolara svoje zarade, a ‘Neustrašiva djevojčica’ mu sad posve mijenja značenje.’ REUTERS Charging Bull - Jureći bik Wall Streeta   3,3 metra dugačak i tri tone težak kip predstavlja ‘snagu, moć i ljubav’, tvrdi autor Arturo Di Modica. Inspiraciju za ovo djelo dobio je nakon velikog pada burze 1987., a postavili su ga pred Božić dvije godine kasnije. Premda ga je policija uklanjala, na koncu je grad dopustio da ostane trajno na tom mjestu kao simbol ‘napretka i snage američkih građana’. Međutim, nakon postavljanja ‘Djevojčice’ umjetnice Kristen Visbal, u sklopu kampanje tvrtke State Street Global Advisors kojom su željeli ukazati na rodnu neravnopravnost i na činjenicu da tvrtke s većim brojem žena na rukovodećim pozicijama financijski bolje posluju, Di Modica je ustvrdio da je njegova skulptura time dobila sasvim novo značenje, i to negativno. Njegov simbol napretka i snage postao je negativac, simbol svega lošeg što predstavlja muški princip u umjetnosti i stvarnosti. Za AP je prošli mjesec rekao da je ‘Djevojčica’ običan marketinški trik. Shannon Stapleton / REUTERS Fearless Girl - Neustrašiva djevojčica   S takvom novom kontekstualizacijom nije se složio ni njujorški umjetnik Alex Gardega koji je ovaj vikend odlučio dati svoj doprinos gomilanju gerilskih skulptura koji bi mogao postati trend na Wall Streetu. Izradio je malu skulpturu psa koji mokri i postavio je kraj hrabre djevojčice što je, naravno, privuklo brojne turiste, ali i Njujorčane koji su uglavnom negativno reagirali na novo umjetničko djelo, karakterizirajući ga kao mizoginog. ‘Ovo zovete umjetnost’, pokazivala je jedna žena na psa i komentirala. Neki ljudi su nogom šutali novu skulpturu, neki su je na sve načine pokušavali oštetiti. Kako bilo, čini se da je pas zasad najlošije prošao. Umjetnica Gabriel Koren rekla je da razumije natjecateljski pristup umjetničkim djelima, koja su ondje postavljena bez dozvole, i da to može predstavljati problem umjetniku: ‘Svaka skulptura treba svoj prostor, to je priroda tog vida umjetnosti. Ako stavite nešto drugo unutar tog kruga, mijenjate samu skulpturu. Neustrašiva djevojčica je slatka, ali ne zalažete se za prava žena na račun nekog umjetnika. Svačije je pravo jednako važno.’ Kako se vijest proširila društvenim mrežama, tako se razvila još jedna velika rasprava o rodnoj ravnopravnosti, moći i Wall Streetu. Gardega ne prihvaća ideju da je djevojčica feministički simbol i ne brinu ga previše rasprave. ‘Jureći bik’ je s vremenom postao jedna od popularnijih turističkih destinacija u New Yorku i ikona Wall Streeta, te jedno od najfotografiranijih umjetničkih djela u tom gradu. Jednako tako je i ‘Neustrašiva djevojčica’ postala hit preko noći. Na Instagramu se dosad pojavilo više od 25.000 fotografija označenih hashtagom #fearlessgirl, a gradonačelnik New Yorka, Bill de Blasio, dozvolio je da privremena skulptura ostane na toj lokaciji do veljače 2018. Premda su psa uklonili, Gardega ga planira vratiti i ostaviti jer ‘posao psa nije gotov’.