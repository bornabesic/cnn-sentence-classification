Europski parlament danas je usvojio prijedlog Komisije koji bi omogućio državama članicama smanjenje PDV-a na e-knjige i primjenu iste stope PDV-a na elektroničke publikacije (na primjer na e-knjige, e-novine i e-časopise) i tiskane publikacije. Trenutno se na e-knjige plaća 15% poreza (EU standardna minimalna stopa), a države članice mogu oporezivati tiskane publikacije po nižoj stopi (od najmanje 5%), dok je nekim državama članicama odobrena mogućnost oporezivanja po stopi manjoj od 5% ili čak primjena nulte stope poreza na određene publikacije. U Hrvatskoj se, prema važećim propisima, na tiskane knjige plaća 5 posto PDV-a, ali su e-knjige opterećene s maksimalnih 25 posto PDV-a. Što se tiče e-knjige Hrvatska je treba odmah staviti na 0%, a ne izjednačavati s tiskanom, smatra Nenad Bartolčić, predsjednik udruge Knjižni blok i glavni urednik portala Moderna vremena. "Naravno da pozdravljam odluku Europskog parlamenta koja napokon omogućuje da se PDV na e-knjigu smanji, tj. da se po želji pojedinih zemalja članica i izjednači s PDV-om na tiskanu knjigu. Ako je i do danas postojala zapreka koju se Vlade RH nisu usudile „samostalno“ preskočiti, sada te zapreke više nema i očekujem da Vlada RH po hitnom postupku pokrene proceduru izjednačavanja PDV-a na tiskanu i e-knjigu, ali i da u suradnji s npr. Ministarstvom kulture i Ministarstvom znanosti i obrazovanja pod hitno donese i neke poticajne mjere za što hitniji razvoj e-nakladništva u Hrvatskoj, koji je u međuvremenu potpuno zamro", komentira Bartolčić. "S obzirom na izrazito teško stanje na hrvatskom tržištu knjiga, koje se dramatično pogršalo krahom knjižarskog lanca Algoritam MK, vlada bi trebala pokušati izlobirati u EU makar privremenu ali višegodišnju mjeru da se u Hrvatskoj PDV na knjigu vrati na 0-tu stopu, kako za tiskanu tako onda i za e-knjigu. Postoji sasvim dovoljno razloga zašto bi nam to bilo prijeko potrebno", izjavio je za Jutarnji.hr Nenad Bartolčić, čija je udruga Knjiški blok još 2013. u svojoj analizi hrvatskog tržišta knjiga (objavljenoj u knjizi „Knjiga u fokusu : Potpora kreativnoj industriji - stručna analiza i preporuke za uređenje tržišta knjiga i širenje kulture čitanja u RH“) u preporukama navela da je nužno što hitnije osigurati smanjenje PDV-a na e-knjigu s 25% na 5%.