BEČ - „Dobra večer dragi svite moj, ovo će biti noć romantike. Uživajte večeras u romantici, jer još smo samo par pionira kojima romantika nešto znači“, pozdravio je Oliver Dragojević publiku na koncertu održanom u srijedu navečer u prepunom kazalištu Akzent u Beču, za koji se je tjednima uzaludno tražila „karta više“, obzirom da je bio rasprodan u samo pola sata od puštanja karata u prodaju. Oliver je nastupio u pratnji svojeg sjajnog banda Dupini, izazvavši interpretacijom pjesama s aktualnog albuma „Tišina mora“ i ostalim njegovim vječnim hitovima kao što su „Stine“, „Vela Luka“, „Skalinada“, „Oprosti mi pape“, „Galeb i ja“, „Magdalena“, „Cesarica“ te njegovim ostalim uspješnicama „Što to bješe ljubav“, „Tko sam ja da ti sudim“, „Trag u beskraju“, „U ljubav vjere nemam“, „Bez tebe“, „Stari morski vuk“… , ovacije i pravi urnebes u dvorani. Nekoliko se je puta morao vraćati na bis i na pozornici ostati i po desetak minuta. Taj bravurozni trosatni glazbeni show od tridesetak pjesama, začinjen duhovitim Oliverovim najavama i doskočicama završio je dodacima „Kad mi dođeš ti“ i „Moj lipi anđele“. Bila je to večer najromantičnije glazbe jedne od najvećih zvijezda i legenda hrvatske glazbene scene, slavnog Dalmatinca koji je znalački s oduševljenom publikom, u kojoj je uz pjesmu pala i pokoja suza, podijelio brojne romantične životne trenutke i utažio im nostalgiju za Domovinom. Publika, koju su činili Hrvati koji žive u Beču, ali i Austrijanci te Hrvati koji su doputovali na koncert iz austrijskog susjedstva, Češke, Slovačke, Mađarske i Slovenije, mu nije dala da ode s pozornice. Zaista neponovljivo, ali tako je to sa poznatim glazbenim velikanima. A Oliver Dragojević je zasigurno jedan od rijetkih hrvatskih glazbenika koji se mogu pohvaliti s nastupima u newyorškom Carnegie Hallu, londonskom Royal Albert Hallu, pariškoj Olympiji te Opera Housu u Sydneyu. Nakon koncerta rekao je za Večernji list kako je njegov koncert „ glazbena promocija Hrvatske u Austriji, te potvrda da Hrvatska živi i izvan njenih granica“. Izrazio je zadovoljstvo sjajnom komunikacijom s bečkom publikom, napomenuvši kako rado dolazi u Beč, ali i gradišćanskim Hrvatima u austrijsko Gradišće. Dragojevićev solistički koncert bio je pretposljednji u sklopu 11. Festivala hrvatske glazbe u Beču, koji je počeo 3. studenoga, a završava 8. prosinca, pod vodstvom ravnatelja Muzičkog informativnog centra Koncertne direkcije Zagreb, Davora Merkaša. Festival će zatvoriti hrvatska jazz pjevačica rumunjskog podrijetla Christiana Uikiza, nastupom u prestižnom bečkom jazz klubu Porgy & Bess.