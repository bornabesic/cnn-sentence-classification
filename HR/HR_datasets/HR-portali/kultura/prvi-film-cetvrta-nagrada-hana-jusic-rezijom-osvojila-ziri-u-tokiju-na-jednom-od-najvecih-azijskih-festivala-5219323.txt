ZAGREB - Na upravo završenom 29. izdanju Međunarodnog filmskog festivala u Tokiju redateljica Hana Jušić osvojila je nagradu za režiju za svoje debitantsko dugometražno ostvarenje Ne gledaj mi u pijat. Uz spomenutu nagradu, redateljici je pripao i novčani iznos od 5000 USD. Ne gledaj mi u pijat prikazan je u natjecateljskom dijelu programa jednog od najvećih azijskih filmskih festivala u kojem je sudjelovalo ukupno 16 filmova iz cijelog svijeta. Uz Hanu Jušić, film su u Japanu predstavile glavna glumica Mia Petričević i kostimografkinja Katarina Pilić. O nagrađenim filmovima i autorima odlučivao je žiri u sastavu: Jean-Jacques Beineix, francuski redatelj, predsjednik žirija; Mabel Cheung, hongkonška redateljica; Nicole Rocklin, američka producentica; Valerio Mastandrea, talijanski glumac te Hideyuki Hirayama, japanski redatelj. Ovo je četvrta značajna nagrada koju je Pijat osvojio u posljednja dva mjeseca, koliko traje njegov festivalski život. Početkom rujna osvojio je Nagradu FEDEORA-e u Veneciji, a nakon toga Posebno priznanje u Varšavi te Nagradu za najbolji film u programu Meeting Point na festivalu Valladoidu (Španjolska).  Film će 15. studenog imati svoju hrvatsku premijeru na 14. Zagreb Film Festivalu, a nakon toga kreće u hrvatska kina, u distribuciji 2i Filma. Uz kino Europa u Zagrebu, Pijat će se u tijekom studenoga moći pogledati i u nezavisnim kinima u ostalim hrvatskim gradovima.   Scenarij i režiju filma potpisuje Hana Jušić, glavne uloge nose Mia Petričević, Arijana Čulina, Zlatko Burić i Nikša Butijer, producentica je Ankica Jurić Tilić, a produkciju potpisuje Kinorama u koprodukciji s tvrtkom Beofilm (Danska) i Hrvatskom radiotelevizijom.