Jubilarno 15. izdanje Tabor Film Festivala koje će se održati od 6. do 9. srpnja u dvorcu Veliki Tabor i ove će godine imati bogati filmski program u domaćoj i stranoj konkurenciji.  Glazbeni dio festivala osvježen je s dva nova headlinera, a to su Jimmy Stanić & Sexy Boys i sinjski M.O.R.T. kojima će se pridružiti još Foltin iz Makedonije te Slovenci Ufoslavians (dj set) i Haris Pilton. U domaću konkurenciju za najbolji domaći film i festivalski trofej "Veronikina lubanja" ove je godine ušlo 19 redatelja, čiji će filmovi biti prikazani u tri cjelovečernja programa. Redateljica Nikica Zdunić, dobitnica posebne pohvale žirija 2015. godine, na Tabor se vraća s izvrsnim igranim filmom "13+" koji donosi dašak tinejdžerskih dana, dok će posjetitelje pobjednik 13. Tabora redatelj Tomislav Šoban svojim novim igranim filmom "Nije odgoj" vratiti u studentske dane. Među sedam ovogodišnjih igranih filmova bit će i priča iz sparnoga Splita koju donosi Marko Jukić s filmom "Med i mliko", te egzistencijalne muke glavne protagonistice koje u svome novom filmu "Tanja" prikazuje Jasna Nanut, još jedna redateljica dobro znana taborskoj publici. Među povratnicima na Festival je i redatelj Mate Ugrin koji predstavlja svoj najnoviji film "U međuvremenu" o rastanku dvaju prijatelja. Tu je i film Miroslava Sikavice "Zvir", u kojem se jedan lakomisleno prihvaćen građevinski  posao pretvara u pravu noćnu moru za glavnog lika. Intrigantan dokumentarni  film "After party" mladog i nadarenog redatelja Viktora Zahtile, pobjednik ovogodišnje 12. FRKA-e kao jednu od svojih početnih festivalskih stanica ima i Veliki Tabor, i sigurno neće ostaviti publiku ravnodušnom, kao ni dokumentarci "Oni samo dolaze i odlaze" Borisa Poljaka i "White Trash" Sunčice Ane Veldić. Animirani filmovi ove godine su u znaku filmskih koprodukcija, pa će tako gledatelji imati priliku vidjeti novi film višestruko nagrađivane animatorice Špele Čadež, hrvatsko-slovensku koprodukciju "Noćna ptica", zakone geometrije i gravitacije propitkivat će hrvatsko-estonski animirani film "Kut" Lucije Mrzljak, a još jedna hrvatsko-estonska suradnja donosi  priču o neiskusnom liscu Manivaldu u istoimenom filmu redateljice Chintis Lundgren. Posebno valjda istaknuti da će i taborska publika imati prilikuuživati  u dugoiščekivanom animiranom filmu Eve Cvijanović "Ježeva kuća", koji je svoju hrvatsku premijeru imao na festivalskom "mlađem bratu" Tabor Film Festivala - KIKI-ju, gdje je odnio i zasluženu pobjedu. U animiranom bloku taborskoj će se publici također predstaviti Paula Konjušić s filmom "10", te Lucija Bužančić s "Procesom". Pulski audio i vizualni umjetnik s britanskom adresom Željko Vukičević Zhel na Tabor dolazi s eksperimentalnim filmom "Lijepa naša domovino ili kako sam se (od)naučio prestati brinuti i voljeti ružu", a brojčano maloj, ali kvalitetnoj ekipi redatelja koji se predstavljaju s eksperimentalnim žanrom ove se godine priključuju i multimedijalni umjetnici Ivan Faktor s filmom "Sve bih ostavio ovdje", te Ane Paška s filmom "Tutasputa".   Raspored glazbenih izvođača po danimaČetvrtak My Baby (NL), Stems (UK), Žen, dRUMELODY (BIH), DJ Venom, Achromatic Attic, All Strings Detached (SLO) Petak Urban & 4, Matija Svira Arsena, M.O.R.T., Stray Dogg (SRB), Univerzitas, Kozmodrum, J. R. August sa zborom, Ufoslavians (dj set, SLO), Haris Pilton (SLO) Subota Let 3, Jimmy Stanić & Sexy Boys, Antenat, Lovely Quinces, J.R. August, DR. Smeđi Šećer, persons from porlock (SLO), Dječak iz Vode Nedjelja Kries,  Foltin (MK), Porto Morto, Oridano Gypsy Jazz, M.I.L.E., Haiku Garden (SLO) Cijena festivalske ulaznice u koju je uključen i kamp u pretprodaji iznosi 195 kuna, a na ulazu će koštati 240 kuna. Cijene dnevnih ulaznica za četvrtak i nedjelju su 65/80 kuna odnosno 85/100 za petak i subotu.