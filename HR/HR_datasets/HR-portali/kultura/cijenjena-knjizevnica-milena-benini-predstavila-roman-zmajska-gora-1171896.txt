U sklopu knjižnog kluba Centra za kulturu Trešnjevka i Udruge Nova stranica Zagreb predstavljena je knjiga „Zmajska zora“ cijenjene književnice,prevoditeljice i dobitnice niza nagrada Milene Benini. Kroz književnu večer vodio nas je Krešimir Maligec, izdavač i predstavnik izdavačke kuće „Zagrebačka naklada“; upoznao s kompletnim opusom djela Milene Benini,približio nam žanr znanstvene fantastike  i njegovo mjesto u hrvatskoj književnosti i osvrnuo se na sveopće poznatu situaciju na području izdavaštva.  Istaknuo je kako je nominacija za knjigu godine Milene Benini „Svećenica mjeseca“(2015.) znatno utjecala na prihvaćanje samog žanra a i time na veći broj čitatelja te bolju prodaju knjige. Roman Svećenica Mjeseca prvi je SF-roman koji se našao u finalu  određenog književnog natječaja Riječ je o romanu koji je, zbog nemogućnosti pronalaženja nakladnika, od 2008. godine objavljivan na autoričinu blogu Milerama. Roman tematizira rat i razaranje na jednome kontinentu, a nadahnut je ilirskom i rimskom tradicijom. Sam žiri je svojevremeno zaključio kako se radi o romanu koji može stajati uz bok najboljih svjetskih djela toga žanra. Znajući da je Milena Benini i četverostruka dobitnica nagrade SFERA to nas i ne čudi. Milena Benini nam je otkrila što koristi za osnovu tog „zasebnog“svijeta kako karakterno razvija likove te vodi čitatelje do samog neizvjesnog kraja. Roman "Zmajska zora"(2016.) ističe se između ostalog i originalnom uporabom hrvatske mitologije i njezinom rekontekstualizacijom u suvremeno doba. Iako na prvi pogled priča o vješticama, zmajevima i krsnicima, zapravo govori o mnogo dubljim pitanjima, od (samo)određivanja identiteta, preko tolerancije i pokušaja razumijevanja drugog, pa sve do i danas, nažalost, aktualnog pitanja prorađivanja ratnih trauma. Zaodijevajući ta vrlo ozbiljna pitanja u pitku i dopadljivu priču koja se oslanja na istarske predaje, te kontrastirajući tradiciju i suvremenost, Benini u ovom romanu nudi nešto što u domaćoj književnosti još nismo vidjeli, a istovremeno se u potpunosti uklapa u svjetske književne trendove koji ponovno i sve više naginju raznim oblicima magijskog realizma i preklapanja s fantastičnim. Nove , uzbudljive pustolovine osebujnih Mileninih likova moći ćemo pratiti u novom romanu  čija se promocija očekuje najkasnije do sajma „Interliber 2017“( izdavač : „Zagrebačka naklada“). Na veliko zadovoljstvo posjetitelja večer je bila posebna prilika za nabavu knjiga Milene Benini („Svećenica mjeseca“, „Da en“, „Zmajska zora“ ) po promotivnim cijenama. Program je realiziran uz potporu grada Zagreba.