Zagrebački INmusic festival, najveći open-air festival u Hrvatskoj, prošle godine okupio je u tri dana rekordnih 80.000 posjetitelja, a drugu godinu za redom najznačajniji porast zabilježen je u broju posjetitelja iz inozemstva. Inozemna je publika u 2015. tako činila oko 30 posto festivalske publike, pri čemu je oko 35 posto posjetitelja iz Slovenije, BiH, Srbije i Makedonije, dok je 45 posto posjetitelja iz Velike Britanije, Austrije, Njemačke, Italije, Španjolske i Mađarske. Najveći porast posjetitelja u 2015. bilježi se i dalje među posjetiteljima iz Velike Britanije i Irske te Austrije i Njemačke, dok se novo tržište otvara na prostoru Bugarske i Rumunjske koje bilježi velik interes za festival. Prema statistikama prodaje karata i posjete festivalskog kampa, INmusic festival su posjetili gosti iz preko 55 različitih zemalja.  Ako se ovim brojkama pridoda podatak organizatora kako je prošle godine ostvareno i do 45.000 noćenja vezanih direktno uz održavanje INmusica, vidljiv je neporeciv turistički značaj ove manifestacije. Posjetitelji, i domaći i strani, redovno hvale festival - na društvenim mrežama i preporukom svojim prijateljima, pa nije ni čudo da se mnogo posjetitelja iz godine u godinu vraća na INmusic, a mnogi dolaze i s djecom! Pritom, ove godine na INmusicu svoj 'medeni mjesec' provest će i jedan mladi bračni par iz Londona, koji je upravo festival na jarunskom jezeru odabrao kao idealnu destinaciju za tu prigodu. INmusic   Samo festivalski kamp, smješten na jarunskim otocima spojenim atraktivnim pontonskim mostovima, ugostio je dvije tisuće kampera iz 54 različite zemlje, koji su ostvarili oko deset tisuća noćenja u toku sedmodnevnog trajanja kampa. Preko 95 posto „kampera“ pritom je došlo iz inozemstva, ponajviše iz Slovenije, Velike Britanije, Irske, Austrije, Italije, Bugarske, Njemačke, Španjolske i Mađarske. Tomislav Krišto / CROPIX   Uz vrhunski glazbeni program (do sada smo imali prilike vidjeti, primjerice, odlične nastupe Flaming Lipsa, Grindermana, Mobya, Franza Ferdinanda, Morrisseya, Pixiesa, The Streetsa, Kraftwerka i Black Keyesa, a ove godine dočekujemo dvije dive -  Florence i PJ Harvey), strani posjetitelji fascinirani su cijenom festivala, jer su slični festivali u inozemstvu znatno skuplji, i u usporedbi, kako mnogi ističu, INmusic je i do 5 puta povoljniji. Pored toga, lokacija dodatno oduševljava strane „rock-turiste“, jer je festival u relativnoj blizini centra Zagreba kojeg tako mnogi imaju priliku razgledati i iskušati različite sadržaje, uključujući iskustvo zagrebačke kulture ispijanja kave „na špici“.   Brojne pohvale stranih medija i rastući interes za festivalom neprocjenjiva je promocija hrvatske turističke ponude, koju bi HTZ i Turistička zajednica grada Zagreba svakako trebala iskoristiti. Prilika je tu, i treba se jače uključiti kako bi se iskoristila postojeća besplatna reklama, jer festival sa svojim štedljivim proračunom ne može priuštiti oglašavanje u stranim medijima. (Dakako, pokoja uložena kuna turističke zajednice u oglašavanje festivalske ponude u stranim medijima svakako bi se isplatila!) Osim sadržaja INmusica, posjetitelji mogu uživati i u mnogobrojnim sadržajima koji ih vode van festivala, a jedan od popularnijih izleta su svakako svjetski poznata Plitvička jezera koja svake godine posjeti velik broj kampera jer mnogi od njih inače ne bi imali prilike vidjeti plitvičke prirodne ljepote, najviši slap u Hrvatskoj i 90 smaragdno zelenih jezera. Za ljubitelje adrenalinskog turizma u ponudi je kajaking rijekom Mrežnicom (stajati ispod 8 metarskog slapa neponovljiv je doživljaj koji se prepričava dugo nakon posjete INmusicu i Hrvatskoj!) i downhill spust niz Medvednicu.   Ove godine inovatori s INmusica zadivit će posjetitelje s 25 tona čelika ugrađenog u impresivnu repliku Teslinog tornja, srušenog prije 99 godina. Ovaj projekt INmusic festival posvetio je dvojici iznimnih ljudi koji su ostavili neizbrisiv trag na čovječanstvo - Nikoli Tesli i Davidu Bowieju, koji je u jednoj od svojih posljednjih filmskih uloga glumio Nikolu Teslu u Nolanovom 'Prestižu' i to upravo u životnoj fazi genijalnog izumitelja nakon tada neshvaćenog projekta 'Wardenclyffe Towera'.   INmusicova verzija Wardenclyffe tornja, kako ističu organizatori, suvremeni je podsjetnik na nerealizirane energetske ideale kojima je Tesla posvetio svoj radni vijek - osiguravanju besplatne, neograničene i čiste energije za čovječanstvo i konačno uspostavljanje preduvjeta za svjetski mir. Tridesetmetarski Teslin toranj, jedinstven na svijetu, vidjet će i s druge obale Jaruna, a zasigurno će zaintrigirati i svjetsku javnost, te postati nova turistička atrakcija Hrvatske i njene metropole.     Jarunski otoci Trešnjevka i Univerzijada i ove godine bit će dom brojnim kamperima, dok će se glavni glazbeni program, već tradicionalno, odvijati na najvećem otoku jarunskog arhipelaga - Otoku hrvatske mladeži. U festivalskom kampu moći će se boraviti i zabavljati čak sedam dana - od 17. lipnja u 12:00 sati do 24. lipnja u 12:00 sati. Prošlogodišnjim jubilarnim izdanjem INmusic festival postavio je novi rekord posjećenosti s više od 80000 posjetitelja iz raznih dijelova svijeta te 30 % više ostvarenih noćenja nego 2014. godine. Ljeto počinje na INmusic festivalu uz najaktualnija svjetska i regionalna glazbena imena: Florence + The Machine, PJ Harvey, Gutterdämmerung featuring Henry Rollins, Jake Bugg, Skunk Anansie, The Kooks, Wilco, Django Django, Pennywise, Kawasaki 3p, The Bambi Molesters, Gustafi i mnogi drugi! INmusic festival #11 održat će se od 20. do 22. lipnja 2016. godine na Jarunu u Zagrebu uz potporu Ožujskog piva kao powered by sponzora te OTP banke koja omogućava beskontaktno plaćanje na festivalu. Festivalske trodnevne ulaznicedostupne su putem službenog webshopa, mogu se uplatiti u više od 100 poslovnica OTP banke Hrvatska te se mogu kupiti u Dirty Old Shopu u Zagrebu. Cijena trodnevne ulaznice iznosi 349 kuna (+ transakcijski troškovi), cijena dnevne ulaznice iznosi 300 kuna (+ transakcijski troškovi) dok je cijena za sedmodnevni festivalski kamp 250 kuna (+ transakcijski troškovi). Kamperske ulaznice, kao i jednodnevne ulaznice za festival, dostupne su isključivo putem webshopa. U tijeku je i posebna akcija OTP banke: ukoliko se pri plaćanju naloga za festivalske ulaznice u poslovnicama OTP banke diljem Hrvatske ugovori MasterCard® contactless prepaid kartica OTP banke (bez članarine i upisnine) OTP banka poklanja 50 kuna pologa. Ponuda je ograničena te traje do 31. svibnja ili do isteka zaliha.