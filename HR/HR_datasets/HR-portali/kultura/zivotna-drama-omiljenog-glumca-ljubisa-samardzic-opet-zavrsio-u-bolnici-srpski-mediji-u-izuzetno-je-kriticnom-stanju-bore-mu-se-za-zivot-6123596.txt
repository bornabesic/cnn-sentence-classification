Glumac Ljubiša Samardžić već je nekoliko dana u bolnici, a njegovo zdravstveno stanje je ponovno izuzetno loše, doznaje Blic. Samardžić je u prosincu prošle godine imao tešku operaciju mozga, a kako doznaje beogradski list, trenutno je u Kliničkom centru Srbije, na Odjelu hematologije i liječnici se bore za njegov život. - Ja sam doputovala sinoć, tako da me je sve to zateklo. Naravno, želim mu brz oporavak - kaže za Blic glumica Neda Arnerić, koja je s Ljubišom Samardžićem igrala u više filmova i serija. - Ljubiša Samardžić je u izuzetno kritičnom stanju, ugrožen mu je život i liječnici čine sve što je u njihovoj moći - ispričao je za Blic 'dobro obaviješten izvor'. - Ne znam ništa o tome pa vam ne mogu ništa ni reći. Naprosto ne znam... Žao mi je ako je tako, ali ne znam ništa o tome - rekla je za Blic glumica Gorica Popović kada su joj novinari ovog lista rekli da je njezin kolega ponovno u teškom stanju. U prosincu, kada je legendarni Smoki bio na operaciji, liječnici su imali optimistične prognoze, a tri mjeseca kasnije špekuliralo se da se glumac zbog glavobolja, vrtoglavica i mučnina nakratko vratio u bolnicu. Ipak, ova glumačka legenda se u ožujku u pratnji supruge Mire pojavio na beogradskom Festivalu dokumentarnog i kratkometražnog filma, gde je prikazan njegov film 'Panta rei'. Tijekom svečanosti otvaranja, iz prvog reda, nasmijano se obratio publici, što je ispraćeno gromoglasnim aplauzom. Tada je izjavio: - Nemam riječi. Uzbuđen sam. Ovaj moj dokumentarni film je pao u vrijeme kada me zdravlje ne služi, ali u svakom slučaju - idemo dalje. Ponosan sam što ste organizirali tako dobru manifestaciju koja će živjeti dulje nego ja, logično. Dosta se toga u ovom prostoru izmijenilo. To me i dira i pospješuje. Drago mi je što će na programu biti i filmovi stvaralaca iz republika bivše Jugoslavije, rekao je tada. Čuvenog Ljubišu Samardžića tada ni teška bolest nije zadržala da se sretne s prijateljima i filmofilima i da ponovno sjedne u kinodvoranu.