Svečana 50. izvedba predstave 'Političko vjenčanje' Fadila Hadžića u režiji Borne Baletića održat će se u srijedu, 12. listopada u 20 sati u Satiričnom kazalištu Kerempuh. Riječ je o komediji  koja u prvi plan postavlja priču o mladom paru koji se želi vjenčati i započeti zajednički život. Preduvjet za to jest pristanak njihovih roditelja. Dogovara se večera i kreće potpuno razotkrivanje. Kroz susret i sukob te dvije obitelji dijametralno suprotnih svjetonazora gradi se zaplet ove punokrvne komedija karaktera koja ismijava svako atrofično mjesto naših brakova, obitelji i društveno-političke zajednice. Pišući neumorno do kraja života, Fadil je Hadžić sve te mijene na takozvanoj društveno-političkoj i kulturnoj našoj sceni izravno ili posredno, ali uvijek kritički i s mjerom komentirao u svojim komedijama, filmovima i satiričkim feljtonima. U ovom urnebesnom komadu nalazimo neke takozvane ozbiljne ljude u vrlo neozbiljnoj situaciji. Takve su komedije svevremenske i njihova je takozvana političnost relativna. Radi se o smiješnim situacijama u kojima prepoznajemo smiješne i glupe ljude oko sebe danas i ovdje. Redatelj 'Političkog vjenčanja' je Borna Baletić, dramaturginja Dora Delbianco, kostimografkinja Irena Sušac, scenografkinja Tanja Lacko, a izbog glazbe potpisuje Borna Baletić. U predstavi igraju Filip Detelić, Mia Anočić - Valentić, Ozren Grabarić, Nina Erak - Svrtan, Željko Königsknecht i Elizabeta Kukić.