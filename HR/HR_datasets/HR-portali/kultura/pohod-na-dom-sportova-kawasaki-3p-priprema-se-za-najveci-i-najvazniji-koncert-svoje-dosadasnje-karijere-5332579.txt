ZAGREB - Zagrebački Kawasaki 3P održat će u subotu, 25. ožujka u Domu sportova najveći i najvažniji koncert svoje dosadašnje karijere. U posljednjih dvadesetak godine ne postoji bend koji je u pjesme jače i slikovitije prenio jezik i zvuk ulice od Kawasaki 3P-a. Njihov rockom podebljani ska punk, koliko god dolazio iz poznatih izvora, od samog je početka nosio jedinstven K3P pečat čiji koncertni kontrolirani kaos je nosio sve pred sobom. S takvim pedigrom i čak 24 godine staža na leđima Kawasaki su sasvim zasluženo pred vratima Doma sportova.   Scenarij za veliki koncert se tek slaže, ali je sigurno da će bend posebnu pažnju posvetiti trima ključnim momentima karijere – antologijskom debiju “Kawasaki 3P”, megauspješnom “Idu Bugari” i prošlogodišnjem bestselleru “Goli zbog pasa”. Kawasaki će u Dom sportova donijeti baš sve što ih je učinilo jednim od najvećih i najznačajnijih bendova našeg podneblja, od “Antonije”, “Puta madre” i “3Problema” preko “Snifa san glu”, “Niskarastaman” i “Kristin” do “Kak si, pa tak”, “Ni da ni ne” i “Loš, zao”.     Ulaznice u prodaju kreću u ponedjeljak, 5. prosinca. Do kraja 2016. cijena će im iznositi 60 kn. Od 1. siječnja za ulaz će trebati izdvojiti 70 kn, a na sam dan koncerta 25. ožujka 90 kn.     Službena prodajna mjesta: •	Dirty old shop, Tratinska 18 •	Rockmark, Berislavićeva 13 •	Aquarius CD Shop, Varšavska 13 •	Dallas Music Shop Rijeka, Splitska 2a •	Dancing Bear, Gundulićeva 7, Zagreb •	Eventim prodajna mjesta i www.eventim.hr