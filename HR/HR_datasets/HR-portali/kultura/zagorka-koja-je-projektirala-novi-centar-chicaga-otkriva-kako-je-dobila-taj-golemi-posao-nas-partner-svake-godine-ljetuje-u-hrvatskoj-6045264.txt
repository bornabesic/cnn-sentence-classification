Hrvatski studio Lotus Architecti, koji vodi arhitektica Maja Bručić, partneri su sa španjolskom tvrtkom Barcelona Housing System i globalnom tvrtkom WElink na najvećem projektu koji se trenutačno planira graditi u Americi. Na području Chicaga, na južnom dijelu grada i na mjestu nekadašnje industrije - čeličane U.S. Steel, zoni veličine 200 hektara, u planu je gradnja 12.000 stanova u zgradama srednje veličine, atraktivna turistička luka uz kanal i marina. Glavna ideja naselja New South Works je da će svojim budućim stanovnicima, njih 70.000, ponuditi sve sadržaje za ugodan život, dostupne za pet minuta. U ovom projektu vrijednom vrtoglavih četiri milijarde dolara hrvatski studio Lotus Architecti zadužen je za arhitekturu i dizajn. - Realizacija projekta u planu je tijekom dvije godine. Početkom godine tvrtka Barcelona Housing System, pod kojom nastupamo, izložila je masterplan pod imenom 8080 Lakeshore, koji se sad još dorađuje. Riječ je o području Chicaga koje je veličine, samo za usporedbu, kao u Zagrebu područje od Črnomerca do Dubrave - otkriva nam Maja Bručić.   No, kako se uopće jedna hrvatska tvrtka našla unutar golemog projekta koji je pred realizacijom u Americi, pitamo arhitekticu Bručić. - Pa samo naizgled “slučajno”. Moj prijatelj i kolega iz Chicaga javio mi je da je u tijeku natječaj za veliko područje grada. Natječaj nije tražio samo arhitektonsko i urbanističko rješenje, nego su tražili grupu koja će projekt razviti i izgraditi. Ključno je bilo što sam se tada sjetila grupe Barcelona Housing System, čiji CEO svake godine ljetuje u Hrvatskoj, te razvijamo zajedno i projekte u Hrvatskoj. Partneri smo od 2015. godine. Uglavnom, javili smo se na natječaj u kolovozu prošle godine i pobijedili - odgovara Maja Bručić, ponosna na činjenicu da je ona BHS-u dovela taj projekt. Važno je za taj natječaj bilo i to što su Barcelona Housing System svjetski developeri jer su za ulazak u natječaj bile nužne visoke reference. - Jedan od razloga uspjeha je bio i što je BHS razvio sistem gradnje od nosača od tankog čelika, sustav koji je iznimno brz. Ovako veliko naselje, koje će se graditi u nekoliko faza, može se tako već dobrim dijelom realizirati za dvije godine, što je kod klasične gradnje nemoguće - dodaje Maja. Nedavno je njezin studio otvorio svoj ured u Chicagu. Angažirali su i poznatu globalnu arhitektonsku tvrtku HOK za izradu masterplana. - Plan je napraviti novi centar grada. Važan dio projekta je slip - kanal gdje jezero Michigan ulazi u zonu obuhvata - te će se oko njega razviti turističko-trgovačka zona. U planu je i marina sa 1000 vezova jer ovdje ima puno jedriličara te će postati moguća atraktivna ruta za vikend. Od nas do Down Towna u Chicagu, koji se također bazira na kanalu, moguće je jedrenje od 15 milja. Naselje će uz stanovanje imati škole, vrtiće, muzeje, galerije, zdravstvenu uslugu, javne sadržaje i, primjerice, Ikeu, koja je popularna među mlađim Amerikancima - opisuje arhitektica Bručić.   Lotus Architecti lider su u tom projektu za arhitekturu. Izgled naselja bit će, dodaje Maja Bručić, pitom pa je najviša visina predviđenih zgrada 12 katova. - Naš su posao i svi detalji oko urbanističke opreme naselja. U projekt smo integrirali i naš javni kiosk za plažu za koji smo se već prije natjecali u Chicagu na javnom natječaju, jer grad ima 40 milja plaža. Za stambene zgrade u naselju koristi se cigla i kamen, staklo, znači jedan lagani industrijski stil, u duhu Chicaga. Sami stanovi bit će prema njihovim standardima, a to znači da je najmanji jednosoban stan veličine 75 kvadrata pa do stanova od 200 kvadrata. Od europskog duha koji ćemo donijeti upravo je ideja tog života, muving, jedna žila kucavica uz kanal, uz koji se vrti i ekonomija. To je najveći udio koji će moj studio dati projektu - naglašava Maja Bručić. Tako njezin studio Lotus Architecti sada ima svoja predstavništva u Zlataru, Zagrebu i Chicagu. - Ja sam Zagorka. Iako u Zagrebu živim od studija, željela sam otvoriti studio u Zlataru. Zagorje se razvija, moja je želja da bude kao Istra - kaže Maja Bručić. Pitamo je da nam opiše kako otprilike izgleda njezinih mjesec dana. - Sad sam tu u Zagrebu, popodne idem u Zadar i vraćam se navečer, a jučer sam bila na Krku. Po novom, jednom mjesečno idem na tjedan do deset dana u Chicago. Kad sam u Zagrebu, barem 2-3 puta tjedno odem do Zlatara - smije se Maja Bručić.   Priznaje mi da je u samom početku malo dvojila o tome hoće li uspjeti biti na razini zadatka u Americi koji se našao pred njom. - Bilo je pitanja u glavi - ono kako ću ja to, imamo li dovoljno iskustva... No, već na prvim razgovorima i pregovorima pokazalo se da nema problema biti među “velikim igračima” ako čovjek vjeruje u sebe, ima dovoljno odvažnosti, znanja i talenta - smatra arhitektica. Ona je 2015. godine dobila nagradu “Hrvatskih top 40”, za menadžere mlađe od 40 godina. Ispred njezina studija je niz budućih projekta, ponajviše u turizmu, za obalu, i u Zagorju. Zanimalo nas je da nam usporedi i koliko je lakše graditi veliki projekt u Americi nego u Hrvatskoj. - Uopće nije ništa lakše! - naglašava Maja. - Kod njih je vrlo bitno, a to nije mala stvar, da zajednica, znači susjedstvo cijele zone, bude suglasno s projektom. Kod nas to nije tako, zaključuje Maja Bručić. Tim Lotus Architecti je internacionalan, a osnov čine Maja Bručić, Ivana Pozaić, Eva Cotman, Sebastijan Bartolin, Aleksandar Crnojević i drugi, dok tehnički dio tima vodi Igor Adanić. Nedavno je objavljen njihov projekt za budući boutique hotel Mihovljan u Zagorju. Imat će 53 sobe, wellness i spa, restoran te vanjski i unutarnji bazen. Također su i autori hotela Zaboky koji će se uskoro graditi u centru Zaboka. Napravili su i projekte za nekoliko rezidencijalnih vila na obali kao i za hotele. - Naša je prednost što kao tvrtka možemo uz arhitekturu osigurati i kapital, zaključuje Bručić.