Predstavnici hrvatske filmske zajednice ponovili su u petak kako su kontinuirane optužbe o navodnim kriminalnim radnjama u Hrvatskom audiovizualnom centru (HAVC) neistinite i klevetničke, upozorivši kako je problem i što dolaze od grupe građana za koju se ne zna točno u ime koga nastupaju. Ravnatelj HAVC-a Hrvoje Hribar ustvrdio je na konferenciji za novinare kako jedino putem medija mogu komunicirati s onima koji ih optužuju jer kada su im se pokušali obratiti putem pisma otkrili su kako imena udruga s kojima se predstavljaju u javnosti ne odgovara stvarnim činjenicama. "Svaka dva do tri dana mediji dobivaju pozive za konferencije za novinare gdje se govori da se nešto novo otkrilo i dostavilo, da postoji neki novi element, a gledano cjelovito i uz malo razuma radi se o ponavljanju i velikoj uloženoj energiji u to da se javnost poduči negativnoj slici rada ustanove i čitave hrvatske kinematografije", rekao je. Njegove je riječi potvrdio predsjednik Društva hrvatskih filmskih redatelja Danilo Šerbedžija, rekavši kako su s ciljem demantija napada na račun Društva poslali predstavnici branitelja, Zorici Gregurić, koja se predstavlja i kao predstavnica Udruge zagrebačkih branitelja Vukovara, no ono im se vratilo, pa sada nemaju adresu na kojoj bi joj se obratili. Damir Jašarević, predsjednik Udruge zagrebačkih branitelja Vukovara, objasnio je kako on kao predsjednik upravo vodi likvidacijski postupak udruge, a da je Gregurić prije nekoliko godina suspendirana s mjesta tajnice i iz članstva udruge. Istaknuvši kako joj ne oduzima pravo da nastupa kao pojedinac, rekao je kako je za njega to "lažno predstavljanje" i ispričao se nazočnim filmašima "što trpe taj teror". Predsjednik Hrvatske udruge producenata Boris T. Matić zgrožen je činjenicom da se "potpunim neistinama" sada napada i cijela audiovizualna zajednica. "Izražavam podršku HAVC-u i ovom sustavu, svim našim kolegama i žao mi da im se ne dopušta da se bave svojim poslom u trenutku kada hrvatski film doživljava uspjehe kakve nije doživio u posljednjih 25 godina", naglasio je. Redatelj Zrinko Ogresta, koji je bio prozvan za sukob interesa u slučaju filma "S one strane", rekao je kako ga zanima tko predstavnicima branitelja dostavlja podatke "kojima blate njega i njegove kolege, tko je taj tko šalje te laži i proglašava ih kriminalcima". "To je vrlo ozbiljno kazneno djelo i pravna država se time treba ozbiljno pozabaviti", istaknuo je Ogresta, kojemu su u četvrtak javnu potporu dali i kolege s Akademije dramske umjetnosti. Producent tog njegova filma, Ivan Maloča iz Interfilma, demantirao je tvrdnje predstavnika branitelja kako je ta kuća za taj film od HAVC-a dobila 10,8 milijuna kuna, pokazavši novinarima ugovor o iznosu 3,7 mil kuna, a odbacio je i optužbe o sukobu interesa s obzirom da nije bio član Hrvatskog audiovizualnog vijeća. Podsjetio je kako je Interfilm dosad napravio 35 igranih filmova, navevši i nekoliko konkretnih primjera  koji pokazuju kako rade razne filmove, "i lijeve i desne i centrističke", od onih o Siniši Glavaševiću do filma o bleiburškoj tragediji. Snimatelj i redatelj Silvestar Kolbas istaknuo je kako članovi Hrvatskog audiovizualnog vijeća ne predstavljaju sami sebe, nego udruge, da su na tome privremeno sve dok ih njihove udruge delegiraju i sve se odvija legalno i po ustaljenoj proceduri. Kako bi razriješio nedoumice oko samog sustava koji se sada dovodi u pitanje, Hribar je podsjetio kako je donedavno  transfer sredstava za hrvatske filmove bio vođen politikom, no tek su Zakonom o hrvatskoj audiovizualnoj djelatnosti podignuti kriteriji izvrsnosti i transparentnosti, ali i predvidio mjere kako bi se izbjegao sukob interesa kako oni koji su povezani s korisnicima ne sudjeluju u donošenju odluka".