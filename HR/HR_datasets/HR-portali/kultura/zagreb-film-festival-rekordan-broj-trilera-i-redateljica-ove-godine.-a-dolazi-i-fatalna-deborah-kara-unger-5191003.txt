ZAGREB - Zagreb Film Festival (ZFF) prikazat će stotinjak filmova u raznim programima, među kojima je dosad najveći broj trilera te filmova redateljica, a u Zagreb dolazi i veliki broj gostiju - njih više od 120 bit će na ovogodišnjem izdanju, koje se održava od 12. do 20. studenog. Uz ranije najavljene goste, među ostalim rumunjskog redatelja Cristija Puiua i njemačkog Andreasa Dresena, organizatori su na konferenciji za novinare otkrili još jedno atraktivno ime - australsko-kanadska glumica Deborah Kara Unger dolazi na posebnu projekciju kultnog filma "Sudar" Davida Cronenberga u kojemu je ostvarila glavnu ulogu.   Projekcija će se održati na zatvaranju festivala u kinu Europa i dio je novog programa tog kina posvećenog filmskim klasicima "Kinolektira". Kao posebnost ovogodišnjeg glavnog programa dugometražne konkurencije direktor Festivala Boris T. Matić izdvojio što se među trinaest filmova prikazuju i dva hrvatska - "Trampolin" Katarine Zrinke Matijević i "Ne gledaj mi u pijat" Hane Jušić. Po njegovim riječima, redateljice su ove godine više nego ikad zastupljene na festivalu - čak su ih četiri u dugometražnoj konkurenciji, veliki ih je broj i u kratkometražnim programima, a i nekolicina je glumica među gostima festivala.   Izraelska autorica Maysaloun Hamoud u Zagrebu će predstaviti svoj film "Dva svijeta" o tri mlade Arapkinje u Tel Avivu koje balansiraju između urbanog života i tradicionalnih obiteljskih vrijednosti, dok se gruzijskoj autorici Rusudan Glurjidze prikazuje autobiografska drama "Kuća drugih".     Matić kaže kako se ovogodišnje filmove ne može svesti pod zajednički žanrovski nazivnik, ima komedija i drama te, kao nikada do sada, trilera, od kojih su neki "čistokrvni", a neki drame s primjesom trilera.   Među njima su "Noćne životinje", novi film modnog kreatora Toma Forda, koji je osvojio Nagradu žirija u Veneciji, prvijenac rumunjskog redatelja Bogdana Mirice - "Psi", križanac vesterna i trilera koji je osvojio nagradu FIPRESCI u Cannesu, belgijski "Flamansko nebo" Petera Monsaerta i "Miran čovjek" kinesko-kanadskog redatelja Johnnyja Maa.   Glavni program, tradicionalno posvećen prvim i drugim filmovima, zanimljiv je i zbog širokog generacijskog raspona autora, što pokazuje kako nikada nije kasno postati debitant, od 26-godišnjeg francuskog redatelja Morgana Simona ("Okus tinte") do etabliranog glumca i redateljskog debitanata, Rade Šerbedžije ("Oslobođenje Skoplja" koji je režirao s Danilom Šerbedžijom).   Festival otvara "Najsretniji dan u životu Ollija Mäkija" Juhoa Kuosmanena, topla filmska priča o slavnom finskom boksaču koji je u Cannesu osvojio nagradu programa "Izvjestan pogled".   Iz programa se izdvajaju još srpska "bajka za odrasle" Srđe Penezića, "Ime: Dobrica, Prezime: Nepoznato", u kojemu glavnu ulogu ima gost ZFF-a Slavko Štimac, te drama "Sukob" egipatskog redatelja Mohameda Diaba, koju je na svom Twitter profilu preporučio i američki glumac Tom Hanks.   Ukupno će se za Zlatna kolica natjecati 33 filma - 13 dugometražnih, 10 kratkometražnih i 10 iz programa Kockice.   O nagradama će, za dugometražni film, odlučivati redatelj Andreas Dresen,  producent i scenarist Fred Breinersdorfer i zamjenica direktora Sofia Film Festivala, a za kratkometražni selektorica Vanja Kaluđerčić te prošlogodišnje pobjednice programa "Kockice" i kratkog metra, redateljice Daina Oniunas-Pusić i Nora el Hourch.     Jedan od ovogodišnjih noviteta je da program "Ponovno s nama" koji donosi nove filmove autora koji su sudjelovali na ranijim festivalskim izdanjima, postaje natjecateljski.   "Pobjednički film dobit će nagradu Zlatni bicikl, što je rezultat naše težnje da sustavno pratimo rad 'starih' ZFF-ovih autora, ali i da na njihova nova ostvarenja stavimo nešto veći fokus nego ranijih godina", rekla je koordinatorica programa Selma Mehadžić.   Poseban gost tog programa bit će začetnik rumunjskog novog vala i pobjednik kratkometražnog ZFF-ovog programa 2004. godine, Cristi Puiu, koji sada dolazi s crnohumornom obiteljskom dramom "Sieranevada", snimljenom u koprodukciji s Hrvatskom.   Srednjoškolcima je namijenjen program "Plus", u kojemu će o najboljem filmu odlučivati žiri s petero zagrebačkih srednjoškolaca, a novost je da su predstavnici mlade publike ove godine i birali filmove.   Program "Velikih 5" , posvećen filmovima pet najvećih europskih kinematografija, zahvaljujući suradnji s Goethe-Institutom dovodi Andreasa Dresena, kojemu će se prirediti retrospektiva.   "Moj prvi film" donosi debitantska ostvarenja danas uspješnih i poznatih irskih redatelja, po izboru filmskog kritičara Nenada Polimca, dok je povjesničar Daniel Rafaelić odabrao ponajbolje komedije istočnoeuropske kinematografije za program "Čemu smo se smijali u socijalizmu".   Zagrebačka publika moći će se upoznati i s najosebujnijim predstavnicima 'mockumentaraca', koje je za ZFF izabrala filmska kritičarka Diana Nenadić, te pogledati tri ovogodišnja finalista za Nagradu Lux, u sklopu Dana Lux filma.     Program "Bibijada by RBA" posvećen je djeci, našoj budućoj kino publici, da se naviknu da postoje drugačija kina i filmovi, da spoznaju da postoji i nešto puno bolje od onoga što im se uobičajeno nudi, rekao je izvršni direktor ZFF-a Hrvoje Laurenta.   Taj program ove godine slavi deset godina, najduži je i najbogatiji dosad - traje osam dana i donosi jedanaest dugometražnih i kratkometražnih filmskih klasika i recentnih ostvarenja iz država Beneluxa. Tradicionalno, program se nastavlja tijekom cijele godine u Kinu Europa.   Svoj deseti rođendan proslavit će s publikom i tortom u subotu, 19. studenoga, na projekciji švedsko-nizozemskog filma "Ema spava negdje drugdje".   Za ovogodišnje izdanje najavljen je dosad programski i sadržajno najopsežniji program "Industrija", iz kojeg se izdvaja događanje "Ovako MI to radimo!" koje povezuje obilježavanje 25 godina Potprograma MEDIA i skorašnji ulazak Kanade u Eurimages.   U suradnji sa SPID-om, Savezom scenarista i pisaca izvedbenih djela, održat će se masterclass koscenarista novog HBO-ovog serijala "Mladi papa", Tonyja Grisonija, te razgovor s podnazivom "Nova teška artiljerija u TV-svijetu" s predstavnicima HBO-a.     Ove će se godine prvi put na Zagreb Film Festivalu organizirati inkluzivne projekcije, prilagođene osobama oštećenog sluha i vida - u suradnji s Udrugom Zamisli te uz potporu HBOR-a prikazat će se filmovi "Ime: Dobrica, Prezime: Nepoznato" i "Trampolin" .   Kao dugogodišnji generalni pokrovitelj festivala, Hrvatski Telekom organizira 'zagrijavanje' uoči početka festivala s ponudom prošlih pobjedničkih filmova u MAXtv videoteci i na MAXtv To Go, a kasnije će ponuditi i dio filmova s aktualnog festivala.   Festival će se održavati u kinima Europa i Tuškanac, Muzeju suvremene umjetnosti, Dokukinu KIC, F22 - Novoj akademijskoj sceni te u Goethe-Institutu,   Zagrebačko otvaranje Festivala po prvi put moći virtualno pratiti i u Rijeci, putem live streaminga u Art-kinu Croatia, organiziranog u okviru programa "ZFF Putuje".