Od četvrtka je na čelu Zajednice nakladnika i knjižara Hrvatske njezin dosadašnji potpredsjednik Mišo Nejašmić iz zagrebačke naklade Jesenski i Turk. Budući da je za četvrtak zakazan prvi sastanak novoizabranog Vijeća zajednice, Nejašmić je rezerviran za izjave novinama. Ipak, obećava da će ubuduće Zajednica nakladnika i knjižara raditi maksimalno transparentno i javno. Krediti HBOR-a – Želimo da svaka naša odluka u roku od 48 sati bude prezentirana javnosti. Isto tako naš rad ubuduće neće biti toliko povezan s osobom predsjednika, nego će se u rad uključiti svi članovi Zajednice. Treba aktivirati i rad po našim grupacijama kao što su grupacija dječje knjige, školskih udžbenika, knjižara... Te bi grupacije svoje probleme mogle podići na razinu zahtjeva – kazao je Nejašmić koji najavljuje daljnje kontakte s Ministarstvom kulture, Ministarstvom znanosti, obrazovanja i sporta, ali i Ministarstvom gospodarstva. – Kontaktirat ćemo i s Vladom i to u vezi s kreditima Hrvatske banke za obnovu i razvitak, ali i sa svim ministarstvima kako bi dali poticaj oporavku unutar naše branše koja je već godinama u krizi – naveo je Nejašmić. Zajednica će nastaviti s istraživanjima sektora, ali će inzistirati i na većem istraživanju koje bi se provodilo svakih pet godina. – Znamo da je knjiga kulturno i znanstveno dobro, ali je i proizvod kreativne industrije pa tu naglašavamo i njezin bitni privredni moment jer poslovi izdavaštva ipak zapošljavaju određeni broj ljudi. Zajednica nakladnika i knjižara nikako ne želi biti samo nekakav privjesak za tehničko odrađivanje poslova, primjerice na sajmovima – upozorava. Projekti u pripremi – Kako je Hrvatska gospodarska komora, u čijem sastavu trenutačno djelujemo, u previranju, razmišljamo o udruživanju nakladnika u poslovnu zajednicu i to već za nekoliko mjeseci. Tako bismo postali samostalna udruga firmi – najavljuje Nejašmić i ističe da bi se Zajednica tako pozicionirala za budućnost. Ističe da se nastavljaju pripreme i za Noć knjige, a tu su i tradicionalne manifestacije kao što je Interliber. >>Mišo Nejašmić na čelu nakladnika i knjižara Članstvo u Zajednici po poslovniku je dobrovoljno, ističe Mišo Nejašmić. – Svatko se u Zajednici može aktivirati ako to želi i ako ima vremena za takve aktivnosti. Trenutačno je u Zajednici aktivno sedamdesetak nakladnika i knjižara. Oni su aktivni članovi Zajednice, no imamo i pasivne članove, a to su zapravo svi oni koji se u Hrvatskoj bave nakladništvom i knjižarstvom – ističe Nejašmić.