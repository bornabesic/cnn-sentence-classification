ZAGREB - U godini u kojoj obilježava 15 godina kontinuiranog djelovanja, hrvatska udruga za promicanje queer kulture i identiteta Domino pokrenula je program "Fund for Others" (Fond za druge), koji ima za cilj kroz donacije pojedinaca i poslovnog sektora podupirati nezavisne umjetničke i aktivističke projekte. Zakladu su u okviru udruge Domino pokrenuli Zvonimir Dobrović i Bruno Isaković s ciljem podrške umjetnosti, aktivizmu i obrazovanju pojedinaca čiji rad i ideje nude inspiraciju i osnaživanje unutar vlastitih zajednica. Fond se oslanja na potrebu uspostavljanja dodatnih modela potpore umjetničkim i aktivističkim projektima, a riječ je o prvoj takvoj inicijativi u Hrvatskoj koja sustavno potiče isprepletenost filantropije pojedinaca i poslovnog sektora. Kako se ističe u izjavi osnivača, ideja je rezultat promišljanja različitih modela solidarnosti temeljem brojnih primjera iz čitavog svijeta. "Svjedočili smo brojnim slučajevima snage kreativnosti pojedinaca, grupa i organizacija iz cijelog svijeta koja neizmjerno mijenja okolnosti drugih ljudi na bolje. Također smo naučili da ni najmanji doprinos nije premalen kada je riječ o potpori drugima i to nas je inspiriralo da razmislimo o vlastitim mogućnostima poticanja te vrste solidarnosti. Upravo stoga, uspostavili smo ovaj program kako bismo ponudili priliku svima da pomognu drugima", stoji u izjavi. Fondom upravlja nevladina organizacija Domino koja iza sebe ima 15 godina iskustva u potpori i produkciji međunarodnih i lokalnih umjetnika i aktivista, a financirat će se kroz redovite donacije i putem posebnih donatorskih akcija "Aukcija za druge", "Zabava za druge", "Ljubav za druge" i "Dobar život za druge". Namjera je osnivača uključiti u rad Fonda što širi krug onih koji aktivno doprinose razvoju društva temeljenog na građanskoj jednakosti, umjetničkoj slobodi i prihvaćanju različitosti. Fond je počeo s radom u svibnju 2017. a trenutno obuhvaća nekoliko umjetničkih i aktivističkih projekata razvijenih u suradnji s partnerima iz Hrvatske i inozemstva. Fond među ostalima podržava "Ljetnu školu izvedbenih umjetnosti" u suradnji s festivalom Zadar Snova, razne kustoske i umjetničke rezidencije u Hrvatskoj i SAD-u, te formalne i neformalne edukacije aktivista i umjetnika, a u povodu dana oslobođenja Zagreba od fašizma 8. svibnja u sklopu Fonda pokrenuta je i Nagrada građana i građanki Grada Zagreba "Nada Dimić". Nagrada se dodjeljuje jednoj ili više osoba koje su svojim djelom i javnim angažmanom ostavile važan trag na kulturnom i umjetničkom polju Grada, a čije su originalne, inovativne i provokativne kulturne i umjetničke prakse motivirane i radikalnim promjenama ekonomskih, socijalnih i političkih uvjeta u prostoru u kojem djeluju. "Nagradom 'Nada Dimić' odajemo priznanje i dajemo poticaj umjetnosti i kulturi koja se odupire sve snažnijem sužavanju umjetničkih sloboda i poslušničkom pristajanju na šutnju koje vodi ka brisanju smisla umjetničkog propitivanja i širenja društvenih sloboda uopće. Tragamo za umjetničkim djelima i kulturnim inicijativama koje protestiraju, provociraju i ruše konvencije i tabue. Nagrađujemo umjetničke i kulturne prakse koje zajedno s progresivnim socijalnim pokretima i aktivizmom mijenjaju svijet – na bolje", priopćili su organizatori. Jedan od ciljeva nagrade je i uspostavljanje modela poticanja građanske solidarnosti kao društvene vrijednosti: u cilju solidarnosti i podrške drugima, u skladu s osnovnom idejom "Fonda za druge", dobitnici nagrade njen novčani dio doniraju inicijativama za koje smatraju da zaslužuju tu vrstu potpore. Inicijalnu grupu za osnivanje i dodjelu nagrade Nada Dimić za 2017. godinu čine: Zvonimir Dobrović, Bruno Isaković, Eugen Jakovčić, Vesna Kesić i Sonja Leboš, a imena dobitnika kao i doniranih inicijativa bit će objavljena na Dan Grada Zagreba, 31. svibnja. "Fond za druge je inicijativa za koju duboko vjerujemo da će naići na velik broj podržavatelja i da nastaje u pravom trenutku jer svi svjedočimo sve većim potrebama da budemo aktivni, solidarni i sigurni u vrijednosti društva koje iskreno brine za druge", poručili su osnivači. Pozivaju stoga sve filantropski raspoložene članove društva da se upoznaju s radom programa Fonda te da svojom donacijom postanu dio ideje jačanja solidarnosti u umjetnosti i aktivizmu.