Izdavačka kuća V.B.Z. priprema promociju knjige Voje Šiljka "Ulicama kružim ne bih li se sreo". Održat će se u utorak, 15. veljače, u 19 sati u Novinarskom domu. Uz samog autora o knjizi će govoriti domaćin Zoran Simić i urednik Ervin Jahić. Ova knjiga spomenar je i spomenik jednoj generaciji i epohi unutar pola stoljeća, nikako zlatnoj, ali po mnogočemu blistavoj, za kojom mnogi još uvijek žale i često je prizivaju, po dobru spominju u obiteljskim i poslovnim razgovorima, u kulturnim krugovima. S druge pak strane, ova je knjiga i oštroumni zapis o »novom dobu« i »javnim djelatnicima«, o veličini malenih i bijedi velikih, o jednostavnosti i ljepoti života, kada ga se živi otvorena srca i bez kalkulacija – ne daj, Bože, naknadnog švercanja vlastitog života – čestito i pošteno. U svakoj od nanizanih 380 priča, najmanje jedno ili dva, a ponegdje i više, lica iz prve ruke i u prvom licu jednine, kao krunski svjedoci i sudionici, pričaju i svjedoče – a trača i prostakluka nigdje i nijednog! Nema ogovaranja i vulgarnog podbadanja, bilo da se radi o mrtvima, bilo o živima, ispred ili iza plota, ispred ili iza zastora, ispred ili iza kamere, prije ili poslije predstave, zapisao je o knjizi Božo Rudež. 