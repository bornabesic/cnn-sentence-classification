ZAGREB - Karen Elson, britanski model i kantautorica, nastupit će u zagrebačkoj Tvornici kulture 13. srpnja kao posebna gošća Ryan Adamsu i njegovom bandu. Karen, Britanka trajno nastanjena u Nashvilleu, široj je javnosti najpoznatija kao bivša supruga Jacka Whitea, koji joj je i producirao sjajan album prvijenac 'The Ghost Who Walks' iz 2010. Nakon razvoda od Whitea Karen je dugo bila glazbeno neaktivna, da bi nedavno konačno objavila drugo studijsko izdanje 'Double Roses'.   Na devet novih pjesama surađivala je s uglednim imenima kao što su Father John Misty, Pat Carney (The Black Keys) i Laura Marling, a produkciju albuma potpisuje mladi i talentirani Jonathan Wilson. Karen Elson ovo će biti prvi posjet Hrvatskoj, a Ryana Adamsa pratit će na kompletnoj europskoj turneji.   Ryan Adams, veliki američki kantautor i multitalentirani glazbenik obožavan od fanova i medija, dolazi u zagrebačku Tvornicu kulture 13. srpnja. Nastup je dio europske turneje koja uključuje 16 koncerata, ali samo jedan u Hrvatskoj što je ekskluziva za cijelu našu regiju. Serija svirki prati fantastičan Ryanov aktualan studijski album 'Prisoner' čiji singl 'Do You Still Love Me?' ulazi u red najistaknutijih rock pjesama 2016. godine.     Ulaznice su u pretprodaji po cijeni od 150 kn, dok će na dan koncerta za ulaz trebati izdvojiti 170 kn.