Gotovo da nema domaćeg medija koji se ozbiljnije nije pozabavio snimanjem novog filma (i TV serije) Antuna Vrdoljaka 'General', što je razumljivo, budući da je to priča o životnom putu Ante Gotovine, jedne od najeksponiranijih ličnosti novije hrvatske povijesti, kojeg pritom igra Goran Višnjić, naš glumac vrlo zapažene holivudske karijere. Kad je već tako, začudno je ignoriranje napete drame koja se prošlog vikenda odigrala oko serije 'Bezvremeni' (Timeless): nju je velika tv mreža NBC najprije skinula s rasporeda za narednu godinu, a nakon tri dana se predomislila i najavila da će ipak emitirati drugu sezonu od 10 epizoda. 'Bezvremeni' bi nama trebali biti zanimljivi, jer u njemu jednu od glavnih uloga glumi upravo Višnjić i za njegov međunarodni status je ta serija ipak važnija od 'Generala', koji će po svoj prilici ostati lokalna atrakcija. Ponajprije, što se to odigralo s 'Bezvremenima'? Serija je imala solidnu, ali ne i senzacionalnu gledanost: 16 epizoda prve sezone pratilo je u prosjeku 5-6 milijuna gledatelja, što baš nije razlog za ukidanje, međutim, NBC je procijenio da mu je pametnije gurati dalje ne tako gledane serije 'Slijepa mrlja' i '96 sati', čija je cijena produkcije puno manja nego ona 'Bezvremenih'. Tek za informaciju, svaka epizoda potonje odigrava se u drugom vremenskom razdoblju i uoči važnog povijesnog događaja, bez obzira je li to pad Hindenburga 1937., atentat na Abrahama Lincolna 1865. ili neka zgoda iz 2. svjetskog rata. Troje junaka, naime, posjeduje vremenski stroj, imaju oni svoje razloge zašto preskaču čitava stoljeća, a u stopu ih prati negativac s nešto drukčijim motivima no što su njihovi. Inscenirati sve to skupa nije baš jeftino i to je razlog da je NBC najprije odlučio da mu 'Bezvremeni' ne trebaju. Ipak, povijesna fantastika privlačan je žanr, zato su i 'Bezvremeni' skupili hordu poklonika koja je burno reagirala na mogućnost ukidanja serije. Pritom je producent Sony Television počeo tražiti nove partnere među 'streaming' gigantima i kablovskim tv mrežama, pa je NBC procijenio da mu je mudrije odlučiti se za još jednu sezonu, ali s manjim brojem epizoda i nešto nižim troškovima.   Goran Višnjić može biti zadovoljan ishodom. On ne glumi niti jednog od tri glavna junaka (među njima je najpoznatija Abigail Spencer iz serije 'Ispravljanje' Sundance Channela), on je negativac Garcia Flynn koji im je neprestano za petama, no to je prilično slojevit lik, cilj mu je uz pomoć vremenskih vratolomija povratiti suprugu i sina. Nije slučajno što je naš glumac odabrao ulogu koja je daleko od pozitivca. Prošla su vremena kad je krajem 90-ih osvajao Ameriku i svijet kao ljepuškasti liječnik Luka Kovač u 'Hitnoj službi', danas su mu već 44 godine i takve role prisvaja mlađa generacija glumaca. U filmovima nikad nije dobio pravu šansu, bio je u konkurenciji za novog Jamesa Bonda, ali je ispalo da to nije ništa ozbiljno, imao je čak i peh da nastupi u 'Muškarcima koji mrze žene' Davida Finchera, njegov lik trebao se razigrati tek u drugom i trećem nastavku, no kompanija Sony procijenila je da joj je to prevelika investicija i serijal sad počinje od kraja, ekranizacijom četvrtog romana Stiega Larssona i, naravno, potpuno novom glumačkom postavom. Glede televizije, profil junaka se u međuvremenu promijenio, u serijama dominiraju karakterni glumci razmjerno neugledne pojave, tako da Višnjićeva naočita vanjština postaje problem čim iskrsne neki zanimljiviji angažman. Pokušao je glumiti samozatajnog supruga u seriji 'Extant', ali je shvatio da ga malo tko zamjećuje uz glavnu zvijezdu Halle Berry, a i nestao je na samom početku druge sezone. Puno je bolji dojam ostavio u seriji 'Crvena udovica', tamo je bio naočiti mafijaš Nicholae Schiller prema kojem glavna junakinja (Radha Mitchell) nije ravnodušna, dokazao je da vlada i borilačkim vještinama, ukratko, profilirao je lik koji je daleko od romantičnog pozitivca, ali koji publici može biti itekako intrigantan. Serija je, na žalost, izdržala samo jednu sezonu (u njoj je nastupao i Rade Šerbedžija), ali koncept takvog karaktera kao da se preselio u 'Bezvremene'. I tu je Višnjić netko za koga ne možete navijati, ali je neusporedivo karizmatičniji od pozitivca Matta Lantnera. Nimalo slučajno da je on pokretač radnje u mnogim epizodama, njegovi planovi za mijenjanje povijesti nikad se do kraja ne realiziraju, ali Lucy Preston (Abigail Spencer) ima razumijevanja za Flynnove motive i kad tad će doći trenutak da pomognu jedno drugom. Višnjić je izvukao pouku, treba izbjegavati uloge koje eksploatiraju samo njegovu naočitu vanjštinu i usmjeriti se na dramski zahtjevne role. 'Bezvremeni' su mu ponudili upravo takav glumački zadatak, a kako ga je obavio možete provjeriti i sami ukoliko imate pretplatu na Netflix, koji je seriju uvrstio u svoj katalog, što je već dostatna preporuka.