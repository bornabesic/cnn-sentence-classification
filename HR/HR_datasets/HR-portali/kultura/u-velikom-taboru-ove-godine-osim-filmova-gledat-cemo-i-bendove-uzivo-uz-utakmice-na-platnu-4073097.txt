Repetitor, jedan od najpopularnijih bendova u regiji, nastupit će kao headliner na 14. Tabor Film Festivalu koji će se  održati u dvorcu Veliki Tabor kod Desinića od 7. do 10. srpnja, a pridružit će im se i Naxatras, grčka psychodelic rock atrakcija kojoj će to biti prvi nastup u Hrvatskoj. Impresivan glazbeni lineup uz spomenute bendove čine još Rundek Cargo Trio, Kultur Shock, Kries, ABOP, Pridjevi, Radio Aktiv, Rolin Humes, FOR i Breakdown. Ulaznica uključuje filmski i glazbeni program te kamp koji će se nalaziti u neposrednoj blizini Velikog Tabora.   Tabor Film Festival osim kratkometražnih filmova iz cijelog svijeta i dobre glazbe, ove godine nudi i mogućnost gledanja završnih utakmica 15. Europskog nogometnog prvenstva koje će održati u Francuskoj, i to na velikim filmskim platnima što će sigurno pružiti poseban doživljaj nogometnim zaljubljenicima. Uz to će posjetitelji tijekom festivala biti u prilici pogledati četiri izložbe u Muzeju Veliki Tabor te se upoznati s bogatim kulturno-povijesnim naslijeđem Hrvatskog zagorja, a organizirane su i jutarnje Kick4all – antistres kickboxing  tjelovježbe za one koji požele aktivno započeti dan. Tabor Film Festival   Organizatori najavljuju i glazbeni natječaj za bendove koji će biti otvoren početkom lipnja, a pobjednici će zaokružiti ovogodišnji lineup i dobiti priliku predstaviti se u prekrasnom ambijentu i akustici dvorca Veliki Tabor.