Balet HNK Split sutra će izvesti posljednju ovosezonsku premijeru, triptih East/West u kojem se u trima plesnim cjelinama predstavljaju koreografi nove europske generacije, ali triju različitih stilova: makedonska koreografkinja Saša Evtimova, francuski koreograf Martin Chaix te Makedonac sa splitskom adresom, ravnatelj Baleta Igor Kirov. – Dolazim s Istoka, a čitav sam život proveo na Zapadu. Ovaj balet počinje u Makedoniji, nastavlja u Hrvatskoj, a završava u Francuskoj. Nema Istoka bez Zapada, a ni njih bez sredine koja ih veže i razdvaja. Granice se ne premošćuju putovnicama, nego glazbom kao pozivnicom u nove plesne krajolike – objašnjava Igor Kirov naglašavajući da je upravo povezivanje dvaju svjetova, Istoka i Zapada, ideja koja je stvorila baletni triptih East/West. Makedonka Saša Evtimova prvi put postavlja balet u hrvatskoj nacionalnoj kazališnoj kući, a koreografiju nazvanu Uzorci radila je na glazbu Cesara Francka (Sonata za Klavir i violinu u A-duru) koja joj je bila veliki izazov jer nije skladana za balet. U triptihu East/West nastupa gotovo čitavi ansambl Baleta HNK Split, a plesat će se i na ovogodišnjem Splitskom ljetu, na čarobnom Sustipanu.