Dokumentarni film Jakova Sedlara "Jasenovac - istina" povijest prikazuje vrlo selektivno, pokušava revidirati mnoge povijesne činjenice i vrijeđa osjećaje ljudi koji su u Jasenovcu izgubili najmilije, istaknula je izraelska veleposlanica Zina Kalay Kleitman u pisanoj izjavi u povodu prikazivanja Sedlarovog filma.  "Onima koji tvrde da izraelska veleposlanica nije bila svjesna sadržaja filma moram reći da sam – baš zbog osjetljivosti teme i za mene osobno, budući da sam Izraelka i potomak obitelji koju je pogodio holokaust – htjela vidjeti i pogledala film koji, po mojem mišljenju, vrlo selektivno prikazuje povijest, pokušava revidirati mnoge povijesne činjenice i vrijeđa osjećaje ljudi koji su izgubili svoje najmilije u Jasenovcu", poručila je izraelska veleposlanica Zina Kalay Kleitman u pisanoj izjavi kojom odgovara, kako navodi, na mnoga pitanja koja su joj upućena nakon prikazivanja filma.  "Vidjela sam dokumentarni film 'Jasenovac - istina' i bila vrlo iznenađena politizacijom bolnih činjenica koje se tiču logora za istrebljenje u Jasenovcu. Po mojem mišljenju, veliki dio posvećen je povijesti dolaska pronacističkoga ustaškog režima na vlast u Hrvatskoj, kako je to prikazao autor filma, a mnogo manje je posvećeno stvarnim zločinima koji su počinjeni u logoru za istrebljenje u Jasenovcu. Također sam primijetila nastojanje da se umanje strašni razmjeri počinjenih zločina ili barem nastojanje da ih se objasni povijesnim događajima koji su do njih doveli", ističe u izjavi.  Dokumentarac je posvećen logoru Jasenovac i njegovoj povijesti, ali se, smatra izraelska veleposlanica, uvelike bavi nekim ljudima koji danas misle i pišu različito od autora filma. "Bila sam zaista šokirana kad sam u filmu vidjela njihova lica i to postavlja pitanja o pravoj svrsi filma", dodaje.  U pogledu autorovih izjava o prikazivanju filma u Izraelu, veleposlanica napominje da je "Izrael demokratska zemlja koje nema cenzuru i takvo prikazivanje je dopušteno ako ne poziva na nasilje, antisemitizam ili govor mržnje".  "Što se tiče istine, ovaj dokumentarni film predstavlja istinu kako je vidi autor filma, ništa više od toga", ocjenjuje veleposlanica Zina Kalay Kleitman te napominje da "istraživači iz Yad Vashema, Uprave za sjećanje na mučenike i junake holokausta koja je u svijetu priznati autoritet za istraživanje i poučavanje o holokaustu, nikada nisu vidjeli film i nisu imali priliku komentirati njegov sadržaj". >> 'Jasenovac za likvidacije koristio i Tito' 