Još jedan tjedan u Kinoteci gledatelje će odvesti put Italije, a započet će u utorak uz jedno od ponajboljih ostvarenja talijanskog neorealizma. Umberto D. (1952.), film kojeg je Vittorio De Sica posvetio svom ocu, uz Divlje jagode Ingmara Bergmana ubraja se među najbolje filmske portrete starosti i usamljenosti. Radnja je smještena u poslijeratnu Italiju, a prati umirovljenika koji životari na bijednoj penziji jedva prehranjujući sebe i svog vjernog psa. Od sredine tjedna u Kinoteku stižu filmovi jednog od najvećih svjetskih filmaša svih vremena, Federica Fellinija. U srijedu se prikazuje Proba orkestra iz 1978. U filmu TV ekipa snima članove talijanskog orkestra dok se uvježbavaju za nastup, a taj naoko obični pogled u svakodnevicu glazbenika s vremenom postaje humorističan te su ga kritičari čitali kao Fellinijevu kritiku talijanskog društva i politike. Proba orkestra posljednji je film na kojem je Fellini surađivao s legendarnim skladateljem Ninom Rotom. Nazvan prema broju filmova koje je dotad (1963.) snimio, 8 1/2, koji je na programu u četvrtak, ubraja se u najpoznatija Fellinijeva ostvarenja. Protagonist je redatelj u potrazi za inspiracijom, Guido Anselmi (Marcello Mastroianni), razapet između osobnih i profesionalnih zahtjeva, supruge Luise (Anouk Aimee) i ljubavnice Claudije (Claudia Cardinale). 8 1/2 nagrađen je, između ostalog, Oscarom za najbolji strani film, a kritika je Fellinijevu sposobnosti da iz vlastite kreativne blokade stvori remek-djelo samoanalize vidjela kao još jednu potvrdu njegove genijalnosti. Petak je rezerviran za Ulicu, priču o neobičnom prijateljstvu uličnog zabavljača, snagatora Zampana (Anthony Quinn) i blago mentalno zaostale djevojke Gelsomine (Giulietta Masina) u zabavljačkom showu. Zbog otklona od neorealizma Ulica (1954.) se smatra prekretnicom u Fellinijevoj stvaralačkoj karijeri te se također ubraja u vrhunce svjetske kinematografije. U subotu gledamo Slatki život  iz 1960., jedno od najznačajnijih i najutjecajnijih ostvarenja europske kinematografije 1960-ih. Pratimo tjedan dana u životu rimskog novinara Marcello Rubini (Marcello Mastroianni) koji je nekoć bio ambiciozni književnik, a sad je primoran zarađivati za život prateći život otmjenog društva i celebrityja. Neki od detalja iz filma postali su dio popularne i opće kulture: lik agresivnog fotografa koji "progoni" celebrityje dobio je ime prema liku Paparazza iz filma, a vrsta majice uskog okovratnika nazvana je dolčevita. Subotnja matineja donosi britanski mjuzikl Oliver! (1962.) u režiji Carola Reeda, filmsku obradu brodvejskog hita temeljenog na slavnom Dickensovom romanu Oliver Twist. 9-godišnji Oliver (Mark Lester) pridružuje se skupini uličnih džepara koje predvodi okorjeli kriminalac Fagin. Kad se Oliverova nesuđena žrtva, gospodin Brownlow, sažali nad njime i ponudi mu smještaj, Fagin odlučuje oteti dječaka. Film je osvojio pet nagrada Oscar, uključujući one za najbolji film i za glazbu.  Svi filmovi počinju u 20 sati, osim subotnje matineje koja je na rasporedu u 11 sati. Cijena ulaznice za filmske projekcije iznosi 15 kuna. Ulaznice je moguće kupiti na blagajni kina dva sata prije projekcije ili online na www.ulaznice.hr.