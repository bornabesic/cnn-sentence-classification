Kad pomislite na najprodavanije albume ove godine, vjerojatno vam kao i svima na pamet padnu zvijezde poput Taylor Swift, Beyonce, Adele… Međutim, to je potpuno pogrešan smjer razmišljanja jer osoba koja je osvojila tu titulu više nije među živima, i to odavno. Zapravo, mnogi se slažu da bi se ova enigma u budućnosti mogla naći kao pitanje na kvizovima. Naime, najprodavaniji album 2016. godine pripada Wolfgangu Amadeusu Mozartu. ‘Mozart 225: The New Complete Edition’ prodan je u impresivnih 1,25 milijuna primjeraka u prvih pet tjedana objave, piše Forbes. Radi se o specijalnoj kolekciji od 200 CD-ova na kojima se može naći baš svako djelo ovog velikog austrijskog skladatelja. U Mozartovoj glazbi možete uživati ukupno 240 sati. Universal je na projektu radio 18 mjeseci, a u objavi za medije u kolovozu ove godine istaknuli su da se radi o ‘najvećoj, najkompletnijoj i najdetaljnijoj kolekciji radova jednog skladatelja ikad’.   Izlazak ovog albuma između ostalog obilježava 225. godišnjicu smrti Mozartove smrti, a izdavačka kuća je i više nego zadovoljna efektom. Jedan od najgenijalnijih skladatelja u povijesti glazbe tako je 225 godina nakon smrti potukao Drakeov album ‘Views’, Kanye Westov ‘Life of Pablo’ i Beyoncein ‘Lemonade’. Naravno, CD-ovi više nisu toliko popularni kao nekada, s obzirom da se većina glazbe danas kupuje putem streaming servisa, a Mozart na tim platformama ipak debelo kaska za najkomercijalnijim izvođačima današnjice.