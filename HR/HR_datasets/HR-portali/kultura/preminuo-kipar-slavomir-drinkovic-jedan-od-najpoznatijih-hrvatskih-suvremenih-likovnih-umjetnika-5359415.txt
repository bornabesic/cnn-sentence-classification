ZAGREB - Kipar Slavomir Drinković, jedan od najpoznatijih hrvatskih suvremenih likovnih umjetnika, preminuo je u srijedu u Zagrebu u 66. godini nakon teške bolesti.   Slavomir Drinković rođen je 1951. godine u Jelsi na Hvaru. Diplomirao je kiparstvo na Akademiji likovnih umjetnosti u Zagrebu u klasi Valerija Michielija 1977. godine, nakon čega se specijalizirao za monumentalnu plastiku u Majstorskoj radionici Antuna Augustinčića, a od 1979. kod Ivana Sabolića.   Godine 1995. zaposlio se na Akademiji likovnih umjetnosti u Zagrebu kao asistent na Kiparskom odsjeku, gdje je 1997. izabran je u umjetničko–nastavno zvanje docenta, a 2001. u izvanrednog profesora. Od 1999. do 2003. bio je pročelnik, a 2006. prvi je put izabran za dekana te je na toj poziciji odslužio dva uzastopna dvogodišnja mandata. Godine 2007. izabran je i u umjetničko-nastavno zvanje redovitog profesora, a 2012. u trajno umjetničko-nastavno zvanje redovnog profesora te predstojnika Katedre za kiparstvo ALU.   Bio je član Hrvatskog društva likovnih umjetnika od 1977. godine, u dva mandata bio je član predsjedništva HDLU-a i član umjetničko-prosudbenog tijela za prijem u članstvo HDLU-a.   Od 1978. do 1995. bio je član Hrvatske zajednice samostalnih umjetnika, a 2008. izabran je za počasnog člana ULUPUH-a.   Kako se ističe na internetskim stranicama HDLU-a, tijekom dugogodišnjeg umjetničkog rada ostvario je 15 samostalnih izložbi i sudjelovao na više od 150 kolektivnih izložaba u Hrvatskoj i svijetu. Bio je sudionik 16 likovnih radionica i simpozija, od čega 7 u inozemstvu.   U javnim prostorima postavio je 88 skulptura u javnim prostorima među kojima su spomen-obilježja masovnih grobnica Domovinskog rata od kojih je prvo postavljeno na Ovčari, Nadgrobni spomenik obitelji Tuđman (1988.), Spomenik M. Maruliću u Kninu i Berlinu, AB OVO u Osijeku.   Drinkovićevi radovi nalaze se u fundusima – stalnim postavima Muzeja suvremene umjetnosti Zagreb, Moderne galerije Zagreb, Galerije umjetnina Split, Muzeja suvremene umjetnosti Beograd, Muzeja Murska Sobota. Galerije umjetnina Slavonski brod – zbirka suvremene hrvatske skulpture i Muzeja grada Vukovara.   Uz kiparstvo od 1989. profesionalno se bavio i dizajnom, arhitekturom i scenografijom. Među projektima dizajna interijera je Ban Café u Zagrebu, za koji je dobio nagradu Društva arhitekata Bernardo Bernardi. Realizirao je desetak scenografija na HTV-u i radio na scenografiji kazališne baletne predstave Amadeus Monumentum - Hrvatsko narodno kazalište, Zagreb (koreograf Milko Šparemblek).   Godine 1996. odlikovan je Redom Danice Hrvatske s likom Marka Marulića, a njegovo stvaralaštvo prepoznato je kroz dodijeljene 23 značajne nagrade, među kojima je i likovna nagrada Hrvatskog društva likovnih umjetnika za najbolju izložbu.