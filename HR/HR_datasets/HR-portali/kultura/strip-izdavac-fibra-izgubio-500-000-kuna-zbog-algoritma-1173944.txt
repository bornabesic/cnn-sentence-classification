Vjerojatno ste dosad već čuli za propast najvećeg knjižarskog lanca u Hrvatskoj, tvrtke Algoritam MK, koja je početkom svibnja zatvorila svoje knjižare. Medijima kruže razne brojke o iznosu koji Algoritam duguje hrvatskim nakladnicima koji su se sada odjednom našli u velikim problemima, a među žrtvama se, na žalost, nalazi i Fibra s obzirom na to da nas je Algoritam oštetio (da ne upotrijebimo neku težu riječ) za 500.000 kuna – objavio je vlasnik najutjecajnijeg hrvatskog nakladnika stripa Marko Šunjić, uz apel čitateljima da podrže Fibru kupnjom knjiga na kriznom popustu. – Fibra je mala izdavačka kuća i toliko velik i iznenadan gubitak doveo nas je u nezavidan položaj s obzirom na to da smo mi navikli svoje obveze prema vlastitim partnerima i suradnicima ispunjavati uredno i na vrijeme – kaže Šunjić upozoravajući da će objavljivanje planiranih novih izdanja biti upitno ako prodajnom akcijom ne uspije sanirati štetu.