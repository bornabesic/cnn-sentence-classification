Dva mjeseca nakon što je u Zagrebu postavljen klasični balet “Labuđe jezero” koji je u javnosti na žalost zapamćen ponajprije po neobičnom gafu predsjednice RH Kolinde Grabar Kitarović koja se, podsjetimo, odlučila pridružiti ansamblu i autorskom timu na poklonu, sada je isti naslov odlučila postaviti na pozornicu i riječka kazališna kuća. Koreograf i redatelj “Labuđeg jezera” u HNK Ivana pl. Zajca je povratnik u Rijeku Staša Zurovac, koji je sudeći prema posljednjim probama ostao vjeran originalnoj priči i libretu, ali i svome rukopisu, uz svježe iščitavanje klasika. Uoči večerašnje premijere jednog od najpoznatijih baleta, Staša Zurovac rekao je kako mu se kod ovog gigantskog djela nametnulo pitanje estetike, kako reinterpretirati ne oduzimajući ništa; kako omogućiti da svatko doživi priču onakvom kakva ona jest, a da ga ona u istom trenutku kreativno ne sputava; kako koristiti maštu, a pritom ne napraviti slikovnicu, preslikati već poznato, bez dubine. “Upravo sam u tim pitanjima i dilemama pronašao ključ za interpretaciju djela shvativši kako nakon toliko godina postojanja i opstajanja, djelo treba ispoštovati, ali na novi način. U razgovoru sa scenografom Daliborom Laginjom došli smo do rješenja - bit će monokrono, crno-bijelo. Crni i bijeli labud zrcalni je odnos, a suštinski, radi se o suprotnostima unutar svakog od protagonista”, objašnja svoju viziju “Labuđeg jezera” Zurovac. U ulozi Kraljice labudova Odette te Odile, nova je članica riječkog baletnog ansambla Nika Lilek, a zanimljivo je i da se redatelj umjesto uobičajeno jedne, odlučio za dvije Dvorske lude, dramske glumce Jelenu Lopatić i Nikolu Nedića, a kako je Jelena trudna sada ih je zapravo troje. “Radeći na ovoj predstavi našao sam sličnosti između zarobljenosti čovjeka u labudu iz priče i klasičnog baleta uopće. Oni koji se bave klasičnim baletom zapravo su zarobljeni u visokoestetiziranu neprirodnost, a tek kada ju svladaju mogu doći do prirodnosti, kao i čovjek zarobljen u obliku ptice. Klasično oduzima prirodnost, ljudi su manje ljudi, a ptice su manje ptice. Stoga sam odlučio, autentično i slobodno, upravo to oduzeti i u nesavršenosti dobiti savršeno”, rekao je Zurovac te dodao kako već u prvom činu kroz predstavljanje svih likova na sceni vidi zapravo 160 lica u tri minute, jer svatko od njih prolazi kroz četiri karaktera. “Ne razaznaje se tko je tko, je li glumac ili baletan, oni su obogatili jedni druge, svatko je nešto od svog iskustva dao drugome”, zaključio je redatelj. Treba naglasiti da u predstavi pored ansambla i solista Baleta HNK Ivana pl. Zajca i dvoje glumaca Hrvatske drame sudjeluju i studenti druge godine studija Glum i mediji Akademije primijenjenih umjetnosti Sveučilišta u Rijeci. Mentori i profesori studenata, Lenka Udovički i Rade Šerbedžija zahvalni su upravi riječkog Kazališta, posebno intendantu Marinu Blaževiću, na ovoj suradnji. “Studentima se pružila prilika za možda neobično iskustvo, ali prateći probe, mogu sa sigurnošću kazati da je ovo nešto što će obilježiti njihove živote. Najbolji način učenja je praksa s vrhunskim umjetnicima, profesionalcima”, rekla je Lenka Udovički, dok je Rade Šerbedžija kazao kako je važno što se ovim projektom Staša Zurovac, izuzetni umjetnik, ne samo baletni, nego i dokazani redatelj, vratio u riječki HNK. Orkestrom Opere HNK Ivana pl. Zajca dirigirat će maestro Matija Fortuna, scenograf je Dalibor Laginja, kostimografkinja Bjanka Adžić Ursulov, oblikovatelj svjetla Deni Šesnić, a baletna je majstorica Oksana Bradiboura Kožul.