Daniel Rafaelić izabran je za v.d. ravnatelja HAVC-a, kako je potvrdio za Jutarnji.hr. "To mi je veliko iznenađenje i velika čast. Nisam lobirao za ovo, tako da me je zateklo, ali ću se svakako potruditi da ispunim dužnost v.d. ravnatelja i, sukladno statutu HAVC-a, provedem natječaj kojim će biti izabran novi ravnatelj", prokomentirao je Rafaelić. Izborom novom ravnatelja stvorit će se uvjeti da se normalizira stanje u hrvatskoj filmskoj zajednici, koja je sada duboko podijeljena, što nikome ne koristi, rekao je Rafaelić. Ministrica kulture Nina Obuljen Koržinek imenovala je nedavno nove članove Upravnog odbora HAVC-a. Kandidati nisu službeno objavljeni, no u javnost je ranije procurilo nekoliko imena. Daniel Rafaelić je diplomirao povijest na Filozofskom fakultetu, proučava povijest filma i egiptologiju, bavi se filmskom kritikom i autor je knjige 'Kinematografija u NDH'.