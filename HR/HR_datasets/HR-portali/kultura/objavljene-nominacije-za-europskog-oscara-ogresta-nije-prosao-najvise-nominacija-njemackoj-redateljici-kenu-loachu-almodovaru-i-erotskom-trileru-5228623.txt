Njemački film "Toni Erdmann" redateljice Maren Ade izborio je najviše - pet - nominacija za ovogodišnje Europske filmske nagrade (EFA). Film njemačke redateljice nominiran je za najbolji film, režiju, scenarij, najbolju mušku i žensku ulogu.  Europska filmska nagrada (EFA) europska je inačica američkog Oscara, a dodjeljuje je Europska filmska akademija. Nominacije za najbolje filmove proglašene su u subotu u Sevilli, a za najbolji film nominirani su uz "Toni Erdmanna" još britanski film "Ja, Daniel Blake" Kena Loacha, irski "Soba" Lenyja Abrahamsona, španjolska "Julieta" Pedra Almodovara, te francuski erotski triler "Elle" nizozemskog redatelja Paula Verhoevena. Ti filmovi imaju i najviše nominacija: "Toni Erdmann" pet, "Ja, Daniel Blake" četiri, a "Julieta" i "Elle" tri.  Jedini hrvatski kandidat uvršten u širi krug za nominacije - "S one strane" Zrinka Ogreste - ostao je bez nominacija.  Za dobitnike glasa 3.000 članova Europske filmske akademije, a proglašenje nagrada održat će se 10. prosinca u ovogodišnjoj europskoj prijestolnici kulture, Wroclawu.