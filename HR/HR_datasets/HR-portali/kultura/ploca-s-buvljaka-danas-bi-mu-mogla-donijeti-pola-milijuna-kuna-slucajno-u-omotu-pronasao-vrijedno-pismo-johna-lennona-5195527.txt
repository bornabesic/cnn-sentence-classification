Pismo što ga je John Lennon uputio britanskoj kraljici 1969. u kojemu objašnjava zbog čega joj vraća titulu viteza koju mu je dodijelila, pronađeno je skriveno u omotu stare ploče na jednome tavanu, a stručnjaci su njegovu vrijednost procijenili na 60.000 funta (oko pola milijuna kuna), piše BBC. Anonimni vlasnik pisma u srijedu ga je odnio na procjenu u izložbenu galeriju "The Beatles Story" u Liverpoolu gdje su mu stručnjaci kazali da danas vrijedi oko 60.000 funta. Jedan od stručnjaka vjeruje da je riječ o skici originalnog pisma koje je Lennon poslao kraljici 1969., a čuva se u britanskome Kraljevskom arhivu. Titulu je vratio uz popratni tekst u kojemu stoji: "Vaše kraljevsko visočanstvo, vraćam ovo u znak protesta jer je Britanija bila uključena u rat između Nigerije i Biafre i jer je podupirala Ameriku u Vijetnamu. S ljubavlju, John Lennon of Bag", napisao je kraljici, misleći pritom na svoj pokret 'bagism' koji je osnovao s Yoko Ono kao dio mirovne kampanje u kasnim šezdesetima. Lennon je, zajedno s ostalim članovima Beatlesa, najprije prihvatio plemićku titulu koju im je kraljica dodijelila 1965., no vratio ju je četiri godine kasnije. Vlasnik je skicu pisma pronašao slučajno na svojem tavanu u omotu jedne od starih ploča koju je kupio na 'buvljaku' prije dvadesetak godina. Stručnjak za glazbenu memorabiliju Darren Julien odmah je procijenio da je riječ o vrlo vrijednome dokumentu. "Moje je mišljenje da ovaj primjerak Lennon nije nikad poslao jer je pismo umrljano tintom, a ako pišete kraljici, želite da vam pismo izgleda savršeno", objasnio je Julien te podsjetio da je "druga verzija pisma završila u kraljevskom arhivu".