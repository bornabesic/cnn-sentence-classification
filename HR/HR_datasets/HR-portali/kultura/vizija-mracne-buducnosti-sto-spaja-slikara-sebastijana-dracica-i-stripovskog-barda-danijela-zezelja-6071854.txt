Sedma izložba iz drugog serijala Mentalni sklop predstaviti će radove našeg međunarodno priznatog barda stripa Danijela Žeželja i jednog od najznačajnijih hrvatskih slikara mlađe generacije Sebastijana Dračića. Ni ova se izložba doslovno ne drži podnaslova ciklusa (sljedbenik – mentor) već joj je želja da pokaže dvije gotovo identične vokacije izvedene u dva srodna, ali opet različita medija. Mentor bi ovdje figurativno bio Danijel Žeželj, ne samo što je stariji od Dračića, već se Sebastijan susreo s njegovim stripovima već u počecima svog umjetničkog stvaralaštva.  Obojica su kreativni akteri sveprisutne cyber kulture, s prepoznatljivim vizijama kataklizme koja ne dolazi naglo i katastrofično, već lagano i postupno, noseći sobom slutnju i bol, kako u predgovoru primjećuje kustos izložbe Mladen Lučić. "Njihovi radovi inspirirani nehumanom realnošću današnjice levitiraju između stvarnosti i fantazije donoseći viziju hladne i mračne budućnosti u kojoj ćemo samo maštati o čistom zraku, bistroj vodi i zelenoj travi", ističe Lučić. Danijel Žeželj: Skate   Danijel Žeželj rođen je 1966. godine u Zagrebu gdje je diplomirao slikarstvo na Akademiji likovnih umjetnosti.  Autor je stripova, animiranih filmova, grafičar i ilustrator. Stripove i ilustracije objavljivao je u Europi, Africi i Americi s izdavačima DC Comics/Vertigo, Marvel Comics, Dark Horse, The New York Times Book Review, The Harper’s Magazine, Grifo Edizioni, Hazard, Dargaud, itd. Autor je više od dvadeset strip albuma  i pet animiranih filmova. Od 1997. u suradnji s  kompozitorima, muzičarima i bendovima, realizirao je niz multimedijalnih performasa koji objedinjuju slikanje uživo s glazbom uživo. Jedan je od osnivača umjetničke radionice Petikat. Živi i radi u Brooklynu i Zagrebu. Sebastijan Dračić: 'The Universe is different'   Sebastijan Dračić rođen je 9. siječnja 1980. godine u Zagrebu, gdje je diplomirao slikarstvo 2006. godine na Akademiji likovnih umjetnosti klasi prof. Zlatka Kesera. Godine 2007. upisuje poslijediplomski doktorski studij slikarstva na Akademiji likovnih umjetnosti u Zagrebu pod mentorstvom izv. prof. Ante Rašića. Sudjelovao je u rezidencijalnim programima u Beču 2009. i Leipzigu 2012. godine, a bio je i Stipendist Pollok-Krasner zaklade iz New Yorka od 2012. do 2013. godine. Izlagao je na osam samostalnih te na mnogobrojnim skupnim izložbama u zemlji i inozemstvu. Dobitnik je više nagrada. Živi i radi u Zagrebu. Izložba ostaje otvorenom do 27.5. i može se razgledati svakodnevno od 11 – 19, a subotom od 11 – 14 sati. Nedjeljom zatvoreno. Ulaz slobodan.