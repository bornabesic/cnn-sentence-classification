Dokumentarni film "Sve je bio dobar san" redatelja Branka Ištvančića i producenta Antuna Ivankovića uvršten je u petnaest finalista nominiranih filmova koji se natječu za nagrade na 1. Međunarodnom festivalu dokumentarnog filma "Beyond the Borders" ("Preko granica").  Festival se održava od 28. kolovoza do 03. rujna 2016. na grčkom otoku Castellorizoa, a kako je najavljeno film će biti prikazan 29. kolovoza 2016. u 20:45 sati i natjecat će se za jednu od nagrada za najbolji povijesni i najbolji socio-politički dokumentarac. -Dokumentarac "Sve je bio dobar san" proučava događaje iz vremena početka rata u Hrvatskoj, dolazak mladog francuskog dragovoljca Jean-Michela Nicoliera u Hrvatsku, njegovu borbu, tragiku obrane grada Vukovara kao i mučeničku smrt na Ovčari, a sve kroz vizuru njegove majke Lyliane Fournier. Ona u filmu traga za informacijama kako bi došla do posmrtnih ostataka svojeg sina, navode producenti filma. Tijekom ove godine film je prikazivan u kino dvoranama diljem Hrvatske, a izazvao je veliki interes. Do sada ga je pogledalo preko 8000 gledatelja što je izniman rezultat za jedan domaći dokumentarac. Film je premijerno prikazan 17. veljače 2016. godine u dvorani kino Europa u Zagrebu. Nakon što je uvršten u deset finalista u konkurenciji za uglednu nagradu URTI Grand Prix for Autor's Documentary u Francuskoj, film je nagrađen na ovogodišnjem festivalu hrvatskog katoličkog filma Trsat u Rijeci nagradom Grand Prix za najbolji film festivala, Nagradom za najbolju režiju i Nagradom za najbolju glazbu. >> Večernjakov dokumentarac privukao veliku pozornost gledatelja