Nekoliko dana uoči početka ovogodišnjeg INmusic festivala, već tradicionalne rock fešte koja velikim praskom označava početak ljetne festivalske sezone, razmijenili smo par riječi s Zoranom Marićem, pokretačem i organizatorom "čuda" na zagrebačkom Jarunu. Kako biste ocijenili glazbeni program INmusic festivala ove godine? Nema sumnje kako se bliži jedno od najboljih izdanja INmusic festivala. Ove godine nam zaista mnogi govore kako je lineup izvanredan, a nastupit će neka od najaktualnijih svjetskih i regionalnih glazbena imena: Florence + The Machine, PJ Harvey, Gutterdämmerung featuring Henry Rollins, Jake Bugg, Skunk Anansie, The Kooks, Wilco, Kawasaki 3p, The Bambi Molesters, Gustafi, Žen i mnoge druge. Mnogi od navedenih glazbenica i glazbenika Hrvatsku će posjetiti prvi put. Koliko posjetitelja očekujete? Prošle godine INmusic festival proslavio je svoje jubilarno izdanje. Desetim izdanjem, s ukupno oko 80 000 posjetitelja u 3 dana oboren je rekord posjećenosti. Na dva kamperska otoka ostvareno je oko 10.000 noćenja. Ove godine očekujemo podjednak broj posetitelja, ako ne i obaranje vlastitog rekorda. Gdje je INmusic na festivalskoj karti, u odnosu na ostale glazbene festivale u Hrvatskoj i u okruženju? Zagrebački INmusic pozicionirao je Zagreb i Hrvatsku na kartu cijenjenih europskih festivala te je svake godine interes sve veći – i od strane medija, a također uočavamo i stalan rast stranih posjetitelja. Sa svojih 11 izdanja, INmusic je najcjenjeniji, najveći i svakako najdugovječniji hrvatski festival. Definitivno je  najveći i najvažniji kulturno-turistički događaj u kontinentalnoj Hrvatskoj. Jasnom profilacijom kvalitetnog programa te gostovanjima nekih od najaktualnijih i najkvalitetnijih bandova nije pretjerano reći da je INmusic postao i najkvalitetniji festival u regiji.  Ponosni smo i sretni što i susjedi u Sloveniji INmusic doživljavaju "svojim festivalom". Po čemu se INmusic izdvaja od ostalih sličnih festivala Po tome što uporno samostalno korača već jedanaestu godinu za redom. Prvenstveno se izdvaja pristupačnom i povoljnom cijenom ulaznice. Najbolji primjer koji ide u prilog tome su brojne izjave Britanaca u kojima kažu kako ih povratna karta do Hrvatske, festivalska ulaznica i kampiranje košta manje nego sama ulaznica za neki britanski festival. Usput dožive nešto novo, upoznaju Zagreb i produže na Jadran te imaju savršen godišnji odmor. INmusic je jedni festival koji se održava na 3 otoka - na prekrasnom jezeru Jarun koje je od centra glavnog grada Hrvatske udaljeno 20-ak minuta. Lokacija je zaista jedinstvena, a i izvođači i posjetitelji redovno se oduševe ljepotom okruženja u kojem je festival smješten. Inovativnim sadržajima nastojimo održati i poboljšati atraktivnost festivala. Festival koji ste pokrenuli uspio se održati i zadržati svoju razinu kvalitete, unatoč proteklog niza godina recesije. Ima li INmusic podršku službene kulturne politike? Zahvaljujući konstantom održavanju kvalitete programa INmusica danas preopoznaju diljem Europe i šire. Zahvaljujući dobroj reputaciji jednako dobro je cijenjen i kod strane posjetitelja i medija, a sve više i kod agenata izvođača. Obzirom da je oko 70 % posjetitelja domaća publika izlazimo im u susret održavajući pristupačne cijene ulaznica. Čak i u vrijeme najveće krize koja je pogodila Hrvatsku, zabava i kvalitetna glazba bili su i više nego dobrodošli te smo cijene prilagodili tržištu. Europski festivali s ovakvim ili čak za razinu slabijim glazbenim programom višestruko su skuplji. Nažalost, zabrinjava činjenica kako državna kulturna politika ne prepoznaje potrebu javnosti za suvremenom rock glazbom kao dijelom svakodnevne kulturne potrebe. Sredstva za sufinanciranje rock glazbe od strane Ministarstva kulture netransparentno su raspoređena te INmusic, unatoč zadovljavanju svih javno objavljenih, objektivnih i mjerljivih kriterija, nije dobio niti kune potpore. S druge strane, INmusic festival pozvan je da bude dio cijenjenog Europavox projekta koji uživa potporu Europske komisije kao važan program za poticanje međueuropske suradnje i doprinos suvremenoj europskoj kulturi i glazbi. Nadamo se da će u skoroj budućnosti INmusic u Hrvatskoj neće biti diskriminiran od strane Ministarstva kulture. INmusic svojim posjetiteljima nudi i druge sadržaje, pored glazbenih, poput svojevrsnog "festivalskog turizma" s organiziranim izletima. Kakve su vam ambicije na tom području? Osnovna ambicija je educirati publiku kako je INmusic festival više od glazbenog događaja te da se od 17 sati kada je službeni početak festivala može zabavljati na razne načine, ali i naučiti nešto novo te svakako otići doma bogatiji za jedno sjajno iskustvo. Na čak 3 otoka u 3 glazbena dana te u 7 dana boravaka u festivalskom kampu publika će imati priliku družiti se u multikulturalnom okružju, zabaviti se, čuti vrhunska glazbena imena te uživati u brojnim dodatnim sadržajima. Najimpresivniji ovogodišnji dodatni sadržaj, ujedno i jedinstvena festivalska pozornica je replika Teslinog tornja koja uživa veliku pažnju javnosti od kad je najavljena izgradnja. Svakog festivalskog dana posjetitelji će moći poslušati predavanja Renata Filipina, višeg kustosa 'Tehničkog muzeja Nikola Tesla'. I ove godine posjetitelji će se moći opustiti i uživati u INteataru – festivalskom kazalištu koje će ugostiti 3 vrhunske predstave, u Šumi Striborovoj, na karaokama u "Tko pjeva zlo ne misli", uz razne okuse koktela i ostalim mnogobrojnim sadržajima. Partneri festivala spremaju niz zanimljivih sadržaja za posjetitelje festivala: OTP banka stand up komediju i oslikavanje lica, Ožujsko pivo priprema atraktivnu instalaciju za fotografiranje, MasterCard će ponuditi photobooth i besplatni wi-fi,  a Nissan guitar hero natjecanje... Kao što ste spomenuli, kamperima nudimo i brojne atraktivne izlete: posjet Plitvičkim jezerima, kajaking na Mrežnici, upoznavanje Zagreba, a i sam Jarun vrvi dodatnim sadržajima za sportske aktivnosti. Što se tiče ambicija vezanih uz samu organizaciju festivala – nastojimo da svako festivalsko izdanje bude sve bolje i bolje. Sigurni smo da bi INmusic mogao postati još prepoznatljiviji turistički i kulturni brend Zagreba i Hrvatske u svijetu, kada bi Ministarstvo kulture priznalo INmusic festival i suvremenu rock glazbu kao javnu potrebu u kulturu te kada bi INmusic dobio veću potporu Turističke zajednice Grada Zagreba i Hrvatske turističke zajednice koja bi bila adekvatna turističkom značaju festivala. Ove godine INmusic odaje hommage Testi i Bowieu na specifičan način, postavljanjem Teslinog tornja na Jarunu. Kako je došlo do te ideje? Ideja postoji već neko vrijeme. Na nekim ranijim festivalskim izdanjima imali smo dodatne sadržaje povezane s Teslom, poput "Tesla boat show" kada su posjetitelji mogli isprobati brodiće na daljinsko upravljanje (također zahvaljujući Teslinom izumu). Već dugo razmišljamo o tome, a ova godina pokazala se kao idealna za provođenje ideje u djelo. Svijet je ostao bez brojnih glazbenih velikana te smo htjeli na neki način odati počast i njima. Odlazak Bowieja sve nas je dirnuo, a Bowie i Tesla svoju slavu zaslužili su genijalnim stvaralaštvom koje je bilo humanistički usmjereno. Shvatili smo da ljudi na INmusic festival dolaze prije svega zbog umjetničkog stvaralaštva te je izgradnja replike Teslinog tornja naša posveta humanističkom stvaralaštvu. Tesla i Bowie dijelili su  zajedničku fascinaciju svemirom i zvijezdama,  Bowie je također glumio Teslu u cijenjenom filmu "Prestige" što je i jedna od njegovih posljednjih uloga tako da nas je odlazak Bowieja dodatno potaknuo na realizaciju replike Teslinog tornja koji može djelovati kao simbolički poticaj na humanističko stvaralaštvo. Uz Teslin toranj koji će po noći biti osvijetljen, festivalski Otok hrvatske mladeži bit će ukrašen i s nekoliko neonskih svjetlećih natpisa s posebnim glazbenim posvetama nekima od najvećih glazbenih legendi. Bit će to poznati citati iz, rekao bih, najvećih rock klasika. Te "svjetleće" poruke povezane su s temom Tesle budući da je Tesla izumio i neonsko svijetlo. Tesla je čovjek koji je "osvijetlio svijet", zahvaljujući njegovim otkrićima i izumima možemo raditi i festival na današnji suvremeni način – uz struju, električne gitare, mikrofone i svu ostalu opremu i tehniku. :) Pokroviteljstvo gradonačelnika Bandića i njegovi napori u rješavanju problema trajne opskrbe strujom na festivalskom otoku, dijelom je otvorilo prostor za realizaciju ovog zahtjevnog projekta, a mi ovim projektom pokazujemo da svaki javni novac koristimo za daljnji razvoj festivala. INmusicov Teslin toranj konstruiran je kao privremeni montažni objekt, a vjerujemo da će grad Zagreb prepoznati kulturni značaj i turistički potencijal replike Teslinog tornja te na temelju toga odlučiti da Jarun ostane stalni dom tornja. Vrlo rado ćemo toranj pokloniti gradu na korištenje – kako radi turizma tako i u edukativne svrhe. Posebno bih se zahvalio zagrebačkom Tehničkom muzeju Nikola Tesla te Memorijalnom centru Nikola Tesla u Smiljanu koji su pohvalili ideju, prepoznali širi potencijal te podržali ideju izgradnje ovog ambicioznog projekta. Ulaznice su dostupne putem službenog festivalskog web shopa, mogu se uplatiti u više od 100 poslovnica OTP banke Hrvatska te se mogu kupiti u Dirty Old Shopu u Zagrebu. Cijena trodnevne ulaznice iznosi 349 kuna (+ transakcijski troškovi), cijena dnevne ulaznice je 300 kuna (+ transakcijski troškovi) dok je cijena za sedmodnevni festivalski kamp 250 kuna (+ transakcijski troškovi). Kamperske ulaznice, kao i jednodnevne ulaznice za festival, dostupne su isključivo putem službenog INmusicovog webshopa.