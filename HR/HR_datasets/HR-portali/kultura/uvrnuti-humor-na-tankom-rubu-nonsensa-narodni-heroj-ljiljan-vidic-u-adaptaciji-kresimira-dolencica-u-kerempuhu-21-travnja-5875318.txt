ZAGREB - Zagrebačko Satiričko kazalište Kerempuh kao svoju novu premijeru najavljuje u petak 21. travnja praizvedbu predstave "Narodni heroj Ljiljan Vidić" koju po istoimenoj filmskoj uspješnici redatelj Krešimir Dolenčić postavlja kao kazališnu adaptaciju na tragu najuspješnijih uprizorenja toga teatra, punu politički nekorektnog, uvrnutog humora.   Kako se ističe u najavi, film "Narodni heroj Ljiljan Vidić" u režiji Ivana Gorana Viteza i prema scenariju Zorana Lazića, jedan je od najuspješnijih i najintrigantnijih domaćih filmova u proteklih nekoliko godina.   "Poput Tarantinovih 'Nemilosrdnih gadova' ili 'Smiješne strane povijesti' Mela Brooksa, priča o Ljiljanu Vidiću obiluje politički nekorektnim, uvrnutim humorom, a relacijama prema današnjici uranja u fantastiku balansirajući na tankom rubu nonsensa, što je čini idealnim materijalom za kazališnu adaptaciju na tragu broadwayske uspješnice 'Producenti'", stoji u najavi.   Ljiljan Vidić je mladi seljak koji piše pjesme i najveći mu je san priključiti se narodnooslobodilačkoj borbi. To mu i uspijeva nakon što ga partizani izbave iz četničkog zarobljeništva pa ubrzo postaje član desantne jedinice sastavljene od priučenih glazbenika. U jednoj akciji doznaju za održavanje talent showa na kojem pobjednik osvaja nastup na Poglavnikovom domjenku na koji navodno dolazi i sam Hitler. Partizani se odluče prijaviti, pobijediti i na Poglavnikovom domjenku okončati Drugi svjetski rat...   U predstavi igraju Mia Anočić - Valentić, Josip Brakus, Velimir Čokljat, Filip Detelić, Ivan Đuričić, Hrvoje Kečkeš, Ana Maras Harmander, Anita Matić Delić, Ognjen Milovanović, Vedran Mlikota, Luka Petrušić, Damir Poljičak, Matija Šakoronja, Tomislav Štriga/Dražen Čuček.   "'Narodni heroj Ljiljan Vidić' je satirički okvir u kojem se kroz prizmu humora može ogledati sav besmisao suvremenih radikalnih podjela u društvu, rat koji kao da nikada nije završio i traume koje nikako da zacijele", ističe se u najavi.   "Partizani, ustaše, četnici, kojekakvi profiteri te potreba za revolucijom i danas se provlače kroz mnoge pore naše svakodnevice, a kazalište je mjesto na kojem je moguće, čak i uz osmijeh, napokon se obračunati s tom anakronom distopijom jer je, prema nekim autorima, čovjek zdrav dokle god se može sam sebi smijati", dodaje se.   Kazališnu praizvedbu filmske hit-komedije redateljski potpisuje Krešimir Dolenčić, kojemu su asistenti Zvonko Benić i Ivan Goran Vitez. Dramaturginja je Ana Tonković Dolenčić, kostime osmišljava Tea Bašić, a scenografiju Davor Antolić. Glazbu oblikuje Mario Mirković, koreograf je Saša Krnetić, dok svjetlo oblikuje Elvis Butković.   "Ovo kazališno uprizorenje, prepuno duhovitih šala na današnjicu i prošlost, zasigurno će osvojiti zagrebačku publiku", poručuju iz Kerempuha.