ZAGREB - Dugometražni dokumentarni film "Moj život bez zraka", redateljice Bojane Burnać, uvršten je u glavni natjecateljski program 'Međunarodni spektar" prestižnog međunarodnog festivala dokumentarnog filma Hot Docs u Torontu, gdje će 30. travnja imati svoju svjetsku premijeru.   "Moj život bez zraka" prvi je hrvatski dokumentarni film kojem je uspjelo ući u glavnu konkurenciju tog najvećeg i najvažnijeg festivala dokumentarnog filma u Sjevernoj Americi, gdje filmove u prosjeku godišnje pogleda oko 200 tisuća ljudi, izvijestio je Hrvatski audiovizualni centar.   Kroz poetični prikaz životne priče o Goranu koji želi biti najbolji u ronjenju na dah, iako mu je liječnik zabranio da trenira, jer čak i kad sanja da trenira, prestaje disati i prijeti mu gušenje zbog nedostatka kisika.   "Film govori o užitcima i životnim rizicima maksimalnog držanja daha, suočavanju s granicama vlastitih mogućnosti i medicinskih saznanja, čak i kada je to opasno po život, ističe se u njegovoj najavi.   Redateljica Bojana Burnać upoznala je protagonista svog filma, Gorana Čolaka na treningu ronjenja na dah na koji je krenula zbog podvodnog snimanja kamerom, no tada je on još bio distanciran i nije bio svjetski rekorder.   "Odlučila sam vjerovati svojoj intuiciji i krenula u istraživanje apneje kroz njegov lik. Htjela sam otkriti srž ljudske motivacije za maksimalnim držanjem daha. Film je moj subjektivni pogled na apneju i Gorana", ustvrdila je.   Uz režiju, Burnać je bila zadužena za kameru i scenarij. Producent je Oliver Sertić, montažerka Jelena Maksimović, dizajner zvuka Jakov Munižaba, a izvršni producent Tibor Keser. Film je nastao u produkciji Restarta te uz podršku HAVC-a.   Nakon svjetske premijere 30. travnja, film će se u Torontu prikazati još 1. i 7. svibnja, a predstavit će ga redateljica, producent i glavni protagonist filma.   Hot Docs, koji se ove godine održava 24. put, je nakon amsterdamske IDFA-e, drugi najveći i najvažniji svjetski festival dokumentarnog filma. Njegovo ovogodišnje, 24. izdanje, održava se od 27. travnja do 7. svibnja, a hrvatski film prikazuje se kao jedan od njih samo dvanaest odabranih za glavni natjecateljski program "Međunarodni spektar".