Na temelju Pravila o godišnjoj nagradi Zagrebačkog gradskog kazališta „Komedija“, Komisija za dodjelu Godišnje nagrade ZGK „Komedija“ na sjednici održanoj 26. travnja 2017. donijela je ODLUKU O DOBITNICI NAGRADE KAZALIŠTA KOMEDIJA ZA NAJBOLJE UMJETNIČKO OSTVARENJE U 2016. GODINI Komisija za dodjelu Godišnje nagrade u sastavu Renata Sabljak, dramska glumica Kazališta Komedija i prošlogodišnja dobitnica Nagrade, Zoran Mužić, redatelj i Ante Batinović, novinar i urednik, imenovanoj sukladno točki IV Pravila o godišnjoj nagradi od Nadzornog odbora u sastavu predsjednika Kazališnog vijeća gospodina Ivice Prlendera, ravnatelja ZGK „Komedija“ gospodina Krešimira Batinića, predstavnika HEP-a (Sponzor) - gospodina Ivice Žigića te predstavnika medijskih pokrovitelja iz Večernjeg lista, gospodina Dražena Klarića i Soundseta, gospodina Josipa Majhera, na sjednici održanoj 26. travnja 2017. godine, odlučila je da se ovogodišnja nagrada za najbolje umjetničko ostvarenje dodjeljuje opernoj solistici, članici ansambla Kazališta Komedija SANDRI BAGARIĆ za ulogu Sylve Varescu u opereti „Kneginja čardaša“ i za ulogu Cice u dramskoj predstavi „Gospođica iz Maxima“, predstavama premijerno izvedenim u 2016. godini. Obrazloženje: U 2016. godini Sandra Bagarić se pokazala ne samo kao savršeni operetni interpret u naslovnoj ulozi Sylve Varescu u 2016. premijerne operete „Kneginja čardaša“, već i u glavnoj ulozi Cice u predstavi „Gospođica iz Maxima“ Georgesa Feydeaua, koja je Sandri Bagarić i prva uloga u nekom dramskom komadu. Sandra Bagarić bila je stipendistica Kazališta Komedija, debitirala je u opereti „Madame Troubadur“, a od 1996. zaposlena je na radnom mjestu operne solistice Kazališta. Od tada pa sve do danas Sandra Bagarić je jedan od zaštitnih umjetničkih znakova Kazališta Komedija, ali i Zagreba, prometnuvši se u istinsku operetnu prvakinju. Dobitnici će prije izvedbe mjuzikla "Byron" u petak, 26. svibnja 2017. biti uručena plaketa i nagrada. Sponzor Nagrade je Hrvatska elektroprivreda. Sandra Bagarić diplomirala je na Muzičkoj akademiji u Zagrebu u klasi prof. Ljiljane Molnar-Talajić. Debitirala je 1994. u kazalištu Komedija glavnom ulogom (Henriette) u opereti F. Albinija Madam Troubadour. Od 1996. angažirana je kao solist u Zagrebačkom gradskom kazalištu Komedija gdje nastupa u predstavama E. Kalmana Grofica Marica (Marica), Kneginja čardaša (Sylva), J. Straussa ml. Šišmiš (Rosalinda, Adela), F. Suppea Boccaccio (Fiametta),F. Lehara Zemlja smiješka (Lisa), I. Tijardovića Mala Floramye (Floramye), J. Straussa ml. Noć u Veneciji (Anina), J Offenbacha Lijepa Helena (Helena), te u mjuziklu Britvića i Kabilja Tko pjeva, zlo ne misli (Ana). Gostovala je u SNG u Mariboru u predstavi Pri belem konjičku (Josepha), u HNK Split u operi Ljubavni napitak (Adina) te u HNK Osijek u predstavi W. A. Mozarta „Schauspieldirektor“ (Paulina). Koncertno je nastupala u Hrvatskoj, BiH, Sloveniji, Italiji, Belgiji, Njemačkoj, Mađarskoj, SAD-u i Japanu. U matičnom kazalištu ostvaruju uloge u operetama, mjuziklima i dramskim predstavama. 