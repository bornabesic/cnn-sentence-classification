“U Zagreb sam prvi put doputovao kako bih posjetio skupinu žalosnih znanstvenika i u slast pojeo jedno oko.” Tako, pomalo tajnovito i jezovito započinje svoju knjigu “Oči Zagreba” ugledni gost Zagreb Book Festivala, austrijski književnik Karl-Markus Gauss. Knjiga je objavljena na čak tri jezika (hrvatski, engleski, njemački), a ilustrirana je uspjelim i nimalo banalnim crtežima Dominika Vukovića. U toj je knjizi Gauss nije zaboravio pošteno i dobronamjerno raskrinkati i onu čuvenu fikcijsku intervenciju talijanskog pisca Curzija Malapartea iz njegova romana “Kaputt” u kojem opisuje poglavnika Antu Pavelića koji na radnom stolu drži zdjelu u kojoj se nalaze ljudske oči koje su ustaše iskopali mučenim zarobljenicima... Literarna mučna dosjetka završila je čak i u povijesnim studijama, ali i u brojnim knjigama, a pravdoljubivi Gauss sada piše da je i Malaparte priznao da je izmislio tu priču s očima, kao nekakav literarni “bezazleni mađioničarski trik”. Sa strašnom porukom.