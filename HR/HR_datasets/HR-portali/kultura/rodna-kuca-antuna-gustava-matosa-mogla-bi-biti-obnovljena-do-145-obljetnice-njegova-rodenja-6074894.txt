TOVARNIK - Rodna kuća hrvatskog književnika Antuna Gustava Matoša u Tovarniku, koja se godinama obnavlja, mogla bi biti predana na korištenje javnosti na 145. obljetnicu književnikova rođenja, 13. lipnja 2018. godine, izvijestili su u utorak iz Društva Antuna Gustava Matoša.    Matoševu rodnu kuću u ponedjeljak je obišla i ministrica regionalnoga razvoja i fondova Europske unije Gabrijela Žalac koju je s pojedinostima projekta obnove i izgradnje spomen-kuće upoznao predsjednik Društva Antuna Gustava Matoša Željko Anić, navodi se u priopćenju Društva te dodaje kako je ministrica Žalac izrazila zadovoljstvo s dosad izvedenim radovima, osobito kulturno-turističkim, obrazovnim i znanstvenim potencijalima Kuće Antuna Gustava Matoša - kulturnog centra u Tovarniku.   "Načelno je dogovoreno da će Ministarstvo regionalnog razvoja i fondova Europske unije pružiti podršku nastojanjima Društva Antuna Gustava Matoša da Matoševa rodna kuća bude otvorena na 145. obljetnicu književnikova rođenja, 13. lipnja 2018.", ističe se i napominje kako idejno rješenje izložbe stalnog spomen-postava Matoševe rodne kuće i njegov temeljni koncept proizlaze iz potrebe da se na najbolji način prikaže veliko bogatstvo hrvatske književnosti i kulture kroz ostavštinu toga, jednog od najvećih hrvatskih književnika.   U postizanju ovoga cilja Kuća Antuna Gustava Matoša postavljena je kao kompleksna kulturno-turistička atrakcija koja predstavlja točku oživljavanja Matoševe ostavštine, ali i kulturno središte koje inicira razvoj Tovarnika kao kulturno-turističkog odredišta s jakim književnim identitetom, poručuju iz Društva Antuna Gustava Matoša.   Projekt rekonstrukcije rodne kuće hrvatskog književnika Antuna Gustava Matoša (Tovarnik, 13. lipnja 1873. - Zagreb, 17. ožujka 1914.) u selu Tovarniku, nedaleko državne granice sa Srbijom, započeo je još 2008. godine, a zbog nedostatka novca obnova i rekonstrukcija još uvijek traju.