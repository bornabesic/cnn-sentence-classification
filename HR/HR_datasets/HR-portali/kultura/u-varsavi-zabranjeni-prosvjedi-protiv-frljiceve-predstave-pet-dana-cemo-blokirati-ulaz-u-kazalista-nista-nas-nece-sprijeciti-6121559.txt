Gradske vlasti Varšave zabranile su petodnevne demonstracije poljskih ekstremista zbog kontroverzne predstave "Prokletstvo" hrvatskog reditelja Olivera Frljića u strahu da će se pretvoriti u nasilnu opsadu pozorišta i ugroziti publiku koja dolazi na predstavu, javlja agencija Beta.   Radikalni nacionalisti iz Narodnog radikalnog bloka i ultrakatoličke Svepoljske omladine najavili su prosvjede oko 2.000 ljudi ispred kazališta u kojemu se prikazuje predstava hrvatskog redatelja Olivera Frljića 'Prokletstvo'.   Želja im je, kako su naveli uz prijavu okupljanja u razdoblju između 27. svibnja do 1. lipnja, da se mole bogorodici Mariji kraljici Poljske zbog sablazni protiv Boga, što je po njihovoj ocjeni Frljićeva predstava.   Prosvjednci inzistiraju da kazalište Powszechny prikazivanjem te predstave krši Ustavom zagarantirana prava na zaštitu vjeroispovijesti i vrijeđa njihovu katoličku vjeru.   Gradonačelnica Varšave Hanna Gronkiewicz-Waltz i šefica Ureda za sigurnost i upravljanje krizama Varšave Ewa Gawron zabranile su okupljanje, navodeći da bi se pretvorilo u opsadu kazališta nakon što su organizatori otkrili plan da sa oko 2.000 ljudi blokiraju prilaze i ulaz u zgradu.   Ovo nije prvi put da poljski ekstremisti prosvjeduju protiv Frljićeve predstave. Još 21. travnja policija je morala rastjerati i silom omogućiti gledateljima "Prokletstva" da uđu u dvoranu, jer je nekoliko desetaka ekstremista napravilo živi zid da ih ne pusti unutra te su ih gađali petardama i dimnim bombama.   "Ustav Poljske zabranjuje da se okupljanje organizira s ciljem pozivanja na mržnju, nasilje i izazivanje nereda", objasnila je zabranu Gawron, javlja danas poljska televizija TVN Varšava.   Radikali pokušavaju legalnim putem poništiti zabranu, ali već najavljuju da će petodnevne opsade biti čak i ako bude zabranjena.   "Legalno ili nelegalno okupljanje će biti. 'Prokletstvo' vrijeđa vjerske osjećaje i ne smije se financirati iz javnih sredstava", rekao je portparol Narodnog radikalnog bloka Tomaš Kalinowski.   "Prokletstvo", izvedeno premijerno 18. veljače, konzervativne poljske vlasti, utjecajna Poljska katolička crkva i dio Poljaka protumačili su kao svetogrđe, vrijeđanje vjerskih osjećaja i nacionalnog dostojanstva Poljaka zbog scena oralnog seksa sa lutkom voljenog poljskog pape Ivana Pavla II. sa natpisom "zaštitnik pedofila", a poljsko tužiteljstvo pokrenulo je protiv redatelja i glumačkog ansambla istragu.   Zbog hajke na njega osobno i na glumce, te pretnji nasiljem i fizičkom likvidacijom, Oliver Frljić je u otvorenom pismu Jean-Claudeu Junckeru zatražio zaštitu Europske komisije.   Kazalište Powszechny postavio je provokativnu predstavu kao pokušaj provjere koliko je uopće moguće u Poljskoj osporiti neraskidivo jedinstvo crkve i države i pružiti otpor tome da odluke svećenstva i Poljske katoličke crkve rukovode odlukama svjetovnih institucija i miješaju se u privatne živote pojedinaca i kada nisu katolici.