Filmski tjedan u Kinoteci započinje u utorak te će svima koji su propustili Hitchcockov Sjever-sjeverozapad ponuditi priliku za ponavljanje gradiva. Riječ je o jednom od najpoznatijih i najboljih ostvarenja slavnog redatelja, špijunskom trileru s Caryem Grantom u ulozi uglađenog biznismena koji se nađe uhvaćen u mreži intrige. Sjever-sjeverozapad briljantno je režiran film iznimno duhovitih dijaloga i ironičnih aluzija, a njegove antologijske prizore uvijek je užitak gledati na velikim platnima. U srijedu gledatelje očekuje još jedno putovanje u politički najizoliraniju zemlju na svijetu. Riječ je o recentnom dokumentarcu Dan oslobođenja u režiji Mortena Traavika i Ugisa Oltea koji prati sjevernokorejsku avanturu kultnog benda Laibach. Pod očinskim, ali strogim vodstvom nekad starog obožavatelja, a danas redatelja i kulturnog diplomata, te na iznenađenje čitavog svijeta, bivši jugoslavenski, a danas slovenski bend postao je prvi rock sastav u povijesti koji je nastupio u zatvorenoj državi Sjevernoj Koreji. U drugoj polovici tjedna na rasporedu su neki od najpoznatijih filmova japanskog redatelja Akire Kurosawe (1910. – 1998.). U četvrtak ne propustite uzbudljivu krimi-dramu Rashomon iz 1950. godine, koja se redovito uvrštava među najbolja ostvarenja svih vremena. Film se temelji na dvjema kratkim pričama japanskog pisca Ryūnosukea Akutagawe, a njegov naslov koristi se kao globalno poznat sinonim za zapleten slučaj o kojemu postoji nekoliko proturječnih ali podjednako uvjerljivih verzija. Rashomon je na Venecijanskom festivalu osvojio Zlatnoga lava te se smatra da je njegov uspjeh zaslužan za izlazak dotad izolirane japanske kinematografije na svjetsku filmsku pozornicu. Za najpoznatiji Kurosawin film, Sedam samuraja iz 1954., rezervirajte petak. Radnja je smještena u Japan 16. stoljeća, a protagonisti su sedmorica siromašnih samuraja, koje stanovnici jednog sela unajmljuju kako bi ih zaštitili od bande pljačkaša. Brojne su filmske obrade, od kojih je najpoznatija vestern-verzija Sedmorica veličanstvenih Johna Sturgesa iz 1960. godine. Pretposljednji Kurosawin film, Snovi iz 1990. na rasporedu je u subotu. Film se sastoji od osam vinjeta inspiriranih snovima koje je slavni redatelj imao tijekom različitih perioda svog života. Vizualno dojmljiv film kolekcija je fragmenata koji povremeno podsjećaju na svijet bajki u kojem se susreću prošlost, sadašnjost i budućnost. Elementi magičnog i misterioznog isprepliću se u Snovima s elementima praktičnog i duhovitog. Subotnja matineja u 11 sati donosi raskošni mjuzikl Moje pjesme, moji snovi u režiji Roberta Wisea iz 1965. godine. Bezvremenski obiteljski klasik temeljen na istinitoj priči koji i dan danas privlači publiku svih generacija gledatelje će odvesti u Austriju tridesetih godina prošloga stoljeća. Nakon smrti supruge umirovljeni časnik von Trapp (Christopher Plummer) ostao je sam sa sedmoro djece, koje pokušava odgajati pod strogom vojničkom stegom. Dolazak lijepe i vesele guvernante Marije (Julie Andrews) okrenut će priču u posve neplaniranome smjeru. Svi filmovi počinju u 20 sati, osim subotnje matineje koja je na rasporedu u 11 sati. Cijena ulaznice za filmske projekcije iznosi 15 kuna. Ulaznice je moguće kupiti na blagajni kina dva sata prije projekcije ili online na www.ulaznice.hr. Više informacija: www.centarcesarec.hr www.facebook.com/KinoKinoteka 