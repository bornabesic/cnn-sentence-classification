13. ZagrebDox, koji će se održati od 26. veljače do 5. ožujka u Kaptol Boutique Cinema u Zagrebu, u programu Glazbeni globus već tradicionalno donosi niz dokumentarnih glazbenih priča. Ove godine možemo zaviriti u provokativnu osobnost skladatelja i glazbenika Franka Zappe, otkriti album Nicka Cavea i The Bad Seedsa koji je nastao u trenucima najveće osobne drame slavnog glazbenika, doznati za prilike i okolnosti u kojima je nastajao jedan od najvećih hitova Davida Bowiea ili pak pomaknuti granice uvriježenog poimanja klasične glazbe. Nosi se s tim pitanjem – Frank Zappa svojim riječima (Eat that Question—Frank Zappa in His Own Words) intimni je susret s velikim glazbenikom u kojem kroz nepoznate arhivske materijale otkrivamo provokativnu osobnost glazbenog genija 20. stoljeća, čiji angažiran i drugačiji pogled na svijet odjekuje do danas. Renomirani njemački dokumentarist Thorsten Schütte godinama je prikupljao materijale o Zappi. U upečatljivim TV intervjuima i nizu izvedbi iz njegove bogate tridesetogodišnje karijere upoznajemo različite aspekte njegova komplesnog karaktera. Zappa je bio beskompromisni borac protiv glazbene cenzure, kao i kritičar aktualnih političkih prilika.   Idejno zamišljen kao videozapis nastanka posljednjeg, šesnaestog albuma Nicka Cavea i The Bad Seedsa, Još jednom, ali s osjećajem (One More Time With Feeling) australskog redatelja Andrewa Dominika kroz kreativni je proces evoluirao u nešto puno upečatljivije i osobnije. Autor u filmu razotkriva proces stvaranja albuma Skeleton Tree neposredno nakon najteže osobne tragedije Nicka Cavea, gubitka sina.   Film bilježi interpretacije pjesama s albuma, snimke razgovora s članovima benda, uz upečatljivo Caveovo pripovijedanje. Još jednom, ali s osjećajem autorova je krhka, sirova i iskrena počast umjetniku koji pokušava pronaći svoj put kroz tamu. (Svi će posjetitelji ZagrebDoxa moći ekskluzivno uživati u 3D projekciji filma!) Kratkometražni dokumentarac autorice Rubike Shah Let's Dance: Bowie u Australiji (Let's Dance: Bowie Down Under) donosi priču o snimanju videospota jednog od najvećih hitova kultnog muzičara.   Godine 1983. Bowie je snimio videospot za spomenuti hit u Australiji, uz jasnu viziju i snažan politički kontekst: htio je na afirmativan način portretirati Aboridžine i ukazati na njihovu obespravljenost u Australiji. Taj je spot generaciji MTV-jevih gledatelja diljem svijeta ukazao na probleme tamošnjeg stanovništa. Mr. Gaga dokumentarac je redatelja Tomera Heymanna posvećen jednom od najznačajnijih suvremenih koreografa, Izraelcu Ohadu Naharinu. On je bio umjetnički direktor plesne skupine Batsheva Dance Company čije je ekscentrično viđenje suvremene koreografije snažno doprinijelo razvoju suvremenog plesnog izraza proteklih desetljeća. Naharin je pokretač inovativnog tjelesnog pokreta Gaga, koji uključuje fluidni način kretanja, a potječe iz vjerovanja u iscjeljenje, dinamiku i moć stalne promjene kroz pokret. Sniman tjekom osam godina, rezultat je moćni introspektivni film koji gledateljima predstavlja čovjeka iznimnog umjetničkog integriteta i vizije. 'Mr. Gaga' A Film by Tomer Heymann - Official Trailer (English subtitles only on Hebrew dialogue) from Heymann Brothers Films on Vimeo. Nakon što su 2015. u sklopu programa za profesionalce ZagrebDox Pro osvojili nagradu za najbolji projekt, autorski dvojac Stephan i Pascal Regoli premijerno će prikazati svoj film Solenzara ove godine u Zagrebu na festivalu. Solenzara je pjesma, međunarodni hit s Korzike iz 1960-ih preveden na čak petnaest jezika. Dvadeset i pet godina kasnije Goran Bregović iskoristio je melodiju Solenzare pri skladanju kompozicije In the Deathcar koja je, u izvedbi Iggyja Popa, bila dio soundtracka filma Arizona Dream Emira Kusturice. Autori u filmu dokumentiraju povijest skladbe, ali i priču o nostalgiji i ljubavi prema Solenzari koja je ujedinila kulture i umjetnike iz cijelog svijeta.   Preispitivanjem poimanja klasične glazbe bavi se dokumentarac Što bi Beethoven učinio? (What Would Beethoven Do?) kanadskog autora Jonathana Keijsera. Prateći niz "izdajnika" koji su napustili zadani okvir klasične glazbe, upoznajemo skladatelje koji koketiraju s modernim medijima, mlade glazbenike posvećene mijenjanju priče i one koji povezuju nespojivo: klupske umjetnike koji vrte ploče i orkestre. Inovativni pojedinci tako ruše stereotipe, a sve kako bi donijeli klasičnu glazbu do nove publike. Uz sudjelovanje priznatih umjetnika poput Bobbyja McFerrina, Benjamina Zandera i Erica Whitacrea, ovo je strastven i uvjerljiv film o važnosti klasične glazbe danas. What Would Beethoven Do? | New Documentary Teaser from What Would Beethoven Do on Vimeo.