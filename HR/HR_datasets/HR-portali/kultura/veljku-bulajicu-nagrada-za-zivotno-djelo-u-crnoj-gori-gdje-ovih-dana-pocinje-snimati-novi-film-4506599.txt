PODGORICA - Hrvatski redatelj Veljko Bulajić dobitnik je prestižne crnogorske Trinaestosrpanjske nagrade za 2016. za životno djelo, odlučio je u četvrtak na Cetinju specijalni žiri koji je predvodio redatelj Gojko Kastratović. Nagrada je ustanovljena povodom 13. srpnja, Dana državnosti Crne Gore. Trinaestosrpanjska nagrada za životno djelo se dodjeljuje istaknutom znanstveniku ili umjetniku koji je stvojim stvaralaštvom obilježio vrijeme u kojem je djelovao, čiji je stvaralački put zaokružen i čije djelo predstavlja trajno dobro Crne Gore. Bulajićeva ostvarenja “Sutjeska”, ”Neretva”, “Vlak bez voznog reda” i druga, obišla su svijet i dobila brojne nagrade. Bulajić (88), rođen u Crnoj Gori, a najveći dio života radi u Hrvatskoj, ovih dana treba početi snimanje svog najnovijeg filma na terenima Crne Gore. Scenarij za taj film napisao je njegov brat Stevan Bulajić. “Sretan sam što sam dobio ovo prestižno priznanje i s velikim zadovoljstvom ću doći na Cetinje da mi se uruči nagrada”, poručio je iz Zagreba Veljko Bulajić za TV Crne Gore.