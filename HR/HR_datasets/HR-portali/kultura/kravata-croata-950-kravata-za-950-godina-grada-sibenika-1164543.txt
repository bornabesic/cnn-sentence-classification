Nakon što je u studenome prošle godine izložba „Kravata – Croata“ bila predstavljena u Gradskoj knjižnici „Juraj Šižgorić“ u Šibeniku, obilježavanje 950. obljetnice grada Šibenika nastavilo se u Muzeju Mimara u kojem je sinoć otvorena izložba Kravata – Croata, 950 kravata za 950 godina grada Šibenika. Idejni tvorac i nositeljica ovog projekta je gospođa Jagoda Sablić, izvršna producentica Međunarodnog dječjeg festivala, književnica za djecu i mlade i ilustratorica. Ideja, koja je u potpunosti realizirana, bila je da se prikupi i izloži 950 kravata poznatih osoba iz javnog, kulturnog, političkog života, kao i kravate građana grada, i drugih gradova prijatelja grada Šibenika, ali i iz inozemstva. Stizale su kravate iz Australije, Kanade, SAD-a, Italije, ali svoj najveći doprinos dali su pjevači, glumci, redatelji, kipari, likovni umjetnici, glazbenici, novinari, sportaši, spikeri, političari, kulturnjaci svih zanimanja.  Posebnu pozornost plijenila je kravata Dražena Petrovića, književnika Jure Kaštelana, Rade Šerbedžije, Mire Gavrana, Dražena Ferenčine,  pok. glumca i dramaturga Branka Matića Šibenčanina, književnika Mladena Bjažića, Duška Šibla, ali i estradnih umjetnika. Tako su posjetitelji mogli vidjeti i kravate Sandija Cenova, Maje Šuput, Dine Rađe, Tarika Filipovića, Matije Vuice, Đanija Stipanićeva, Mladena Grdovića, Tedija Spalate, Nene Belana, Petra Graše, Tončija Huljića,Ante Vrbana, Olivera Dragojevića, Vinka Brešana, Dine Dvornika i mnogih drugih, ali i leptir kravatu Nine Badrić. Nesebično su se u akciju uključili menadžer Zoran Škugor, radijski voditelj Tomislav Baran, Vjekoslava Huljić, kao i kolegice iz HNK u Šibeniku glumica Franka Klarić i kostimografkinja Sara Lovrić-Caparin, koje su asistentice projekta. To je projekt koji je pronio grad Šibenik kao najstariji samorodni hrvatski grad, te 1066. godinu, prvi spomen na isti.  Projekt je prepoznala Academia Cravatica, koja je omogućila da se sačuva kulturna baština i da projekt i dalje živi i bude dostupan široj javnosti, što je i omogućeno izložbom u muzeju Mimara u Zagrebu, 19. travnja 2017. godine.  Izložba će biti otvorena do 21. travnja 2017. 