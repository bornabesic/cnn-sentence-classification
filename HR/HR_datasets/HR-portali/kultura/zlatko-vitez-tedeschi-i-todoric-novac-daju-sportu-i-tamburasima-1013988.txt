Četrdeset godina Histriona i trideset godina Zagrebačkog histrionskog ljeta glumačka će družina obilježiti s tri premijere. Tako će u subotu, točno na dan kada je prije četrdeset godina izvedena prva histrionska predstava „Domagojada", u parku na Opatovini biti premijerno izveden „Diogeneš" Tituša Brezovačkog. Ponovno uspostavljeno ploveće kazalište prvo će zaploviti Likom pa će 15. srpnja u Gospiću premijerno biti izvedena komedija Darija Foa „Ne plaćamo, ne plaćamo" u režiji histrionskog debitanta Ivice Kunčevića. A na Kabare sceni Gumbek 17. srpnja Marija Borić premijerno će izvesti „Marijana kabare" čiji je koautor Nino Škrabe. „Tituša Brezovačkog", koji je ovog ljeta na rasporedu šezdesetak večeri, režira Zlatko Vitez. – Gavella je „Diogeneša" režirao tri puta, a ja ga sada režiram četvrti put – rekao je Vitez. Istaknuo je da su Histrioni u četiri desetljeća producirali 82 predstave koje su imale oko 5000 izvedbi. Ponovio je da su Histrioni 20 puta jeftiniji od Kerempuha, Gavelle ili ZKM-a, jer ta kazališta godišnje dobivaju 20 milijuna kuna, dok Histrioni, koji nisu grupa glumaca nego pravo kazalište, godišnje dobivaju i manje od milijun kuna, a nedavno su im i to pokušali smanjiti. – Ove ćemo godine na Histrionskom ljetu imati 84 izvedbe. Pa to HNK nema u dvije godine – rekao je Vitez naglasivši da se često koristi termin nezavisna kazališna grupa. – Svi smo mi ovisni o novcu. A Tedeschi, Hanžeković i Todorić novce daju sportašima i tamburašima koji pjevaju „Laže selo, lažu ljudi" – ističe Vitez. Zanimljivo je da Žarko Potočnjak, koji je glumio i u davnašnjoj „Domagojadi", u komediji Darija Foa igra istu ulogu kao i prije 40 godina. A za nobelovca Darija Foa Kunčević je rekao da je u svojim komadima angažiran socijalno, ali ne i politički. >>Zlatko Vitez novi je savjetnik za kulturu Milana Bandića >>Prvo nam uzmu 40% novca, a sad bi nam dali nagradu grada. Odbit ću je!