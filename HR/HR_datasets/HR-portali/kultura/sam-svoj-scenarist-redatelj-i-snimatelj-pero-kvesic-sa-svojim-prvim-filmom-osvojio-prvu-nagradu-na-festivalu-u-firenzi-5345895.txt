Dokumentarni filmski dnevnik Pere Kvesića Dum spiro sPero dobio je prvu nagradu na Festivalu narodâ u Firenzi u kategoriji srednjemetražnog filma. “To je možda brodski dnevnik, pun ironije i očajničkog sarkazma. A možda je putovanje kroz sadašnjost, kroz kuću u kojoj treba živjeti, do posljednjeg daha, s voljenim osobama. Možda pak, nadasve, razmišljanje o vremenu, o slikama, o smrti - razmišljanje o načinu kako činiti kinematografiju”, piše u obrazloženju međunarodnog žirija u kojemu su bili Jasmina Bašić (Švicarska), Giovanni Cioni (Italija) i Nikolaus Geyrhalter (Austrija). Kvesić je redatelj, scenarist i snimatelj svog filma, a producent je zagrebački Factum. Najbolji dugometražni film je Depth two Ognjena Glavonića (Srbija), a najbolji kratkometražni Remains from the desert Sebastiana Meza (Njemačka). Pero Kvesić (66), renomirani hrvatski pjesnik i prozaik, svojedobno novinar, već veteran među blogerima i fotoblogerima, svojim je filmskim prvijencem prethodno nagrađen i u Zagrebu na festivalu Zagrebdox, a uvršten je i u međunarodnu konkurenciju na ovogodišnjemu prestižnome filmskom festivalu u Leipzigu.