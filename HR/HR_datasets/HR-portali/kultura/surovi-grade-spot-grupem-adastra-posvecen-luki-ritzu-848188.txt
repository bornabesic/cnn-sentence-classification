Objektivom kamere uhvaćena mračna gradska skrovišta, gdje su se zadnjih mjeseci događala premlaćivanja i ubojstva, dijelovi su iz novog spota grupe Adastra, snimljenog za pjesmu “Surovi grade”. Pjesma, in memoriam za Luku Ritza, izraz je bunta Adastrina pjevača Jerka Marića, kojim je htio upozoriti mlade diljem Hrvatske da nasilje ostavlja gorki trag i posljedice koje se više nikada neće moći ispraviti. – Prikazali smo autobusne stanice, pothodnike i mračna mjesta gdje haraju mladi nasilnici. Pjesmu smo posvetili Luki Ritzu, ali spot svim mladim ljudima u državi, koji su svakodnevno izloženi bijesu njihovih vršnjaka – tumači Jerko Marić dijelove novog spota. Redatelj Tomislav Pović na ovom je video uratku radio tri dana, a umjesto prijatelja Luke Ritza scene napada odglumili su obožavatelji rock grupe Adastra. – Njegovim prijateljima ovo bi bilo prebolno, pa smo pozvali naše glumce. I oni su skupa s nama dio akcije “Svačije je pravo živjeti”, kojom želimo zaustaviti val maloljetničkog nasilja – objašnjava Marić. U okvire te akcije ušao je i novi videospot za koji je novac izdvojio Grad Zagreb. Na podršku vlasti dečki iz Adastre računat će i dalje kako bi svoj glas protiv nasilja podigli u još 14 gradova. 