Za “Strangers in the Night”, pjesmu koja ga je proslavila, Frank Sinatra kazao je da je čisto smeće, a sličan stav imao je i Robert Plant o “Stairway to Heaven” nazvavši ovaj hit bljedunjavom svadbenom pjesmom. Za razliku od ovih glazbenika koji pokazuju prijezir prema svojim hitovima, Bruce Springsteen nikada se nije umorio od svog slavnog hita “Born to Run” koji, otkako ga je napisao 1975., izvodi baš na svakom koncertu. Samotnjak kratkog fitilja Ne čudi što je upravo po ovoj pjesmi naslovio svoju autobiografiju koja izlazi 27. rujna i u kojoj se potpuno ogolio, baš kao i u intervjuu koji je tim povodom dao za Vanity Fair. – Dobra pjesma s godinama može poprimiti više značenja i zato je i 40 godina otkako je napisana jednako uvjerljivo pjevam – govori Springsteen o svom hitu i otkriva zašto je počeo pisati o svom životu. – Morao sam pronaći korijene svojih problema i nevolja, ali i onih veselih stvari koje su mi omogućile da nastupam i pišem – kaže 67-godišnji glazbenik. Mnogi su komentirali da je autobiografiju naslovio po ovom hitu samo da bi si osigurao dobru zaradu. No, takav stav ne drži vodu jer iza riječi “born to run”, koje u slobodnom prijevodu znače rođen za bijeg, zapravo stoji emocionalna srž njegovih životnih nemira. U knjizi je, potpuno sam, bez pomoći drugih autora, sedam godina iscrpno i iskreno pisao o svojim bjegovima, demonima, odnosu s ocem, stvaralaštvu... Da je jednako dobar i kao pisac i kao pjesnik, shvatio je nakon što je na svojoj internet-stranici napisao tekst o tome koliko je bio prestrašen uoči 15-minutnog nastupa na Super Bowlu 2009., jer nikad nije imao tako kratak nastup i znao je da mora briljirati. Nastavio je nizati crtice iz svog života i ispisao je 500 stranica u kojima otkriva od čega cijeli život bježi. Svi njegovi strahovi i nesigurnosti vuku korijene iz odnosa s ocem Dougom. Bruce kaže da su se njih dvojica voljela, ali nisu se razumjela. Opisuje ga kao osobu kratkog fitilja, samotnjaka, pijanca te čovjeka s teškim psihičkim problemima koji se pred kraj života odao alkoholu i bio u teškoj depresiji. – U mladenačkoj dobi moj odnos s tatom ovisio je o njegovu raspoloženju. Uvijek me držao na distanci i razgovori su nam bili puni prijezira. Nikada mi nije mogao reći da me voli, pokušao je pred kraj smrti, ali jednostavno nije mogao izustiti te riječi. Mama Adele bila mu je čista suprotnost, puna nježnosti i razumijevanja – opisuje glazbenik obiteljske odnose. Ne skriva da su i njegove rođakinje s tatine strane patile od agorafobije, depresije i maničnih stanja. Bruce, poznat po glazbenom nadimku The Boss, od tinejdžerske dobi pribojavao se da bi mogao naslijediti očeva psihička stanja što se i obistinilo početkom 80-ih. – Imao sam suicidalne misli, bio sam depresivan i na nagovor menadžera otišao sam psihijatru. Poslije sam se antidepresivima i terapijom uspješno hrvao s depresijom – priznaje Springsteen. Vapaj žene: Dajte mu tablete Nedugo nakon što je krenuo na seanse psihijatru upoznao je prvu suprugu, glumicu i manekenku Julianne Phillipse. U braku su bili od 1985. do 1989., a nesuglasice i burni odnosi počeli su već u drugoj godini braka. Razvod od Phillipse inspirirao ga je za pjesmu “Light of Lady”. Još prije razvoda upoznaje Patti Scialfu, prateći vokal na turneji “Tunnel of Love Express Tour” i zaljubljuje se u nju. Vjenčali su se 1991. godine i imaju troje djece, Jessicu, Sama i Evana. Patti priznaje da nije sretna zbog nekih dijelova napisanih u knjizi, a Bruce je sretan što je ima uza sebe. Prije četiri godine, u vrijeme izdavanja albuma “Wrecking Ball”, opet je pao u depresiju i Patti ga je spasila. – Patti je shvatila da jurim nizbrdo poput vlaka bez kočnica, odvela me je liječniku i rekla mu: “Dajte mu tablete” – prisjetio se i s dozom straha na kraju dodao: – Ne znam koji su parametri moje bolesti. Stalno se pitam mogu li postati bolestan do točke u kojoj postajem nalik svom ocu više nego što sam mislio da je to moguće?• >> 'Like a Boss' – Bruce Springsteen dao novac prosjaku ispred robne kuće Barney's 