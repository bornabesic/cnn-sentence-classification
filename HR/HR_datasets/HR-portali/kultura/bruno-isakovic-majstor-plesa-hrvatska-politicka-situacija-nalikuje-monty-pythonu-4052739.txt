Da je Monty Python htio raditi grotesku hrvatske politike, to bi vjerojatno izgledalo kao današnja aktualna politička situacija - kaže Bruno Isaković, umjetnik rođen 1981., majstor suvremenog plesa. Iza sebe ima impresivnu plesačku karijeru, sa završenim četverogodišnjim studijem u Nizozemskoj. Njegova predstava “Nečastive” bila je na višestrukim svjetskim turnejama i redovno je rasprodana. Ipak, široj je javnosti postao poznatiji kroz trilogiju performancea “O lijepa, o draga, o slatka slobodo” koje je nedavno izveo u javnim prostorima, a sve je krenulo povodom imenovanja Zlatka Hasanbegovića ministrom kulture.  Na dan kada je Zagreb prije 71 godinu oslobođen od fašizma na Cvjetnom trgu nastupio je s pjevačkim zborom koji je odšutio “Himnu slobodi” Jakova Gotovca, koja je istovremeno svirala s razglasa. Nakon “izvedbe” sudionici su u zrak pustili više od 100 bijelih balona simbolički ukazujući na broj dana od kada je na čelnom mjestu u Ministarstvu kulture novi ministar.   - Serija performansa je inspirirana zatiranjem slobode medija, sustavnim upadima u prostor održivosti nezavisne kulture i civilne scene te sve akutnijim toleriranju govora mržnje u Hrvatskoj - kaže Bruno Isaković. Prvi dio izveo je na Trgu kralja Tomislava, kada je crnom bojom izbičevao riječi humanizma istaknutih hrvatskih umjetnika, dok misli velikana nisu nestale u crnilu. Drugi dio izveden je 10. travnja u MSU, kada se bavio crnilom i riječima koje je napisao i izrekao ministar kulture tijekom znanstvene i političke karijere.- Podvrgnuo sam se drevnoj kineskoj metodi mučenja koja ima za cilj izluđivanje žrtve tako što joj dugotrajno pada kap po kap vode na glavu. Istovremeno sam se prepustio i jednoj domaćoj metodi psihičkog mučenja - dugotrajnom čitanju tekstova i izjava ministra kulture - opisuje Isaković. Bruno Isaković se prilikom izvedbe performansa 'O lijepa, o draga, o slatka slobodo' u zagrebačkom MSU podvrgnuo kineskoj metodi mučenja i dugotrajnom čitanju tekstova i izjava ministra kulture   Tko je zapravo Bruno Isaković? Plesom se počeo baviti kao srednjoškolac u plesnom studiju Centra za mlade Ribnjak.- Išao sam u Teslu, pravu mušku školu. Došao sam u razred s plavom kosicom do ispod uha, i onako krhke građe, teško se znalo na prvi pogled da li sam dječak ili cura. Doživljavao sam maltretiranje vršnjakai jedna me prijateljica pozvala da se iskušam u plesu u Ribnjaku i to je ubrzo bilo to, ples me počeo oslobađati - priča.Uskoro je, dodaje, postao i mladi gay aktivist te “prošao sito i rešeto”.- Dobio sam dva-tri puta batine, na prvoj Paradi su nas tukli bejzbol palicama - priča.Sve ga je “potaknulo” i za neko vrijeme nagnalo da ode iz Hrvatske.- Imao sam osjećaj da se sve više zatvaram u sebe, nisam se osjećao slobodno u Hrvatskoj. Doslovno sam pobjegao u Nizozemsku na studij suvremenog plesa i time sam napravio odmak od problema ovdje. Tada je Hrvatska bila meni na leđima, ali sada me ne pogađaju više takve stvari. Vjerujem i vidim da se djelovanjem stvari mogu mijenjati na bolje - kaže Bruno Isaković. Goran Mehkek / CROPIX   Studij je platio uglavnom baveći se web dizajnom, a za jednu od godina je dobio stipendiju od Ministarstva znanosti, obrazovanja i športa.- Radio sam i na baušteli s Rumunjima, noćne smjene u McDonald’su i uspio isplatiti studij. Kad sam završio Akademiju, mogao sam ostati, ići na audicije, no već tada sam već bio sklon realizaciji vlastitih projekata - priča Isaković.  Član je i Studija za suvremeni ples. Kroz europski plesni projekt Performing Gender je postavio solo performans koji je prilagodio muzejima Reina Sofia u Madridu, Mambo u Bologni te MSU u Zagrebu. S vlastitim solo komadom “Blind emotion” nastupio je Međunarodnom festivalu solo plesa u Budimpešti, na kojem je osvojio i glavnu nagradu. U 2013. razvila se njegova solo predstava “Nečastive” koja je u brojnim verzijama kasnije uključivala i sudjelovanje ansambla. Isaković je majstor sola, a izvodio je čak šest solo predstava. U “Nečastivima” nastupa gol.- Da, sola nisu lagana, intenzivna su i dovode me do ekstrema prisutnosti, pogotovo zbog toga što ih i sam sa sobom stvaram, uvijek me tjera neka snažna sila koju moram iskomunicirati, a s “Nečastivima”je to neiscrpan izvor inspiracije. Igrane su svuda po svijetu već 30 puta na pet različitih kontinenata i to mi je jedno od najvrjednijih životnih i izvođačkih iskustava - kaže.Na nago tijelo svuda po svijetu, priča, reagiraju drugačije. - U Peruu će u svemu vidjeti neki misticizam, u Japanu iščitati društvenu revoluciju, u Grčkoj sve povezati sa svojim skulpturama, a u San Franciscu kritičar mi je rekao da mu je trebalo duže vrijeme da se oslobodi od seksualnih aluzija i tek je tada predstavu počeo promatrati bez takvog predznaka. U Hrvatskoj sam osjetio stav - zašto ti nama uopće sve to pokazuješ i prelaziš granice koje ne treba prelaziti - priča.Uskoro će se prikazati i njegova predstava “Disclosures”, 16. lipnja na festivalu Perforacije, a koja je djelomično proizaška iz “Nečastivih”  - I dalje je to priča o vrstama razotkrivanja, o društvenim normama i o kompleksnim razlozima zbog kojih postajemo osobe otvorenog ili zatvorenog duha - objašnjava.Za hrvatsku svakodnevicu kaže da je se više ne boji, štoviše inspirira ga na stvaranje, protest.- Nije problem u konzervativizmu, nego u zatiranju sloboda. Desnica nije jednako fašizam, a ova aktualna hrvatska desnica ponaša se fašistički i čisti je spin kad kaže da se upravo njoj ne dopušta sloboda govora. Sloboda govora se ne odnosi na govor mržnje - zaključuje Isaković.     Dotacije Ministarstva nisu znatno smanjene za Inovativne umjetničke i kulturne prakse u odnosu na druge sektore. No udruga Domino ističe da je ona znatno zakinuta. - Vijeće za inovativne umjetničke i kulturne prakse raspolaže s jednim od najmanjih budžeta u okviru Ministarstva te se iz tog iznosa dotira gotovo 300 programa. Također, nezavisna scena nema nikakve mogućnosti pokrivanja troškova hladnog pogona, već su to isključivo programska sredstva, što je opet nepovoljna pozicija u odnosu na institucionalni sektor. Dominu je, za dva kontinuirana programa Queer Zagreb Sezonu i Perforacije, možda upravo zbog kritika na račun ministra, predviđeno čak 120.000 kuna manje - kaže Isaković.