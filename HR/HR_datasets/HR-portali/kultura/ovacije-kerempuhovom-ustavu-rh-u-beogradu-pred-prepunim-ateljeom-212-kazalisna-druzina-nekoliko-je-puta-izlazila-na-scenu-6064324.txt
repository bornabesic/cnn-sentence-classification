Nakon velikog uspjeha Satiričkog kazališta Kerempuh koje je otvorilo Internacionalni festival pozorišne komedije 'Osmijeh Sarajeva' s predstavom 'Ustav RH' Ante Tomića i Rajka Grlića u režiji Vinka Brešana i adaptaciji te dramatizaciji Željke Udovičić Pleština, turneja se nastavlja s dvije trenutno najuspješnije produkcije ovog poznatog zagrebačkog kazališta. Predstave 'Ustav RH' i 'Jedan sluga, dva gospodara' R. Beana u režiji Vite Taufera te adaptaciji i dramatizaciji Dore Delbianco gostuju u uglednom beogradskom kazalištu Atelje 212. Sinoć je pred prepunim gledalištem na sceni Mira Trailović beogradskog Pozorišta Atelje 212, predstava 'Ustav RH' doživjela ovacije i nekoliko izlazaka na scenu, dok je večeras rasprodana dvorana za izvedbu predstave 'Jedan sluga, dva gospodara', kojoj se predviđa jednak uspjeh. Satiričko kazalište Kerempuh u sklopu regionalne kulturne razmjene može se pohvaliti uspješnim gostovanjima ciklusa 'Kazalište bez granice' u Hrvatskoj i diljem regije, gdje surađuje s surađuje s mnogim kazalištima, festivalima i organizacijama u zemlji i inozemstvu poput Mestnog gledališča ljubljanskog, Dramskog teatra Skopje, bečkog Akzent teatra, Sterijinog pozorja te Srpskog narodnog pozorišta iz Novog Sada.