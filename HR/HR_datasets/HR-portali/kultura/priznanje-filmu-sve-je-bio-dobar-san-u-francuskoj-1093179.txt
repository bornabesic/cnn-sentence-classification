Dokumentarni film "Sve je bio dobar san (Le "Frenchie" de Vukowar) redatelja Branka Ištvančića uvršten je u deset finalista nominiranih filmova koji se natječu za nagrade na 35. izdanju Međunarodnog URTI Grand Prixa za autorski dokumentarac. Tu je odluku donio međunarodni žiri sastavljen od menadžera iz sektora javnih televizija iz Alžira, Belgije, Kameruna, Grčke i Kosova na čijem čelu je bio Menelaos Karamaghiolis, pisac, redatelj i producent iz Grčke, izvijestila jeproducentska kuća Artizana film. URTI organizira Međunarodni Radio Grand Prix i međunarodni Grand Prix za autorski dokumentarni film. Nagrade koje dodjeljuju su međunarodnog ugleda, a cilj im je promicati vitalnost suvremenog audiovizualnog stvaralaštva. Svaki od dva žirija sastoji se od petnaest do dvadeset stručnjaka iz cijelog svijeta, koji izdvajaju radove koji su privukli najviše pažnje od strane njihove kvalitete i originalnosti. URTI organizira, uz podršku UNESCO-a i cjelovitost međunarodnih audiovizualnih organizacija te organizacija međunarodnog Grand Prixa za autorske dokumentarce. Na televiziji, Međunarodni URTI Grand Prix za autorski dokumentarac uživa veliki renome zahvaljujući snažnom sudjelovanju i kvaliteti programa koji su prihvaćeni u natjecanju. Potresan, intiman i dirljiv dokumentarac ‘Sve je bio dobar san’ proučava događaje iz vremena početka rata u Hrvatskoj, dolazak mladog francuskog dragovoljca Jean-Michela Nicoliera u Hrvatsku, njegovu borbu, tragiku obrane grada Vukovara kao i mučeničku smrt na Ovčari, a sve kroz emotivnu vizuru njegove majke Lyliane Fournier koja u filmu traga za informacijama kako bi došla do posmrtnih ostataka svog sina te ga dostojno pokopala. Neutješna, ali ponosna majka prisjeća se svog sina i njegove mladosti i pokušava otkriti razloge zbog kojih je otišao iz rodnog Vesoula na hrvatsko ratište. Sa svojim drugim sinom Paulom odlazi u Vukovar u potragu za istinom o posljednjim danima života njezina sina kojeg su tzv. JNA i srpske paravojne jedinice izvukle iz hangara na Ovčari i pogubile. Film je, ističe Artizana, postao pravi hit i još uvijek se prikazuje po kinima diljem Hrvatske, a nakon izlaska iz kino dvorane nikoga ne ostavlja ravnodušnim, jer pokušava prikazati jednu drugačiju istinu o Domovinskom ratu kroz vizuru i oči stranaca, odnosno majke Francuskinje koja još uvijek traga za posmrtnim ostacima svoga sina. Priča o Jean-Michelu Nicolieru, dostojna antičke tragedije, ispripovijedana je filmskim jezikom pravog i punokrvnog autorskog dokumentarca, ocjenjuje Artizana film.  >> Dokumentarac Sve je bio dobar san Branka Ištvančića izazvao suze i ovacije 