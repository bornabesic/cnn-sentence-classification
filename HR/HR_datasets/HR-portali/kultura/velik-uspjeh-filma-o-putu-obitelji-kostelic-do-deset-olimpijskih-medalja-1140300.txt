 „Gnothi Seauton – Upoznaj samog sebe“, dokumentarni film autora Brune Kovačevića o uspjehu skijaške obitelji Kostelić, drugi je najgledaniji film od svih stranih i hrvatskih dokumentarnih filmova prikazanih na HTV-u od 2010. godine. Film je premijerno prikazan 1. siječnja na HTV-u te je zabilježio prosječnu gledanost od čak 450.000 gledatelja. Ujedno je i najgledaniji sportski dokumentarni film prikazan u hrvatskim kinima ikada, te jedan od najgledanijih domaćih i stranih dokumentarnih filmova gledanih u Hrvatskoj u posljednjih 25 godina. Gnothi Seauton je 2. i 4. siječnja predstavljen i članovima natjecateljskih ekipa i predstavnicima medija uoči utrka Audi FIS Svjetskog skijaškog kupa „Snow Queen Trophy“. Nakon uspješne turneje po cijeloj Hrvatskoj, priču o nevjerojatnom uspjehu jedne od najpoznatijih sportskih obitelji ekipa filma ponovno je vratila „kući“, u Zagreb gdje je sve počelo. Film je u Zagrebu imao kino pretpremijeru u travnju 2015. te kino premijeru u travnju 2016., a tijekom protekle godine je oduševio brojne gledatelje na velikoj turneji po cijeloj Hrvatskoj. Producent filma je Krešimir Renzo Prosoli, CEO agencije Real grupa, koja je producentska kuća filma zadužena i za promociju filma i strateške planove razvoja. Hrvatska radiotelevizija je koproducent filma, režiser filma je Ranko Varlaj, a montažer Robert Petrinec. Nevjerojatan uspjeh obitelji Kostelić najbolja je pozitivna priča hrvatskog sporta i priča o jednoj od najvećih sportskih obitelji u povijesti skijanja ne samo u Hrvatskoj nego i u svijetu. Janicu i Ivicu Kostelić, autor filma Bruno Kovačević snimao je 23 godine od njihovog samog početka i zabilježio njihov put do 10 olimpijskih medalja u zemlji koja gotovo nema snijega. Film i autor dobitnici su brojnih nagrada i priznanja u Hrvatskoj i svijetu. Autor filma dobitnik je ovogodišnjeg priznanja Hrvatskog olimpijskog odbora za poseban doprinos promicanju sporta kroz sportske dokumentarne filmove među kojima su dokumentarni filmovi o hrvatskim sportašima – paraolimpijkama Ani Sršen i Sandri Paović, obitelji Kostelić (Dnevnik pobjednika i Gnothi Seauton). Film Gnothi Seauton nedavno je dobio i nagradu Sportskih novosti za promociju hrvatskog sporta. Nagrada Sportskih novosti za najbolje sportaše Hrvatske dodjeljuje se već 65 godina, a u izboru sudjeluje 355 novinara iz 57 redakcija. Osim hrvatskih priznanja, film je oduševio i svjetsku publiku. Nakon kandidature za Academy Awards 2016. u kategoriji dokumentarnog filma, film je prikazivan čak tri dana na američkoj premijeri u Los Angelesu. Nakon toga osvojio je nagradu za najbolji film u svojoj kategoriji na Worldfest festivalu u Houstonu u konkurenciji 600 filmova, prikazivan je za Dan hrvatskog filma u Kataru, u Dohi, na londonskom The Raindance Film Festival te filmskom festivalu u Milanu. Svjetska priznanja za Gnothi Seauton dokaz su da snažna životna priča o obitelji Kostelić ne poznaje granice.  