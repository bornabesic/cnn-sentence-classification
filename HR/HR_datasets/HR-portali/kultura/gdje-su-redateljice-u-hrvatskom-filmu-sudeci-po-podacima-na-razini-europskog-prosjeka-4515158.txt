PULA -  Istraživanje Europske ženske  audiovizualne mreže, koje pokazuje značajnu podzastupljenost autorica, predstavljeno je u nedjelju pod nazivom "Gdje su redateljice u europskom filmu", u sklopu Pula PROfessionala, jednog od programa 63. pulskog filmskog festivala.  To istraživanje, provedeno u suradnji s filmskim fondovima i sveučilištima u sedam europskih zemalja - Hrvatskoj, Austriji, Francuskoj, Italiji, Njemačkoj, Velikoj Britaniji i Švedskoj - prvi put je predstavljeno javnosti u sklopu ovogodišnjeg Međunarodnog filmskog festivala u Berlinu. Predstavila ga je voditeljica projekta Holly Aylett s Fakulteta Birkbeck u Londonu i Sanja Ravlić, donedavna predstavnica Hrvatske u Eurimagesu i predsjednica radne skupine za rodnu jednakopravnost Eurimagesa. Rezultati istraživanja ukazuju na značajnu podzastupljenost redateljica u svim fazama proizvodnje i distribucije audiovizualnih djela. Ustanovljen je nerazmjer između broja netom diplomiranih redateljica, koje bi trebale početi karijeru u audiovizualnoj industriji (44 %), u odnosu zastupljenost redateljica koje rade u audiovizualnoj industriji (24 %) dok režiju tek svakog petog filma potpisuje žena (21 %). Većina javnih sredstava za financiranje audiovizualnih djelatnosti dodjeljuje se filmovima koje režiraju muškarci (84 %). "Studija je dostupna, postoji komparativni dio studije, za svaku zemlju postoji nacionalni izvještaj. Ovo predstavljanje u Puli je informativnog karaktera, a u Zagrebu na jesen, u sklopu Zagrebačkog filmskog festivala, organizirat ćemo jedan puno veći okrugli stol na koji bismo pozvali i sudionike iz audiovizualnog sektora jer Studija ne donosi samo činjenične podatke o položaju redateljica u europskom filmu i njihovim karijerama već i petnaestak preporuka onima koji se bave definiranjem politika rodne jednakopravnosti u zemlji", istaknula je Sanja Ravlić. Položaj redateljica u Hrvatskoj je na razini europskog prosjeka, rekla je. "Mi smo 2008. godine upravo u Puli održali okrugli stol pod nazivom 'Nevidljiva žena u hrvatskom filmu' gdje su prvi put iznesene neke brojke. Od 1991. do 2007. godine od 105 snimljenih dugometražnih filmova samo četiri su režirale žene. Sada je situacija potpuno drukčija", rekla je Ravlić. To osvješćivanje koincidiralo je s osnivanjem HAVC-a i sa zakonskom obvezom sufinanciranja debitantskih filmova, rekla je i navela da su od 30 sufinanciranih debitantskih filmova otkad HAVC postoji, tj. 2008., do 2015. godine, 12 režirale žene. "To je gotovo 33 posto, što već ide prema vrlo dobrom prosjeku. U Europi se vodi diskusija o tome, te mislim da smo na dobrom putu ka tzv. kvoti koja je postavljena na inicijativu Švedske, a to je omjer 50:50 do 2020. godine", zaključila je predsjednica radne skupine za rodnu ravnopravnost Eurimagesa Sanja Ravlić. Inače, posebnost ovogodišnjeg 63. pulskog filmskog festivala je ta da se održava u znaku "ženskih filmskih snaga" s obzirom na činjenicu su od trinaest filmova međunarodnog programa, čak šest režirale žene. Situacija je slična i u hrvatskom programu: Festival je u subotu navečer otvoren filmom "Sve najbolje" redateljice Snježane Tribuson, a zatvara se u subotu, 16. srpnja filmom "Trampolin" Katarine Zrinke Matijević.