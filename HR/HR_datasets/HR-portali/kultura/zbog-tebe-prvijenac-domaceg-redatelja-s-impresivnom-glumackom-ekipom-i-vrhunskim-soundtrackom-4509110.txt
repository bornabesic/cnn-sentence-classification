ZAGREB - Pretpremijerna projekcija ljubavne priče s elementima drame, filma "Zbog tebe" Anđela Jurkasa otvorit će u ponedjeljak, 11. srpnja ovogodišnju, treću Reviju europskog filma, kojom se obilježava treća godišnjica članstva Hrvatske u Europskoj uniji. U organizaciji Kulturnog kluba i Ministarstva vanjskih i europskih poslova do 17. srpnja u Ljetnom kinu Tuškanac prikazat će se šest najpopularnijih europskih filmova iz prošlosezonskog repertoara Art-kina Metropolis i Grič.　 Na programu su irska ljubavna drama 'Brooklyn' Johna Crowleya, talijanska komedija 'Patnje mladog Ede' Duccia Chiarinija, francuski crtić 'Mali princ' Marka Osbornea, litvanska ljubavna drama 'Ljeto za Sangaille' Alante Kavaite, njemački triler 'Victoria' Sebastiana Schippera i britanska drama 'Sufražetkinje' Sarah Gavron. Jurkasov prvijenac, film 'Zbog tebe' film prvi je iz trilogije filmova o ljubavi i muško-ženskim odnosima, a redatelj je za njega napisao i scenarij. Kako je najavljeno, riječ je o nezavisnom ostvarenju koje traži odgovor na pitanje što smo sve spremni napraviti za osobu koju volimo.   U brojnoj glumačkoj ekipi sudjelovali su Leona Paraminski, Nataša Janjić, Iskra Jirsak, Iva Visković Križan, Jasna Bilušić, Iva Mihalić, Senka Bulić, Csilla Barath Bastaić, Jelena Perčin, Doris Pinčić Rogoznica, Damir Urban, Ivan Šarić i drugi.   Na soundtracku filma su, među ostalima, Hladno Pivo, Urban & 4, Pavel, Kawasaki 3p, Vava, General Woo, Irena Žilić, Damir Avdić, Jasna Bilušić, Ines Huskić Yness, Leona Paraminski i Miki Solus, dok je autor filmske glazbe Dalibor Grubačević.   Korežiju filma potpisuju Andrej Korovljev i Tomislav M. Klarić, direktor fotografije je Mario Topić, kamermani Dino Senčar i Goran Berović, a film je nastao kao koprodukcija ALO Production, DOP Produkcije i B produkcije. Distributer je 2i Film. Ulaz na projekcije Revije europskog filma je slobodan, a u slučaju kiše, filmovi će se prikazati u Art-kinu Metropolis u zagrebačkom Muzeju suvremene umjetnosti.