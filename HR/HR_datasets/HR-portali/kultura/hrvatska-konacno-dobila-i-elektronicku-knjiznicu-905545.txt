Hrvatske knjižnice ovih su dana dobile elektroničku konkurenciju. Tvrtka Lamaro Digital lansirala je novu uslugu nazvanu TookBook koja korisnicima na čitanje nudi 519 knjiga, među kojima su i knjige hrvatskih nakladnika kao što su to Znanje, Fraktura, Bulaja naklada, Jesenski i Turk te Izvori i autora kao što su Dubravko Detoni, Alenka Mirković, Velimir Grgić, Zrinka Pavlić, Saša Stanišić, Rade Jarak, Ivana Šojat Kuči, Slaven Ravlić, Katarina Peović Vuković, Stieg Larsson, Jo Nesbø, Patrick Suskind... Svi koji aktiviraju ovu uslugu do 15. prosinca koristit će je besplatno, a otada će je plaćati 39 kuna mjesečno. – Naš je cilj u prvoj godini privući 20.000 korisnika, dok je ukupni tržišni potencijal u Hrvatskoj po našim procjenama 150.000. Puna realizacija tog potencijala dobrim će dijelom ovisiti i o angažmanu izdavača, odnosno atraktivnosti i broju knjiga u ponudi. Budući da 150.000 korisnika znači svježih 40 milijuna kuna godišnje u  izdavačkoj branši, ne sumnjamo u njihov dobar odaziv – optimističan je direktor Lamaro Digitala Marin Maletić koji je prvi dvije godine u Hrvatskoj pokrenuo i elektroničku knjižaru i to u suradnji da Vipnetom. Iz tvrtke Lamaro Digital tvrde da je njihov projekt knjižnice jedan od prvih projekata te vrste u svijetu, ali iznose i podatak da je u Hrvatskoj do sada objavljeno tek oko 700 e-knjiga. To i ne čudi kada se zna da je PDV za e-knjigu 25 posto (e-knjiga u nas se tretira kao usluga), dok ona tiskana knjiga barem zasad ima stopu PDV-a od 5 posto. A hoće li nova usluga koja bi trebala povećati interes za čitanje knjiga među tehnološki osviještenim građanima doista doći do dovoljnog broja korisnika? Treba reći da članarina za klasične knjižnice u Zagrebu godišnje iznosi samo pedeset kuna te da u nas postoji projekt besplatne elektroničke knjige koji nudi 160 naslova, a tu je i projekt besplatnih lektirnih e-knjiga. 