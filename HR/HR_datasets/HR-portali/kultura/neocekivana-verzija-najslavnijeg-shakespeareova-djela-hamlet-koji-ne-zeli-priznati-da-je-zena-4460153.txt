Ženski Hamlet u Engleskoj ima dugu tradiciju, no kako to izgleda kada Hamleta igra jedna žena, sinoć je prvi put u predstavi britanske redateljice Helen Tennison mogla vidjeti i hrvatska publika. Na dubrovačkoj tvrđavi Lovrijenac u sklopu Midsummer Scene festivala postavljena je jedna, potpuno drugačija verzija velikog Shakespearova djela, u kojoj glavnu ulogu igra britanska glumica Helen Millar. - Naš je Hamlet rođen kao žena, odrasta kao djevojčica, no shvati da u patrijarhalnom društvu moć i poštovanje može dobiti jedino ako je muškarac. Stoga ona odbacuje svoju seksualnost kako bi udovoljila svom ocu - ispričala nam je britanska glumica uoči sinoćnje predstave. Željko Tutnjević / Dubrovački vjesnik / CROPIX Ansambl u završnom prizoru predstave   Posebno je počašćena činjenicom da u godini u kojoj se obilježava 400 godina od smrti Williama Shakespeara, ona igra naslovnu ulogu u jednom od njegovih najpoznatijih djela. - Velika mi je čast igrati Hamleta, pogotovo ženskog. Pročitala sam mnoge različite verzije i puno sam razmišljala o promjenama koje se moraju unijeti u scenarij jer sam žena. Pitanje identiteta i onoga što on predstavlja, što je zdrav razum, ludost i čist um - ključno je hamletovsko pitanje, ovaj put stavljeno u kontekst naše prirode i identiteta - rekla nam je nagrađivana glumica, koja Lovrijenac smatra jednom od najljepših svjetskih pozornica na otvorenom. - Biti ispod zvijezda dok o njima govorite, stajati na drevnom kamenu dok pričate o njemu, a oko vas lete ptice i šišmiši… Sama povijest i energija ovog mjesta nezamislive su i iznimno sam sretna što imam priliku ovdje nastupati, pogotovo imajući na umu velike glumce koji su također ovdje nastupali, primjerice Daniel Day Lewis i Judi Dench - kaže glumica, koja je lani na istoj sceni igrala Oliviju iz Shakespearove komedije “Tri kralja”, dok se ove godine vratila kao Hamletica. Željko Tutnjević / Dubrovački vjesnik / CROPIX Helen Millar u ulozi Hamleta   Muške uloge nisu joj novost, igrala ih je i ranije pa zna da se na sceni mora kretati potpuno drugačije. Svejedno, za ovu ulogu morala se, kaže, i fizički pripremati. - Mnogo sam češće odlazila u teretanu i dizala utege - kaže Millar. Trebalo bi biti više uloga dostupnih ženama. To je jedini način da pružimo odraz društva jer mi, kako govori Hamlet, odražavamo prirodu - govori glumica, koja je prekjučer na generalnoj probi predstave upoznala i Gorana Višnjića. On je osam godina na pozornici na Lovrijencu igrao Hamleta, a svojim je savjetima razveselio svoju britansku kolegicu. Višnjić nije jedini hrvatski glumac kojeg je Helen upoznala. Prije polaska za Dubrovnik, u Londonu je, kaže, upoznala i Zrinku Cvitešić. - Bile smo na kavi i razgovarale o ovom projektu, o igranju Hamleta. Voljela bih u budućnosti raditi s njom. Iznimno je talentirana i ako ovo čita, nadam se da će se naša suradnja ostvariti - završila je glumica.