U rodnom Đakovu 28. travnja nastupit će sve popularnija hrvatska etnoglazbenica Zrinka Posavec. Akademski obrazovana glazbenica, koja se usavršavala kod vokalnih pedagoginja kao što su to Olivera Miljaković, Vlatka Oršanić ili pak Martina Gojčeta, ovog će puta u Đakovu nastupiti uz vrsne glazbenike kao što su to Šimun Matišić, Filip Novosel i Tihomir Hojsak. Na koncertom repertoaru Zrinke Posavec i instrumentalnih solista koji objedinjuju jazz s tradicijskom osviještenom glazbom bit će poznate pjesme kao što su to “S one strane Plive”, “Pogledaj me, Anadolko”, “Sejdefu majka buđaše”, “Na te mislim”... Zrinka Posavec prošle je godine izdala je album „Pantomima-Sevdah & Panonika“ u izdanju Mast produkcije na kojemu su sudjelovali Filip Novosel, Zvjezdan Ružić, Borna Šercar, Vojkan Jocić i Tihomir Hojsak, koji je i producent albuma. Ove je godine bila i nominirana za Porin, a sve intenzivnije se bavi i skladanjem vlastitih pjesama. Lani je održala i zapažen koncert na Festivalu hrvatske glazbe u Beču.  