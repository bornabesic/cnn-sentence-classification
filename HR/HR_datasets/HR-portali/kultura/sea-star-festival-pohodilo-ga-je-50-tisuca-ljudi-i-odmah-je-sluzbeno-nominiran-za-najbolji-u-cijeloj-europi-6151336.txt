Oko 50 tisuća ljudi iz ukupno 70 zemalja svijeta pohodilo je četverodnevni Sea Star Festival u Umagu protekli vikend, a strani su gosti broj noćenja u odnosu na vikend prije povećali za čak 220 posto. S obzirom na to da je Sea Star u svojem premijernom izdanju prošao bez incidenata, štete i problema, a nastupi renomiranih zvijezda poput Prodigyja i Fatboy Slima pobrali odlične kritike i ovacije od publike, već sad je službeno potvrđeno kako festival konkurira za najbolji europski festival u slijedećem ciklusu EFA nagrada. Podsjetimo, u četiri dana u Stella Maris kompleksu u Umagu je nastupilo više 70 izvođača, od kojih je najviše interesa vladalo za Prodigy u petak i Fatboy Slima u subotu. Uz njih nastupila je i drum’n’bass atrakcija Pendulum (DJ set), zatim Modstep uživo, berlinski techno producent Paul Kalkbrenner, te regionalne house i techno snage predvođene Petrom Dundovom, Markom Nastićem i Umekom. Uz Ramba Amadeusa i Sassju, Kišu Metaka i Brkove, nastupili su i hit bendovi poput Dubioza Kolektiva, Pips, Chips & Videoclipsa, S.A.R.S-a, beogradskih hip-hopera Bad Copy, Elementala, Kawasaki 3P-a i mnogih drugih. Ispostavilo se tako da se organizatorima čak osam mjeseci pripreme itekako isplatilo, a kako je rastao interes za Sea Star, tako su čak tri puta morali uvećati početni kapacitet i duplirati broj festivalskih zona. Sea Star je inače prvi od četiri festival u tzv. Exitovom Ljetu Ljubavi koje je prvi put organizirano u čak četiri zemlje regije. Nakon Umaga na redu je Temišvar i njihov Revolution festival koji će trajati od 1. do 3. lipnja, pa centralni događaj - Exit na Petrovaradinskoj tvrđavi koji će trajati pet punih noći, od 5. do 9. srpnja, a regionalna turneja završava na Sea Dance festivalu od 13. do 15. srpnja na plaži Jaz u Budvi u Crnoj Gori. Kao vrhunac Sea Stara u Umagu na kraju se spominje nastup veterana iz Prodigya koji su energičnim nastupom uživo i miksom starih hitova poput Breathe, No Good, Their Law i Smack My Bitch Up, a posebno s Voodoo People zapalili gotovo 15 tisuća fanova koji su se gurali pred centralnom pozornicom. Fatboy Slim uz pomoć spektakularnog videozida ponovio je isto večer kasnije, a elektronski zvukovi bili su rezervirani za Nautilus stage unutar teniskog stadiona gdje su publiku do jutra u pokretu držali slovenski DJ superstar Umek, Marko Nastić i Petar Dundov.