Mogućnost da bi David Lynch krenuo u snimanje nastavka kultne TV serije, što je još uvijek na razini za njega specifične enigmatike (dvosmislene poruke na Twitteru, izjave...), dočekana je opravdano kao velika vijest. Ubojstvo fine cure Podsjeća se na najzanimljivije trenutke iz originalnih dviju sezona (1990. – 1992.), istražuje gdje su zvijezde serije danas, kako su im se razvijale karijere od tada, analiziraju se trenuci presudni za to da je potpuno drukčija TV serija – koju je američka kuća ABC pokrenula kako bi njezini oglašivači dospjeli do publike izvan njihovih uobičajenih ciljnih skupina, bez prevelike vjere u uspjeh – uspjela probiti rekorde gledanosti... Dio uspjeha bio je svakako u sjajnom spoju sapuničaste priče o ubojstvu naoko fine cure u naoko finom mirnom gradiću, sa sposobnošću Lyncha da takvu priču pretoči u duhovit okultni mistični triler suptilno satkan oko pitanja: "Tko je ubio Lauru Palmer?" No, ono što nam danas, 25 godina poslije, može biti posebno zanimljivo jesu neki širi konteksti i trendovi ne samo televizijskog nego i društvenog značenja, posebno kada promatramo našu sredinu. Na globalnoj razini, "Twin Peaks" označio je početak zlatnog razdoblja televizijske produkcije, započevši eru TV serija koje će svojom kvalitetom ne samo dosegnuti filmsku produkciju nego će je uskoro i prestići. Znamo, naime, da su danas američke TV serije generalno daleko iznad kvalitete američkih filmova; jedini razlog zbog kojega američke TV zvijezde još uvijek sanjaju o prelasku na (američki) film jesu astronomski filmski honorari, iako su i TV zvijezde danas plaćene jako dobro. Recimo, ABC je platio po milijun dolara ukupno za proizvodnju svake epizode "Twin Peaksa" iz prve sezone, a danas je taj novac honorar po epizodi svakog malo jačeg TV glumca. Dobre i jake uloge A na TV-u su i pravi glumački izazovi: sjetimo se samo pisma koje je filmski bard Anthony Hopkins poslao svom kolegi Bryanu Cranstonu iz TV serije "Breaking Bad", izražavajući svoje oduševljenje da još postoje tako dobre i jake uloge u poslu punom "sranja" kojim se bave. U našoj sredini, pak, dolazimo do spoznaja o srozavanju tretmana kvalitetnog dramskog programa. Možete li zamisliti da su "Twin Peaks" i druge kultne serije, poput Fassbinderova "Berlin, Alexanderplatza" ili "Dekaloga" Kieslowskog, nekada išle u prime time terminu? Kakve su danas šanse za to? >> David Lynch najavio: Vraća se Twin Peaks! >> Jesmo li sigurni da znamo tko je ubio Lauru Palmer?