Državne nagrade Vladimir Nazor za prošlu godinu za životno djelo dobili su književni povjesničar Dubravko Jelčić, glumac Božidar Smiljanić za područje filmske umjetnosti, slikar Eugen Feller, arhitekt Branko Kincl i glumac i redatelj Mustafa Nadarević. Za životno djelo nagrađen je i dirigent i pedagog Vladimir Kranjčević koji se nedavno velikim koncertom u HNK Zagreb oprostio od dirigiranja. Godišnje nagrade Vladimir Nazor dobili su Krešimir Nemec za monografiju “Gospodar priče: Poetika Ive Andrića”, zatim pijanist Ruben Dalibaltayan za diskografsko ostvarenje “Blagoje Bersa: za klavir”, mlada redateljica Hana Jušić za scenarij i režiju debitantskog dugometražnog filma “Ne gledaj mi u pijat”, akademski kipar Peruško Bogdanić za izložbu “Kipar Bogdanić u sinkronijskom čitanju” održanu u Galeriji umjetnina Slavonskog Broda, baletna solistica zagrebačkom HNK Iva Vitić Gameiro za ulogu Julije u baletu “Romeo i Julija” i arhitektica Vjera Bakić za Bazenski kompleks Svetice, koji je ostvaren u suautorstvu s Matthiasom Kulstrunkom. Odbor “Nagrade Vladimir Nazor” za najbolja umjetnička ostvarenja u Hrvatskoj za 2016. na području književnosti, glazbe, filma, likovnih i primijenjenih umjetnosti, kazališne i arhitekture odluke je pod predsjedanjem akademika Zvonka Kusića donio na sjednici 22. svibnja.