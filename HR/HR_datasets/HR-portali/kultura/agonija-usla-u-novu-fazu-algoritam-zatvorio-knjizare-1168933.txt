Neke od najvećih knjižara u Hrvatskoj koje su djelovale u okrilju tvrtke Algoritam MK zatvorile su vrata i ne prodaju knjige. U oko trideset i pet knjižara tako je ostalo na tisuće blokiranih knjiga raznih hrvatskih nakladnika, a Algoritam MK ostao im je dužan iznose koji se mjere u milijunima kuna. A sve je počelo u petak kada je jedan vjerovnik Algoritma MK pustio zadužnicu na naplatu i blokirao račun možda i najvećeg knjižarskog lanca u državi. Kasnije su se zadužnicama pridružili i neki izdavači i put u kolaps je bio osiguran. Kako Algoritam MK zbog problema s likvidnošću nije kreditno sposoban i nije se uspio dodatno zadužiti, to je njegovo djelovanje prestalo. Na alarmantno stanje u hrvatskom knjižarstvu reagirala je Zajednica nakladnika i knjižara koja je obavijestila nadležna Ministarstva, te donijela zaključak da će nakladnici tražiti povrat robe ukoliko se situacija pod hitno ne normalizira. U trgovinama Algoritam MK će biti i zabranjena prodaja knjiga i drugih proizvoda čija je roba vlasništvo članica Zajednice nakladnika i knjižara. Kako neslužbeno saznajemo, nekim većim izdavačima lanac Algoritam MK duguje i po pola milijuna kuna što je iznos koji bi te izdavače mogao baciti u teške probleme. Kako se neslužbeno saznaje, Školska knjiga, VBZ, Znanje i Narodne novine zainteresirani su za preuzimanje nekih lokacija knjižara koje im je Algoritam MK spreman prepustiti. Također, Mozaik knjiga kao vlasnik polica u prostorima koje bi preuzeli spomenuti nakladnici ne bi potraživao police niti bi tražio naknadu za njihovo korištenje jedno određeno vrijeme. U svakom slučaju, neki su hrvatski gradovi ostali bez knjižare, a zatvorene su i poznate knjižare kao što su to ona u zagrebačkom hotelu Dubrovnik, ali i velika knjižara u Bogovićevoj ulici. U četvrtak 11. svibnja održat će se novi sastanak Zajednice nakladnika i knjižara kako bi se dogovorili koraci koji bi trebali, koliko toliko, osnažiti rasklimanu hrvatsku izdavačku i knjižarsku scenu. U svakom slučaju, ono što je Agrokor za hrvatsku industriju hrane i pića, to je Algoritam MK bio za hrvatsku nakladničku industriju. A hoće li Vlada zaštititi i nakladnike, kao što je pokušala zaštititi proizvođače hrane i pića? 