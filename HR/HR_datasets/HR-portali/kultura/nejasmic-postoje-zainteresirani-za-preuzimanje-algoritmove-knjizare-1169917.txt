Predsjednik hrvatske Zajednice nakladnika i knjižara Mišo Nejašmić izjavio je kako su nakladnici odlučili povući svoje knjige iz knjižara Algoritma, koji je otišao u stečaj. Povlačenje knjiga, kako je rekao, počet će nakon što završi inventura u Algoritmovim knjižarama. Istaknuo je i kako postoji zainteresiranost nekih hrvatskih knjižara, poput Školske knjige, Znanja, VBZ-a i Fokusa da preuzmu Algoritmove knjižare. Dodao je i kako za pojedine knjižarske prostore ipak ne postoji interes. Najavio je i razgovore s predstavnicima Ministarstva kulture kako bi se dugoročno riješili problemi hrvatskih knjižara, ali i knjižarske mreže po cijeloj Hrvatskoj. Knjižarskom lancu Algoritmu MK prošlog tjedna blokiran je račun zbog duga nakladnicima od četrdesetak milijuna kuna, nakon čega su izdavači okupljeni u Zajednici nakladnika i knjižara pri Hrvatskoj gospodarskoj komori pokrenuli pregovore s drugim vlasnicima knjižara koji bi mogli preuzeti dio Algoritmovih knjižara. Ministrica kulture Nina Obuljen Koržinek istaknula je u četvrtak da je Ministarstvo u kontaktu s izdavačima te da priprema niz mjera koje bi trebale pomoći knjižarskoj distribucijskoj mreži, izrazivši pritom uvjerenje da će se pronaći adekvatan način da se ta mreža sačuva. Algoritam MK je knjižarski sustav u čijem je lancu 31 knjižara, Algoritam nakladništvo je 99-postotni vlasnik, a jedan posto drži Mozaik knjiga. Algoritam nakladništvo je već dvije godine u predstečajnoj nagodbi.   