Punih dvadeset godina festival Crtani romani šou jačao je i njegovao domaću stripovsku scenu, koja se od potpune devastacije devedesetih vratila na razinu kojom se autori, kolekcionari i čitatelji zaista mogu ponositi. Za točno tjedan dana u zagrebačkom Domu HDLU počet će dvadeseto izdanje festivala, koji je ove godine dobio i novo, međunarodno ime: Zagreb Comic Con. – Prije deset ili petnaest godina nismo morali razmišljati hoće li nekom Belgijancu ili Britancu biti teško izgovoriti ime našeg festivala, no posljednjih godina sve je buknulo, proširilo se, pa osim vrhunskih međunarodnih gostiju privlačimo i sve više publike iz inozemstva. Tim ljudima Crtani romani šou ne govori mnogo, ali ako se jedan Jordi Bernet ili Alfonso Font fotografiraju pred natpisom Zagreb Comic Con, pa to podijele na internetu, deseci tisuća fanova odjednom će spoznati da u Zagrebu postoji neki vrijedan festival stripa – objasnio je promjenu imena direktor Slaven Gorički, dodajući da su tim potezom ujedno pružili ruku mladim posjetiteljima festivala, odraslima na japanskom i američkom stripu te kulturi Comic Cona, a ne Zagoru ili Alan Fordu poput njihovih roditelja. – Današnja pop-kultura više nego ikad crpi iz stripa. Filmovi, serije, igrice uz koje su naši mladi posjetitelji odrasli u velikoj su mjeri temeljeni na američkom komercijalnom stripu. Tradicionalno su se na ovim prostorima najviše čitali talijanski stripovi, pogotovo Bonellijeva izdanja, ali to se sada mijenja i mi, kao festival koji teži uključivanju novih generacija čitatelja, to moramo prepoznati – objašnjava Gorički. Osim programa usmjerenih na ljubitelje pojedinih žanrova, autora ili nacionalnih produkcija, festival iz godine u godinu uvodi i programe usmjerene na širu publiku, što je rezultiralo osjetnim rastom posjećenosti te privuklo neke nove mlade talente koji su svoje prve crtačke poteze napravili upravo pod okriljem CRŠ-a. – Strip u nas više nije samo hobi, nego može biti i ozbiljan posao. Ako pogledate revijalnu izložbu “Made in Cro” koju kontinuirano organiziramo već čitavo desetljeće, vidjet ćete da nema godine u kojoj netko od domaćih autora nije radio na barem jednom od najvećih svjetskih strip-serijala. U taj svijet iz godine u godinu ulaze mlada crtačka imena koja pratimo od najranijih dana, i to je po meni najveći uspjeh ovog festivala. Za mnoge crtače nema ništa ljepše nego živjeti u Hrvatskoj, a raditi za Marvel ili DC – ocjenjuje Gorički. I ove godine organizirali su niz programa kojima potiču čitanje i stripovsku pismenost djece i mladih, najavljene su i različite radionice, a na festival ponovno dolaze inozemni lovci na talente. Ove godine radi se o izvršnom uredniku velike izdavačke kuće Glénat Comics Olivieru Jalabertu te skautici Elsi Stzulcman koja će u Zagrebu tražiti nove suradnike. Među festivalskim gostima ove se godine izdvajaju veliki Alfonso Font (Clarke i Kubrick, Zarobljenik zvijezda, Taxi), (Torpedo, Jonah Hex), Eduardo Risso (100 metaka) i François Boucq (Bouncer) te čitava reprezentacija redakcije Dylana Doga, koji ove godine slavi 30 godina izlaženja na području Hrvatske. Tim povodom najavljena je i izložba Dylana Doga. Tradicionalni sajam stripa uz ponudu za kolekcionare predstavit će i niz novih albuma domaćih izdavača, od kojih neki prate dolazak pojedinih festivalskih gostiju. Ove godine Udruga Crtani romani šou predstavit će, recimo, hrvatski prijevod “Bouncera”, ali i novi album “Dani Sparina” autora Krešimira Biuka. Stripforum će pak predstaviti najnoviji album “Jomar” scenarista Milka Peke i crtača Vladimira Davidenka, čije su table predstavljene i u recentnoj Strip-reviji Večernjeg lista. – Uz stotine sličnih manifestacija diljem svijeta svake godine u Zagreb uspijevamo privući pravu kremu strip-umjetnosti i to smatramo svojim velikim uspjehom, od kojeg i Zagreb i Hrvatska duguročno mogu profitirati – zaneseno nam govori direktor festivala. Pitam ga postoji li neki njemu važan autor kojeg još uvijek nije uspio dovesti u Zagreb. – Više puta bio sam u Parizu, na dogovorima da nas posjeti veliki Moebius, ali nažalost život ima početak i kraj. Još uvijek čuvam pismo koje nam je poslao u trenutku kad je bilo vrlo izgledno da će doći u Zagreb. To je jedna lijepa nedovršena priča i nadam se da ću je zaokružiti velikom izložbom dostojnom njegove veličine koju želim organizirati u Zagrebu – otkriva nam Gorički. Dodaje da su u radu imali teških faza, pogotovo u početku kad festival praktički nije imao budžet, ali o odustajanju nije razmišljao. – Čim završi jedan festival, počinjem planirati idući. Ususret jubilarnom dvadesetom izdanju već imam viziju kako bi festival se festival mogao razvijati u idućih dvadeset godina. Ako nastavimo ovim tempom, osuđeni smo na uspjeh – optimističan je direktor Slaven Gorički. Osim 20 godina festivala, direktor Slaven Gorički ove godine slavi deset godina na čelu CRŠ-a. – Situacija za strip u Hrvatskoj je trenutačno nikad bolja. Za to su zaslužni Ministarstvo kulture i Gradski ured za kulturu Grada Zagreba bez čijih bi potpora bilo iznimno teško. U ovih deset godina doživjeli smo pravu izdavačku ekspanziju, a i sam festival jako je narastao pa se programski proširio i na druge umjetničke grane. Sljedećih godina rast ćemo još više – najavljuje Gorički. 