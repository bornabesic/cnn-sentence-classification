ZAGREB – Nakon što je britanska tvrtka Global Series Network otkupila licenciju za prikazivanje HRT-ove serije Počivali u miru za područje Ujedinjenoga Kraljevstva, serija će se emitirati i na području Sjedinjenih Američkih Država. Jedan od kreatora i urednik projekta Walter Presents Walter Iuzzolino izabrao je seriju Počivali u miru u konkurenciji od četiri tisuće serija iz cijeloga svijeta te se ona tako našla u ekskluzivnome izboru od 34 najbolje serije za 2017. godinu . Cijeli projekt Walter Presents USA od danas je dostupan na američkome televizijskom tržištu, i time je Hrvatska radiotelevizija u iznimno snažnoj međunarodnoj konkurenciji zauzela vodeće mjesto u jugoistočnoj Europi u proizvodnji visokokvalitetnoga televizijskog sadržaja. Serija Počivali u miru nastala je kao rezultat suradnje Hrvatske radiotelevizije i nezavisne produkcijske tvrtke Ring produkcija producenta Darija Vincea te u režiji Gorana Rukavine, Kristijana Milića i Gorana Dukića. U seriji je dosad glumilo više od 250 vrhunskih domaćih glumaca, predvođenih stalnim likovima koje tumače Judita Franković i Dragan Despot.