ZAGREB - Kanadska književnica Margaret Atwood rekla je kako je nakon američkih izbora poraslo zanimanje za njezinu knjigu "Sluškinjina priča", distopijski roman koji se ponovno vraća na ljestvice najprodavanijih.   Distopijski roman o državi uspostavljenoj pučem nakon katastrofe na području SAD-a, u kojoj su žene potpuno podjarmljene i prisiljene rađati djecu za vladajuću klasu, dosegla je prošloga tjedna prvo mjesto na Amazonovoj ljestvici najprodavanijih knjiga i još se nalazi među prvih deset, piše The Guardian.   U intervjuu koji je dala tijekom Međunarodnoga sajma knjiga na Kubi, Atwood je rekla da je prodaju "Sluškinjine priče" potaknula i reklama za najnoviju televizijsku adaptaciju te knjige koja je emitirana u vrijeme Super Bowla.   "Kada je objavljena, tu su knjigu smatrali pretjerivanjem", rekla je 77-godišnja književnica o svojem romanu objavljenom 1985. "No, kad sam je pisala, pazila sam da u ljudska bića ne usadim ništa od onoga što već u jednom trenutku u prošlosti nisu učinili", rekla je Atwood.   Književnica, koja je 2000. osvojila Bookerovu nagradu za "Slijepog ubojicu", kaže da je "Sluškinjinu priču" nadahnulo proučavanje Amerike u 17. stoljeću i njezinih puritanskih vrijednosti. "Sada vidimo kako opet bujaju", rekla je misleći pritom na poteze predsjednika Donalda Trumpa da ograniči pravo na pobačaj. Trump je prošloga tjedna rekao da bi žene trebale biti kažnjene ako naprave pobačaj, što je naknadno povukao.   "Vraćamo se puritanskim vrijednostima nove Engleske u 17. stoljeću, vremenu kada su žene bile prilično nisko u hijerarhiji", dodala je.   "Sluškinjina priča", ispričana u prvom licu, govori o ženi koja pokušava, i ne uspijeva, pobjeći u Kanadu, a otkako je Trump izabran, neki su to već i učinili, kaže Atwood.   U televizijskoj adaptaciji knjige koja će premijerno biti emitirana u travnju glumi Elisabeth Moss, poznata iz serije "Momci s Madisona", a Atwood se pojavljuje u maloj epizodnoj ulozi.   Distopijska fikcija postaje sve popularnija. Orwellova "1984.", objavljena 1949., na trećem je mjestu Amazonove ljestvice najprodavanijih knjiga.   Američka kultura obiluje djelima o autoritarnim sustavima, od Sinclaira Lewisa i Philipa Rotha pa sve do omiljenog filma Donalda Trumpa "Građanin Kane" pa se nameće pitanje što se iz njih može naučiti?   Orwellova knjiga govori o autoritarnoj vladi koja špijunira svoje građane i prisiljava ih da prihvaćaju kontradiktorne verzije istine. Prodaja knjige povećala se nakon što je dužnosnik Bijele kuće Kellyanne Conway upotrijebio pojam "alternativne činjenice", izraz koji su neki nazvali "orvelovskim".   "Mi razmišljamo o napretku kao o ravnoj liniji koja uvijek ide prema gore", rekla je Atwood. "Ali nikad nije bilo tako - misliš da živiš u liberalnoj demokraciji, a onda - tras - nađeš se u Hitlerovoj Njemačkoj. To se može dogoditi jako brzo", dodala je.   Kuba i Kanada bile su slične po tome što su bile male zemlje koje su snažno osjetile djelovanje međunarodne politike, rekla je autorica, koja redovito boravi na Kubi od prve kulturne razmjene osamdesetih.   Margaret Atwood (1939.) kanadska je književnica, predavala je književnost na nekoliko kanadskih i američkih sveučilišta. Među njezinim djelima ističu se "Modrobrada", "Alias Grace", "Slijepi ubojica" i "Penelopijada".   Na sajmu knjiga na Kubi, na kojemu do 19. veljače sudjeluje gotovo pedeset zemalja, Atwood predstavlja nekoliko novih izdanja svojih knjiga.