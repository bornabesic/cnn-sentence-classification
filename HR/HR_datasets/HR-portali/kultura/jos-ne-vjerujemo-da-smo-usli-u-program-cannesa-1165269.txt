I ove će godine Hrvatska imati predstavnika na filmskom festivalu u Cannesu. Jučer je objavljeno da je kratkometražni film Dubravke Turić “Trešnje” uvršten u paralelnu selekciju “15 dana autora” koja od 1969. godine predstavlja nove glasove svjetskoga filma. Zašto je redateljica koja u filmu djeluje već četvrt stoljeća odlučila ekranizirati baš priču Olje Savičević Ivančević? – Ovo je kreativni projekt producentice Dijane Mlađenović koja je prije nekoliko godina otkupila desetak priča s ovog područja, pa i priču Olje Savičević. Za svaku priču tražila je scenarista. Od svega toga izabrala je tri najbolje priče koje će činiti omnibus. Scenarij za “Trešnje” bio je izvanredan i toliko me potresao da sam morala napraviti film – kaže redateljica Dubravka Turić, koja je na prvu ostala pomalo iznenađena pozivom iz Cannesa. – Uvijek se nadam nekom lijepom festivalu ne samo zbog sebe, nego zbog cijele ekipe. A da sam se baš nadala Cannesu, ne mogu reći da jesam – kaže redateljica čiji je film “Belladona” osvojio Zlatnog lava u Veneciji 2015. godine kao najbolji kratki igrani fil – I ta me nagrada iznenadila. “Belladona” je bila moj debitantski film i ulazak na festival me šokirao. Nakon “Belladone”, “Trešnje” su mi prvi projekt. Koraci su u filmu postupni. Nije to situacija u kojoj, nakon što dobijete nagradu u Veneciji, producenti trče za vama s milijunima dolara. To ne postoji. Ovo je već drugi moj film koji ima festivalski uspjeh pa će možda biti lakše naći producenta za treći – objašnjava redateljica koja planira dugometražni igrani film koji je već prošao na razvoju u HAVC-u. Pitamo je govore li njezini uspjesi u Veneciji i Cannesu i o položaju hrvatskog filma u Europi. – Apsolutno. Ono što je HAVC napravio zadnjih šest, sedam godina nevjerojatni su uspjesi i jako dobra strategija. To pod svaku cijenu moramo zadržati – kaže Dubravka Turi – Omnibus “Duboki rezovi” tematizira nasilje u različitim pojavnostima i posljedicama. Film “Trešnje” snimljen je prošlog rujna i završen prije mjesec dana pa smo ga zbog Zlatnog lava Dubravke Turić pokušati plasirati na neki A festival. I uspjeli. Ostala dva filma režiraju mladi redatelji Filip Peruzović i Filip Mojzeš i snimat će se u svibnju i lipnju. A sva tri filma nastala su prema predlošcima književnika mlađe generacije Olje Savičević Ivančević, Ksenije Kušec i Romana Simića – kaže producentica Dijana Mlađenović iz Kinematograf produkcije. – Film je priča o obiteljskoj drami ispričana kroz perspektivu osnovnoškolca. Njegova je perspektiva dječački naivna i bezazlena. Kroz tu perspektivu pratimo gradaciju napetosti u obitelji koja završava tragično. Film je snimljen u šibenskom kraju pa priroda igra važnu ulogu. Ima ljetnu atmosferu zaleđa Dalmacije, gdje je smještena i originalna priča Olje Savičević – dodaje pak scenaristica Jelena Paljan.• 