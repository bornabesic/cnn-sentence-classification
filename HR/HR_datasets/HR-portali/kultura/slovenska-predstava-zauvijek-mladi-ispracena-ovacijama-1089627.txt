Treba nam smijeha,  danas možda i više nego ikada prije, zaključila je u petak navčer publika u Satiričkom kazalištu Kerempuh, nasmijana izlazeći s predstave. Upravo su u tom duhu otvoreni, slavljenički, 40. Dani satire Fadila Hadžića. Izbornica Željka Udovičić Pleština je za dane koji slijede do 19. lipnja odabrala program u kojem se nalaze najbolje hrvatske, ali  i regionalne kazališne komedije, a na samom smo otvaranju vidjeli  goste iz Slovenije, Slovensko narodno gledališče iz Marobira s komedijom Erika Gedeona “Zauvijek mladi” u režiji Sandyja Lopičića koji i glumi u predstavi. Priča o ostarjelim glumcima koji se daleke 2065. sjećaju svoje mladosti i uloga, u svojoj je biti nevjerojatno okrutna. Gledatelje suočava sa životom samim, jer samo je jedna alternativa starenju:  umrjeti u godinama koje nisu za umiranje. Baš zbog toga ovo je i urnebesno zabavna predstava koja otvoreno govori o svim aspektima starenja, predrasudama koje imamo prema njemu, ali i načinima na koje zanemarujemo sve koji su stari. Redatelj je postavlja u urnebesnom tempu u kojem u potpunosti pokazuje sjajne  glumačke, ali i pjevačke vještine svih sedmero glumaca u predstavi, a uz redatelja na sceni su: Irena Varge, Mateja Pucko, Kristjan Ostanek, Matevž Biber, Jurij Drevenšek i Mirjana Šajinović. Kada,  u epilogu predstave, uz Balaševićevu pjesmu “Odlazi cirkus” skidaju maske, jasno je o kako se mladim ljudima radi i tim se više treba diviti načinu na koji drže koncetraciju, ostaju u tijelima i glasovima   devedesetogodišnjaka i u najtežim pjevnim refrenima (zamislite samo šestoro drhtavih staraca kako urla “Motore” Divljih jagoda). Glazba je uz glumce istinska zvijezda ove predstave, a njena je upotreba  nevjerojatno duhovita. Oni pjevaju Lennona, Abbu, Queen, Josipu Lisac... Glazba je ovdje da pocrta muke i sve okrutne strane starenja, ali i bude urnebesno smiješna.  Kada u jednom naguravanju odleti noga jedne od junakinja, kada se otkrije da je amputirama, a starica živi s protezom, jasno je da je riječ o velikoj životnoj tragodiji, No, kako se ne smijati do suza dok ta ista “starica” punim srcem pjeva “I'm still standing”? Zagrebačka je publika junake ove predstave ispratila ovacijama, a sjajne teatrske večeri u Kerempuhu nastavljene su u subotu s najpoznatijim likovi iz viceva koji se na ovim prostorima pričaju već generacijama. Predstava “Muju, Suljo i Fata u društvu spektakla 2” East West Centra iz Sarajeva i Bosanskog narodnog pozorišta iz Zenice, redatelja Harisa Pašovića, zapravo progovara o nimalo vickastoj stvarnosti u sujednoj zemlji, a večeras je na rasporedu Danasatire jedna od hit predstava Kerempuha - Mrožekova “Policija” u režiji Mirana Kuspahića.