Kad sam prvi put razgovarala s Anom Tevšić, svijet dizajna za nju je bio nov. Ova mlada Puležanka tek je diplomirala na studiju produkt dizajna pri Arhitektonskom fakultetu u Zagrebu kada se, na poziv organizatorice Clerkenwell Design Weeka, našla na ovom kultnom londonskom sajmu kao jedina novootkrivena dizajnerica koja ne dolazi iz Ujedinjenog Kraljevstva. Unajmljenim kombijem u koji je smjestila nekoliko svojih djela - uključujući rotirajući “ twitster” luster i “crooked” stolić, iz Zagreba u London mladu je dizajnericu vozio tadašnji dečko Petar. Prvo putovanje Putovali su dva dana i spavali u kombiju; na sajam su došli premoreni i nepripremljeni. Neslavna uvertira uskoro se pretvorila u neočekivani uspjeh - Ani Tevšić obratili su se vodeći britanski mediji, uključujući Elle Décor oduševljen njenim lusterima, a pristizali su i upiti potencijalnih klijenata. Sve mi je to opisivala s veselim čuđenjem u pogledu. Tada nije imala jasnu viziju svoje budućnosti – njezin petogodišnji plan, kako ga vole etiketrirati biznismeni, nije postojao. Jedino što je znala jest da se želi baviti dizajnom. Sa ili bez petogodišnjeg plana, danas 30-godišnja Ana Tevšić Nauković nadmašila je samu sebe. Prošlo je točno pet godina od našeg prošlog susreta i nalazimo se na istom mjestu - na njenom izložbenom štandu na Clerkenwell Design Weeku. Sve je isto, a opet štošta se promijenilo. Lijepa, vedra i ljupka dočekuje nas u društvu svog supruga Petra - koji je ovaj put nije vozio kombijem, već su se “opametili”, kako kaže, i stigli avionom. U međuvremenu postala je priznata dizajnerica, vlasnica dućana - studija Love, Ana u zagrebačkom Dežmanovom prolazu, autorica preko tridesetak artikala koji se prodaju diljem Europe i suradnica tv mreže Cartoon Network koji ju je odabrao da dizajnira proizvode za neke od popularnih crtanih filmova kao što su “Johnny Bravo”, “Cow and Chicken” i “Dexter’s Laboratory”. Neki od njenih proizvoda odabrani su kao najzanimljiviji u poznatim publikacijama kao što su Elle Decoration UK, Damn, Absolutely, Resident, Architectural Digest i dr. Traveller prijenosna lampa prošle je godine u Torontu osvojila People’s Choice nagradu na AZ Awards for Design Excellence. - U proteklih pet godina napravila sam puno više od tridesetak proizvoda koje imam u prodaji, no s vremenom sam izbacila one koji mi više nisu odgovarali. Mislim da sam se na početku tražila, radila sam previše različitih stvari odjednom i nisam zapravo znala svoj smjer. U nekom trenu mi se to sve iskristaliziralo i odjednom sam imala vrlo jasnu viziju toga što želim. Od tada vjerojatno imam skladniji smjer projektiranja i proizvodi su mi povezani zato što kreću iz istog osjećaja. Najviše radim s drvetom, no sve više se okrećem drugim materijalima poput mramora, bakra, mesinga i po novom - keramike - priča Ana Tevšić o svom profesionalnom putu od prošlog nastupa na Clerkenwellu. Brend Love, Ana Njezin asortiman proizvoda danas se može pronaći u Njemačkoj, Francuskoj, Sloveniji, Velikoj Britaniji, a trenutno dogovara i nova tržišta, tako da bi se Love, Ana uskoro mogao naći u SAD-u, Australiji, Ujedinjenim Arapskim Emiratima i Tajvanu. Jedan od ciljeva ovogodišnjeg nastupa u Londonu je pronalaženje novih tržišta. - Dojmovi su nadmašili moja očekivanja! Pristupile su nam ozbiljne tvrtke za suradnju i distribuciju; sada ćemo vidjeti što to sve donijeti. Neki su već znali za moj studio, neki su nas sada otkrili i sviđa im se cijeli asortiman, tako da očekujem dobre rezultate. Dva engleska časopisa napravila su odlične najave za moje izlaganje; jedan od njih nas je izdvojio u posebnu kategoriju i na to sam zaista ponosna. Zadovoljni kupci Clerkenwell Design Week ima sedam odvojenih izložbi s mnogobrojnim tvrtkama i dizajnerima koji se predstavljaju i jako sam sretna što smo se među njima izdvojili - govori. Selektorica koja ju je otkrila na prvom izlaganju došla ju je posjetiti i ove godine. Kada je vidjela napredak, rasplakala se od sreće, ispričala nam je naša talentirana dizajnerica. Jedna pak gospođa koja je kupila njezinu traveller lampu potražila ju je kako bi joj rekla da uživa u lampi i redovito joj nalazi nova mjesta u svojoj kući. - To je zaista najbolje što mogu tražiti, da kupci tako reagiraju i da žele svoja iskustva podijeliti sa mnom. Predivan osjećaj - zaključuje Ana Tevšić.