ZAGREB – Ryan Adams, veliki američki kantautor i multitalentirani glazbenik obožavan od fanova i medija, dolazi u zagrebačku Tvornicu kulture 13. srpnja na svoj premijerni i jedini nastup u našoj regiji. Ryan Adams karijeru je započeo u alt country bendu Whiskeytown, ali pravi proboj doživio je već na prve dvije solo stepenice - albumima 'Heartbreaker' iz 2000. i 'Gold' iz 2001. na kojem se nalazio veliki hit 'New York, New York', čiji spot je snimljen ispred WTC-a samo nekoliko dana prije napada 11. rujna.   Sezone koje su slijedile obilježila su fantastična izdanja, često realizirana bez prave potpore labela s kojima se konstantno sukobljavao. Ipak, 'Demolition', 'Love Is Hell' i 'Rock'n'Roll' doveli su ga do suradnji s velikanima poput Eltona Johna, Melisse Auf Der Maur (Hole) i Billyja Joea Armstronga (Green Day). Iz tih godina datira i glasina da je Ryan obradio kompletan album 'Is This It' grupe Strokes. Od 2004. do 2009. predvodio je bend The Cardinals s kojim je snimio pet studijskih albuma te 'Easy Tiger', ploču pod koju se sam potpisao. Nakon odlaska iz Cardinalsa i kraće pauze vraća se metalom inspiriranim izdanjem 'Orion' nakon kojeg je zaredao četiri uistinu posebna albuma. 'Ashes & Fire' ulovio je nominaciju za Grammyja, a ništa manje uspješan nije bio niti nasljednik, jednostavnog naziva 'Ryan Adams', čiji singl 'Gimme Something Good' je također ulovio nominaciju za najglasovitiju američku glazbenu nagradu.   Na dugačkom popisu glazbenih diverzija Ryanov '1989' ipak zauzima čelnu poziciju. Riječ je o albumu na kojem je obradio kompletno istoimeno izdanje Taylor Swift i popeo se na sedmo mjesto Billboradove top liste. Usprkos gotovo ljekovitom učinku koji je snimanje tih pjesama imalo na njega rekao je da, zbog više od 1000 primljenih prijetnji, više neće snimati albume obrada. Ipak, jednu od njih, onu klasika grupe Oasis 'Wonderwall' i sam autor Noel Gallagher smatra izuzetnom, toliko dobrom da i sam sad izvodi tu verziju na koncertima. Duhoviti fanovi mu na koncertima često znaju klicati 'Bryan Adams!', ali sudbina je htjela da osim jako sličnog imena njih dvojica slave rođendan isti dan - 5. studenog.   Sredinom veljače Ryan Adams objavio je 'Prisoner', svoj 16 studijski materijal, predstavljen sjajnim singlovima 'Do You Still Love Me' i 'To Be With You'. Ovaj iznimno talentirani glazbenik, ljubitelj poezije, mačaka, flipera, metala i američkog hardcorea na aktualnoj će turneji po prvi put nastupiti u našoj regiji i to samo u Zagrebu. U Tvornicu kulture dolaze u četvrtak, 13. srpnja. Ulaznice po cijeni od 130 kn u prodaji su od 31. ožujka. Od 1. svibnja do 12. srpnja cijena će im iznositi 150 kn, a na dan koncerta 170 kn. Službena prodajna mjesta: Dirty old shop, Tratinska 18, Rockmark, Berislavićeva 13, Aquarius CD Shop, Varšavska 13, Dallas Music Shop Rijeka, Splitska 2a, Eventim prodajna mjesta i www.eventim.hr