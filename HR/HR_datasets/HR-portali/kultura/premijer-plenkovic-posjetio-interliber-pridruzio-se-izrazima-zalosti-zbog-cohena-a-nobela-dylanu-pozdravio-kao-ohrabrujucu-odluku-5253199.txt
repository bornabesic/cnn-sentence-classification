ZAGREB - Premijer Andrej Plenković posjetio je u petak sajam knjiga Interliber u pratnji ministrice kulture Nine Obuljen Koržinek, istaknuvši kako je riječ o jednoj od najkvalitetnijih prigoda za predstavljanje hrvatske izdavačke djelatnosti i izvrsnome događaju za hrvatsku kulturu i identitet, uz poruku kako ova vlada ima sluha za kulturu i knjige.   "Drago mi je i ove godine doći na Interliber, drago mi je da sam ovdje s ministricom kulture Obuljen. Mislim da je to izvrstan događaj za hrvatsku kulturu i identitet i jedna od najkvalitetnijih prigoda da vidimo što je novoga u hrvatskom izdavaštvu, koji su novi naslovi, a koje međunarodne knjige prevedene", kazao je Plenković za Hinu na početku obilaska štandova u Paviljonima 5 i 6 Zagrebačkog velesajma.   Komentirajući odluku vlade da se PDV na knjigu zadrži na nepromijenjenih pet posto nasuprot najavljivanom mogućem povećanju na 12 posto, što je scenarij koji su nakladnici jednoglasno ocijenili pogubnim za knjižni sektor, premijer je istaknuo kako je taj potez rezultat unutarvladina dogovora kojemu je na umu boljitak čitavog sektora.   "Naravno da smo i u dogovoru s Ministarstvom kulture, a i u političkoj odluci i HDZ-a i naših partnera, u ovoj situaciji napravili jedan potez koji je dobar za hrvatsko izdavaštvo i općenito za hrvatsku knjigu", poručio je Plenković.   Došavši na Interliber upravo na dan kada svijet oplakuje smrt jednog velikog pjesnika, Leonarda Cohena, premijer Plenković pridružio se izrazima žalosti, istaknuvši kako i sam pripada generaciji koja ga je rado slušala.   Komentirao je i Nobelovu nagradu za književnost koja je ove godine pripala Bobu Dylanu, ocijenivši kako je to "vrlo pozitivna i ohrabrujuća odluka koju mogu samo pozdraviti".