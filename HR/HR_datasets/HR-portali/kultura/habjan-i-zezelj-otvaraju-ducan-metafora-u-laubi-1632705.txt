U Laubi se 27. siječnja otvara Dućan metafora radionice Petikat, koji je zamišljen kao prostor stvaranja, druženja i razmjene. Autori projekta su Stanislav Habjan i Danijel Žeželj. Dućan je instalacija od bijelog drveta i kovanog željeza, čiji prostor meko omeđuju svjetlo i sjene, škrinje i užad, glazba i glasovi. Ambijent je ispunjen autorskim proizvodima ostvarenim u malim nakladama, ponekad u nekoliko primjeraka ili samo jednom. Radovi-pisma, radovi-darovi, radovi-posvete tako će u ovoj radionici postati upotrebni predmeti, intimni fetiši, dizajnerski proizvodi. Uz grafičke mape, stripove i kartoline Danijela Žeželja u radionici će se moći pogledati i novi album “Industrijski”. Tijekom trideset dana svakodnevno prisutan u ovom “gostujućem domaćinstvu”, Stanislav Habjan će oblikovati, slušati posjetitelje i odgovarati im, čitati i bilježiti. Zamišljeno je da dnevnik boravka ujedno bude i tekst kataloga u stvaranju, čije će predstavljanje obilježiti završetak projekta.