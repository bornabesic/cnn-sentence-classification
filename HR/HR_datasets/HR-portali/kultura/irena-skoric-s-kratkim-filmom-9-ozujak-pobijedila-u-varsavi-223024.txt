Kratki igrani film "9. ožujak" redateljice i scenaristice Irene Škorić dobio je Nagradu za najbolji kratki igrani film na 19. međunarodnom filmskom festivalu Euroshorts u Varšavi. Festival je održan od  22. do 29. studenoga, a njegova je specifičnost što nakon festivala filmovi kreću na ''turneju'' u još 15 poljskih gradova. A  "9. ožujak" je zanimljiva ljubavna priča o usputnoj vezi za jednu noć. Snimljen u jednom kadru, u filmu dominiraju dva tijela. I prekinuti seks. Autorica ga je nazvala "domaći erotski u boji", a premijerno je prikazan na ovogodišnjem Pula film festivalu, gdje je osvojio Nagradu za najbolji hrvatski kratki igrani film Ocjenjivačkog suda Federacije filmskih kritičara Europe i Mediterana . Žiri je naglasio ''originalan pristup seksu, a film kao beskompromisan, oštar i inovativan''. U filmu glume Mia Biondić i Asim Ugljen. 