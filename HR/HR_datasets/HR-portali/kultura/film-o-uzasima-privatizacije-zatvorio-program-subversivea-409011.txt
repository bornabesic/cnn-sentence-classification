Svjetskom premijerom filma \"Katastrojka\" Katerine Kitidi i Arisa Chatzistefanoua, poznatih po filmu \"Dugokracija\", zatvoren je filmski dio Subversive film festivala, koji će se nastaviti predavanjima u kinu Europa. Nastavak Dugokracije Nastala na istim ideološkim korijenima i ne odskačući stilski, \"Katastrojka\" se može gledati kao svojevrstan nastavak \"Dugokracije\", a ovaj se put fokusira na divlju privatizaciju kojom su pustošene ekonomije diljem svijeta, produbljujući razliku između bogate, privilegirane kaste i osiromašenog srednjeg sloja. Film počinje tezama koje je Naomi Klein iznijela u svojoj \"Doktrini šoka\", podsjećajući na privatizacijski kaos koji je tijekom 1970-ih doveo Čile do ruba gladi, a koji je uz podršku Pinochetove vojne hunte bio orkestriran iz SAD-a kao bizarni ekonomski eksperiment profesora Miltona Friedmana (njegove su ideje bile bliske i britanskoj premijerki Margaret Thatcher). Nova kasta oligarha Nastavljajući preko Rusije ranih 1990-ih, u kojoj je rasprodaja državne imovine stvorila novu kastu oligarha, i preko sličnog modela primijenjenog u Istočnoj Njemačkoj nakon pada Berlinskog zida te na kraju govoreći o Grčkoj, ovaj je film zanimljiva, ali pojednostavljena dijagnoza nedostataka neoliberalne politike. A kako se autori protive copyrightu, možete ga besplatno pogledati na itnernetu. 