Kad su prošlog proljeća u medijima objavili da se priprema nova verzija “Robina Hooda” koja će biti “hrabra” i “realistična”, mnogi nisu bili impresionirani. Pa upravo se time hvalio “Robin Hood: Princ lopova” s Kevinom Costnerom iz 1991., koji je bio veliki svjetski hit jer je unio neke elemente iz serijala o Indiani Jonesu u legendu o pustolovima iz Sherwoodske šume. Dva desetljeća kasnije stigao je “Robin Hood” Ridleyja Scotta s Russellom Croweom koji je vrlo precizno i bez imalo uljepšavanja opisao okrutno ratovanje u “svetoj zemlji”, krv, znoj i blato, svakodnevicu tadašnjih križara, iako se donekle pogubio kada se naslovni junak vratio u Englesku i po važnosti se poravnao s okrunjenim glavama. “Robin Hood: Počeci”, kako je projekt nazvan (vidjet ćemo hoće li mu to biti i definitivni naslov, budući da previše podsjeća na neka izdanja “X-Mena”), dočekan je sa skepsom, no kada se doznalo da će ulogu besmrtnog pustolova igrati Taron Egerton, odjednom je sve ispalo drukčije. Mladi Robin Hood? To još nismo nikad vidjeli! Errol Flynn imao je skoro trideset godina kada je nastupio u klasiku Michaela Curtiza “Avanture Robina Hooda”, no djelovao je puno starije. Kevin Costner bio je u 36. godini kada je počelo snimanje “Princa lopova”, a Russell Crowe u 46. Taron Egerton ima 27 godina, nije baš tako puno mlađi od Errola Flynna, no on je u efektnom blockbusteru Michaela Vaughana “Kingsman: Tajna služba” bio fokus za mlađu generaciju, igrao je razuzdanog tinejdžera, špijuna početnika, čiji je mentor znatno stariji Colin Firth. Očito će i ovo biti “Robin Hood” za mlade, a glumac je bio tako važan producentima da su se odlučili strpjeti dok ne završi produkcija nastavka, “Kingsman: Zlatni krug”, koji će u kina ovoga listopada. S takvim konceptom projekt je odjednom postao itekako zanimljiv, pa je film uvršten među najiščekivanije u skoroj budućnosti. Po najavama Basila Iwanyka, 47-godišnjeg holivudskog producenta s impresivnom filmografijom (“Grad lopova” Bena Afflecka, “Sicario” Denisa Villeneuvea, serijal “Plaćenici” Sylvestera Stallonea), ovo će biti donekle revizionistička verzija, Robin je mladić koji pun ideala odlazi u križarski rat, tamo doživljava samo razočaranja, ali postaje iskusni ratnik, vraća se s naznakama nečega što bi mogao biti PTSP, međutim, još ga više oneraspoloži što je njegova domovina ogrezla u korupciju, čemu se mora suprotstaviti. Zatvori Slika 1/11 Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Objavljeno: 19.02.2017. Tonći Plazibat / CROPIX Iwanyk je bio jedan od producenata serijala “John Wick” s Keanuom Reevesom i strašno mu se dopao vizualni stil tih filmova, ali i borilačke scene: htio bi da Robin Hood barata lukom i strijelom podjednako virtuozno kao i John Wick pištoljem. Scenarist je Joby Harold, koji je napisao scenarij za film vrlo slične tematike, “Kralj Arthur: Legenda o maču” u režiji prestižnog Britanca Guya Ritchieja, čija je premijera u svibnju. Za redatelja su odabrali Otta Bathursta, uglednog televizijskog profesionalca (potpisao prve epizode sjajne retro gangsterske serije “Peaky Blinders” s Cillianom Murphyjem, ali i uvod u kultno “Crno zrcalo”, u kojem britanski premijer ne smije odbiti seks sa svinjom pred televizijskim kamerama ako želi sačuvati život otete princeze): njemu će ovo po svoj prilici biti ulaznica u visoko filmsko društvo, a ohrabruje i činjenica da mu je vizualni i dramski uzor trilogija Christophera Nolana o Batmanu. U nečemu se ova verzija ipak neće razlikovati od prethodnih, “veseli momci” iz Sherwoodske šume opet će se naći na okupu. Zahvaljujući erotskim filmovima po E.L. James, “Pedeset nijansi sive” i “Pedeset nijansi mračniji”, Jamie Dornan trenutačno je najpoznatije ime u glumačkoj ekipi, on će igrati Willa Scarletta, fenomenalnog strijelca i Robinova najvažnijeg pouzdanika. Oskarovac Jamie Foxx u produkcijskim bilješkama navodi se samo kao John, možda to neće biti Mali John iz prethodnih filmova, orijaš dobrog srca, nego lik sličan onome koji je glumio Morgan Freeman u “Princu lopova”, arapski ratnik s kojim se Robin sprijateljio tijekom križarskog pohoda. Australski komičar Tim Minchin igra opata Tucka, Ewe Hewson (Djeva Marian) znamo iz serije “Kirurg” s Cliveom Owenom i filma oskarovca Paola Sorrentina “Ovo mora biti pravo mjesto”, dok je oko angažiranja Bena Mendelsohna bilo poprilično natezanja: on je u blockbusteru “Rogue One: Priča iz Ratova zvijezda” bio glavni negativac Orson Krennick i nije baš bio oduševljen kad su mu ponudili ulogu šerifa od Nottinghama. Tek nakon razgovora s redateljem, koji mu je objasnio kakav je to glumački izazov, pristao je. Novog “Robina Hooda” produciraju Appian Way Leonarda DiCaprija i prestižni Lionsgate (serijal “Igre gladi”) te još dvije kompanije, Lionsgate će ga distribuirati, dok je premijera određena za 23. ožujka iduće godine. Budžet još nije objavljen, ali će po svoj prilici biti između 70 i 100 milijuna dolara, što čini “Robina Hooda” najskupljim filmom koji se snimao u Hrvatskoj od osamostaljenja. Dubrovnik - već dovoljno promoviran u hit seriji “Igra prijestolja” - simulirat će Nottingham, snimanje počinje danas, a poslije se ekipa seli u Istru. Domaći koproducent Pakt Media tamo je već djelomično realizirao ratni film “Crveni repovi” u produkciji Georgea Lucasa. “Robin Hood: Počeci” dosad se snimao u Mađarskoj, tamo će se filmaši vjerojatno i vratiti jer ta zemlji nudi vrlo kvalitetne usluge tijekom postprodukcije, što bi trebao biti cilj i naše kinematografije: ne nuditi samo lokacije već i znalačku obradu filma kad snimanje završi. Ako novi “Robin Hood” prođe dobro u kinima, posve je izvjesno da će se raditi i čitava trilogija.