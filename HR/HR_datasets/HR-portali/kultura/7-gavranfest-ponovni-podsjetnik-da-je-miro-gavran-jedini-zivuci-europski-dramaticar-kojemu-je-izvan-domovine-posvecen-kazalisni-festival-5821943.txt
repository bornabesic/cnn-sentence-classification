ZAGREB - Kazališni festival GavranFest u svojem će se sedmom izdanju održati od 5. do 10. travnja u Pragu u Češkoj, a donosi šest predstava nastalih prema dramama i komedijama hrvatskoga književnika Mire Gavrana u produkciji kazališta iz Bratislave, Praga, Zagreba i Beograda.   Kako se ističe u najavi, selektor i producent festivala František Karoch za ovogodišnji je festival odabrao šest predstava iz pet kazališta, a otvorit će ga u srijedu 5. travnja Teatar Diva iz Bratislave s predstavom "Sve o ženama".   Dan kasnije, u programu je 500. svečana izvedba komedije "Sve o muškarcima" u produkciji Kazališta Studio dva iz Praga, gdje ta Gavranova uspješnica igra već devet godina.   Slijedi, u petak 7. travnja, nastup Teatra 3D također iz Praga s predstavom "Čehov je Tolstoju rekao zbogom". Teatar Vihor iz Beograda izvest će u subotu 8. travnja predstavu "Teško je reći zbogom".   U nedjelju i ponedjeljak u Pragu gostuje Teatar Gavran iz Zagreba s popularnim komedijama "Pivo", te "Sladoled", kojom se ujedno i zatvara festival.   Festivalski program uključuje i promociju knjige Mire Gavrana na češkom jeziku pod nazivom "Nove komedije iz Hrvatske i poneka drama" u prijevodu Jaroslava Otčenašeka i Františeka Karocha.   Održat će se i okrugli stol na praškom Filozofskom fakultetu UK pod nazivom "Miro Gavran, kazališni autor u europskom i svjetskom kontekstu", na kojem će sudjelovati teatrolozi iz Njemačke, Poljske, Češke i Hrvatske, a Gavran će održati i književni susret na kojem će predstaviti svoj novi roman "Nekoliko ptica i jedno nebo".   Organizatori festivala su Udruga Lastavica iz Praga, te praška kazališta Studio dva i Palace, a njegov je direktor Nenad Bojić.   Miro Gavran jedan je od u svijetu najizvođenijih hrvatskih dramatičara. Napisao je dosad 40 dramskih tekstova, deset romana, deset knjiga za djecu te dva filmska scenarija i tri libreta za mjuzikle. Dobitnik je dvadesetak domaćih i stranih književnih i kazališnih nagrada.   Djela su mu prevedena na 38 jezika, a po njegovim je kazališnim tekstovima do sad nastalo preko 300 premijera diljem svijeta, koje je pogledalo više od tri milijuna gledatelja. Igraju ga svugdje – od SAD-a i Južne Amerike, preko Europe i Rusije do Indije, a trenutno u nizu kazališta na najrazličitijim krajevima globusa ima po nekoliko "živućih" drama.   Gavran je također i jedini živući europski dramatičar kojemu je izvan domovine posvećen kazališni festival, Gavranfest, pokrenut 2003. godine u Kazalištu Jana Palarika u gradu Trnavi u Slovačkoj, gdje je djelovao do 2009. i imao četiri izdanja. Festival se potom 2013. preselio u Teatar Ludowy u Krakovu u Poljskoj, a od 2016. djeluje u Pragu.