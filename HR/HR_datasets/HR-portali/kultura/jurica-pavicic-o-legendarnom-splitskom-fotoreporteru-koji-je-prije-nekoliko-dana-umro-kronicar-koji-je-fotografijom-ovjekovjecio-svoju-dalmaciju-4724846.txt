Andro Damjanić - fotograf koji je u četvrtak umro u Splitu - nije imao status kulturne veličine. Nije mnogo izlagao, nije imao status zvijezde, a izvan profesionalnih novinskih krugova malo je tko znao njegovo ime. Ali, ako sam Dajmanić nije bio zvijezda, neke od njegovih fotografija jesu. Postoji barem pet ili šest Damjanićevih fotografija koje su kao nožem uklesane u kulturni imaginarij Hrvatske. Među njima, jedna je vjerojatno najslavnija: fotografija tribine u slavlju nakon što je na staroj plinari Hajduk zabio gol Crvenoj zvezdi 1958. Vjerojatno ne postoji slavnija sportska fotografija u našoj povijesti niti fotografija koja je navijačima tako prirasla srcu. Teško je naći sliku s koje tako isijava čista, dječja radost. Ante Čizmić/Cropix / HANZA MEDIA Mario Todoric/Cropix / HANZA MEDIA Ostavljao je dojam da sebe ne doživljava ozbiljnim i važnim, pa ga valjda zato takvim nisu doživljavali ni drugi. Tek bi onaj tko bi se udubio u povijest dalmatinske fotografije shvatio da je taj smiješni čiča autor nekih od klasičnih fotografskih djela koje si toliko puta vidio. Jedna od njih - ona magarca koji 1966. pase uz krcat nogometni stadion - podsjećanje je koliko je u 20. stoljeću u Hrvatskoj tanka granica urbanog i ruralnog. CROPIX   Taj odnos ruralnog i urbanog bio je Dajmanićeva povlaštena tema. Njegove slike bile su, i ostat će, upečatljivi dokument nagle i nikad dovršene modernizacije koju je ovo društvo proživjelo u 20. stoljeću. O svojoj epohi te slike govore poput historiografskih tomova. CROPIX