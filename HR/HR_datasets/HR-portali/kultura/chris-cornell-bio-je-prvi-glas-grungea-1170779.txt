Frontmen rock-bendova Soundgarden i Audioslave Chris Cornell iznenada je preminuo u 52. godini života. U izjavi njegova glasnogovornika Briana Bumberyja potvrđeno je da je preminuo u srijedu, u noći, a pronađen je nakon intervencije njegove supruge koja je alarmirala obiteljskog prijatelja da provjeri zašto joj se ne javlja. Tijelo mu je nađeno u kupaonici sobe hotela MGM Grand u Detroitu. Glasnogovornik policije u Detroitu potvrdio da se njegova smrt tretira kao moguće samoubojstvo. Hvalio se koncertom Samo nekoliko sati prije smrti, Cornell se na Twitteru pohvalio rasprodanim koncertom Soundgardena, s kojim je bio na turneji, u Detroitu. Vijest o glazbenikovoj smrti društvenim se mrežama raširila poput požara, a potreseni saznanjem da ih je napustio kolega, od njega su se virtualno oprostili gitarist Led Zeppelina Jimmy Page, Mark Lanegan, Billy Idol, gitarist Red Hot Chili Peppersa Dave Navarro... Rođen i odrastao u Seattleu, Cornell je bio jedan od začetnika grungea, jednog od najpoznatijih i najutjecajnijih rock-pravaca s kraja dvadesetog stoljeća. Grupu Soundgarden osnovao je 1984. godine s gitaristom Kimom Thyailom i basistom Hirom Yamamotom. Bili su prva grunge grupa koja je potpisala ugovor s nekom velikom izdavačkom kućom, čime su utrli put sastavima poput Nirvane i Pearl Jama. Za svoje dvije najpoznatije pjesme “Black Hole Sun” i “Spoonman”, osvojili su Grammyje, a svirali su od 1984. do 1997. godine te ponovno od 2010. godine do danas. Supergrupu Audioslave Cornell je osnovao zajedno s Tomom Morellom iz grupe Rage Against the Machine 2001. godine i svirali su do 2007., da bi se baš ove godine ponovno okupili. Iako je najpoznatiji po angažmanu u Soundgardenu i Audioslaveu, Cornell je njegovao i solo karijeru. Između ostalih, snimio je slavnu pjesmu “You Know My Name” za Bondov film Casino Royale. Pomagao siromašnima Njegova naprasna smrt ponovno je aktualizirala činjenicu da se Cornell dugo borio s ovisnošću o drogama i alkoholu, no 2003. prijavio se u kliniku na liječenje i od tada je, kako tvrdi njegova obitelj, bio potpuno čist. Sa suprugom Vicky 2012. godine osnovao je fondaciju za pomoć siromašnoj djeci. On i Vicky roditelji su dvojice sinova, Tonija i Christophera Nicholasa, a iz prvog braka s menadžericom Susan Silver ima kćer. 