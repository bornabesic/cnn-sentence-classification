Jay Z prvi je rapper u povijesti koji je uvršten u Songwriters Hall of Fame, panteon tekstopisaca, a vijest je u srijedu objavio producent Nile Rodgers u emisiji CBS This Morning, izvijestila je organizacija. Slavni američki rapper, koji je od prvoga albuma iz 1996. Reasonable Doubt prodao više od 100 milijuna albuma, dobitnik je 21 nagrade Grammy, a u hram tekstopisaca će i službeno ući 15. lipnja u New Yorku.   Uz Jay Z-jevo ime Rodgers je objavio i imena ostalih glazbenika koji su odabrani za 2017., no i onih koji su odbijeni. Rodgers je kazao da je Jay Z-jev ulazak u Hall of Fame "iznimno važan jer je rapper izmijenio način na koji danas slušamo muziku... izmijenio je način na koji se zabavljamo. Rapperi su sada uz bok nekim od najvećih tekstopisaca svih vremena." Članovi su odsad i Jimmy Jam & Terry Lewis, autori tekstova za mnoge hitove Janet Jackson, Max Martin, švedski tekstopisac i producent koji je već 20 godina u vrhu svjetskih top lista, Kenneth "Babyface" Edmonds, Berry Gordy te trojica članova "Chicaga" - Robert Lamm, James Pankow i Peter Cetera. "Odbijenicu" su dobili Gloria Estefan, Cat Stevens, Jeff Lynne, Bryan Adams, George Michael i Kool and The Gang. Predsjednica Hall of Famea Linda Moran kazala je kako je s kolegama o ulasku Jay Z-ja razgovarala još prošle godine, no ni zajednica ni odbor tada nisu bili spremni na taj potez, unatoč tome što je rapper zadovoljavao temeljni uvjet po kojemu kandidat mora imati više od 20 godina iskustva u pisanju glazbenih uspješnica. Moran je kazala i da je Jay Z bio oduševljen kad mu je vijest javljena, a to je potvrdio i na svojem Twitter profilu. "Ovo je za nas velika pobjeda, zajednička pobjeda rap zajednice. Sjećam se kad se govorilo da je rap prolazan trend. Sada smo uz bok najvećim tekstopiscima u povijesti", napisao je rapper na svojem Twitteru. Jay Z (47) je oženjen za pop divu Beyonce. Par je krajem siječnja objavio da očekuje blizance.