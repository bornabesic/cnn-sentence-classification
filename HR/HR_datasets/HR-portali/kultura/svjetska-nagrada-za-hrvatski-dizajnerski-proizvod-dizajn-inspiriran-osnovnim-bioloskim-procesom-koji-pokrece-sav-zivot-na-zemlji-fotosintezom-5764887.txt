Dizajn prve stanice za ultrabrzo punjenje električnih automobila u Hrvatskoj, nazvane Elen Leaf, koja za napajanje koristi solarnu energiju osvojio je prestižnu dizajnersku nagradu iF Design Award 2017. Autori punionice koja se nalazi kod parkirališta na Trgu Stjepana Radića u Zagrebu su dvije produkt dizajnerice, Maša Vukmanović i Ana Banić Göttlicher, te arhitekt Ivan Galić. Investitor je HEP Opskrba. Nagrada iF Design usporediva je s malo razvikanijom nagradom Red Dot Design Award. Možemo ih usporediti kao nagrade Oscar i Golden Globes, ali u svijetu dizajna. Produkt Elen Leaf pobijedio je u disciplini Arhitektura, u kategoriji Javna arhitektura. U jednoj od kategorija iste nagrade dobitnik je primjerice bio dizajn McBook Pro. Stanica Elen Leaf sastoji se od nadstrešnice sa solarnim panelima, ultrabrze punionice i prepoznatljivog totema koji izgleda kao dva golema lista. Sve se dobro uklopilo u okružje zelenila koje raste uz punionicu. - Dizajn je inspiriran osnovnim biološkim ‘proizvodnim’ procesom koji pokreće sav život na Zemlji - fotosintezom. Primarno mjesto odvijanja fotosinteze u biljkama je list, stoga je bilo posve prirodno da stanica dizajnom šalje upravo taj ekološki aspekt - kaže Maša Vukmanović. Damir Krajač / CROPIX Na fotografiji: Maša Vukmanović, Ana Banić Gottlicher, Ivan Galić   Gradiranje zelene boje na “lišću” stanice, na jasno artikuliranim plohama, sugerira i proces punjenja automobila. - Inspiracija nam je bio i proces punjenja baterija koji se obično prikazuje pomoću rastućih crtica i ploha boje, što je u velikoj mjeri utjecalo na vizualno brendiranje stanice. Relativno zahtjevna konzolna konstrukcija projektirana je tako da zauzima minimalno prostora na parkirališnim mjestima, a zbog svojeg je dizajna maksimalno uočljiva. S obzirom na to da je riječ o tipskom projektu, stanica se vrlo brzo može montirati na novim lokacijama, bez ishođenja novih dozvola. Važno je i da je stanica modularna i samim tim prilagodljiva različitim načinima parkiranja - govori Ana Banić Göttlicher. Najstarija njemačka neovisna dizajnerska institucija, hanoverski iF International Forum Design GmbH, organizator je dodjele iF Design Award. Natjecanje je bilo napeto - više od 5500 radova stiglo je iz 59 zemalja svijeta, u nadi da će dobiti potvrdu izvrsnosti svojih radova. Ipak, hrvatska Elen Leaf solarna stanica za ultrabrzo punjenje električnih vozila svojim spojem vrhunskog dizajna, obnovljivog izvora energije i moderne tehnologije koja omogućava smanjenje emisije CO2 te pomaže u očuvanju okoliša, oduševila je 58 članova žirija koji se sastoji od nezavisnih stručnjaka iz cijelog svijeta. Dobila je i “special mention” žirija. “Ova je stanica za punjenje jedinstvena, podjednako u tehnologiji i dizajnu, predstavlja kombinaciju elektromobilnog koncepta i korištenja obnovljivih izvora energije”, stoji između ostalog u opisu nagrade iF žirija.   Svi nagrađeni projekti prikazani su u iF World Design Guideu, na iF design appu te su izloženi na iF design izložbi u Hamburgu. Punionica Elen Leaf počela je raditi u srpnju prošle godine i vrlo je posjećena. Prvenstveno zbog svoje brzine punjenja, primjerice dok drugim punionicama treba oko dva sata, ova stanica puni vozilo za 20 do 30 minuta. - Struja koja se napravi u solarnim panelima vraća se u mrežu. Stanica ima i obično i solarno punjenje - objašnjava Maša Vukmanović. Stanica sadrži ultrabrzu punionicu električnih vozila snage 50 KW DC i 43 KW AC te u isto vrijeme može puniti dva vozila. U planu je da pomoću solarnih panela Elen Leaf stanica godišnje proizvodi 3000 KWh električne energije. Sve je, ističe arhitekt Ivan Galić, spoj koncepta elektromobilnosti i primjene obnovljivih izvora energije Autori projekta kažu da im je projekt bio velik izazov, tim više jer je natječaj proveden još ranije, dok se o električnim punionicama i vozilima nije govorilo mnogo kao danas. - Općenito je to bio izvanserijski projekt. Tako nešto se ne radi i ne gradi svaki dan. Tema je ekološka priča, suvremena priča - kaže Maša Vukmanović. Arhitekt Ivan Galić objašnjava i stranu nagrade vezane za javnu arhitekturu. Stanica se, kaže on, može lako uklopiti u različite vizure grada, od Vukovarske ulice gdje je smještena prva, do donjogradskih blokova, ali i otvorenijih prostora poput međugradskih pravaca ili autocesta. - Zbog svoje forme, koja je gotovo skulpturalna, vizualno se obogaćuje svaka lokacija na kojoj se stanica nalazi. Jednako važan element dizajna je i rasvjeta, bijele donje strane nadstrešnica i vanjske zelene strane. To je vidljivo posebno noću, kad se stvara jako lijep ugođaj - objašnjava Ivan Galić. Nagrađeni autori za sebe kažu da više i nisu mlađa generacija dizajnera i arhitekata, kako ih se donedavno percipiralo u javnosti, jer već imaju iza sebe 15 godina rada. Dizajnerica Ana Banić Göttlicher vlasnica je studija 4N4 design, Maša Vukmanović ima svoj Maša Vukmanović kreativni studio, a arhitekt Ivan Galić NOP studio. Maša Vukmanović nedavno je u suradnji s arhitektima radila na osmišljavanju i oslikavanju hotela Priča u Samoboru, autorica je produkt dizajna Iskonova smarthome sustava te radi svoj namještaj Think - Objects. Arhitekt Ivan Galić poznati je arhitekt, odnosno njegov studio NOP, koji je za stambenu zgradu na Črnomercu prije desetak godina osvojio prestižne domaće nagrade struke, primjerice nagradu “Drago Galić” koju dodjeljuje UHA. Dizajnerica Ana Banić Göttlicher koautorica je koncepta pekarnica Frumentum te je dobila nagradu za njeno bioluminiscentno rasvjetno tijelo.