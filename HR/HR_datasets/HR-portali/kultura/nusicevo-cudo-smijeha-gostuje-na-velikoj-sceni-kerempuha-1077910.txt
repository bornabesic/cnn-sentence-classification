Otkad je premijerno izvedena, 24. siječnja 2009., za predstavu "Gospođa ministarka" se uvijek tražila karta više i do sada je izvedena preko 50 puta na sceni Srpskog narodnog pozorišta. Ovo je jedna od mnogih repertoarnih predstava koju s uživanjem izvode glumci Srpskog narodnog pozorišta, a to publika osjeća. "Gospođu ministarku" je gledalo preko 14.000 gledatelja, kako na sceni SNP-a, tako i na gostovanjima. Redatelj Radoslav Milenković je iskusan u odabiru komedije, kao književnog predloška, a to dokazuju njegove mnogobrojne iznimno uspjele režije ne samo na sceni SNP-a, gde je zasposlen kao stalni redatelj, nego i u drugim kazalištima u Srbiji, Mađarskoj, Hrvatskoj, Makedoniji, Švedskoj. Nušićeva "Gospođa ministarka" je, prema njegovim riječima, ambiciozan projekt. Da je doista i uspio, potvrđuju nam dugi pljeskovi, osmijeh i dobro raspoloženje publike prilikom svake izvedbe. „Komedija Branislava Nušića, Gospođa ministarka u režiji Radoslava Milenkovića, Srpskog narodnog pozorišta iz Novog Sada doista je Nušićevo čudesno djelo smijeha, olimpijsko-božanske lakoće, homerovsko, neobuzdano, silovito, buntovnički usmjereno protiv svih stega, „napregnutosti“, „bola“, „ružnog“ pa čak ustremljeno i protiv svih ograničavanja vlastitog izraza. I u svome se stvaranju, očigledno, pouzdao samo i jedino u njega.“ U predstavi igraju: Lidija Stevanović, Jugoslav Krajnov, Aleksandar Gajin, Jovana Mišković, Alisa Lacko / Sanja Ristić Krajnov, Marko Savković, Predrag Momčilović, Marko Savić, Ljubica Rakić, Milovan Filipović, Milorad Kapor, Jelena Antonijević, Gordana Jošić Gajin, Tijana Maksimović, Višnja Obradović, Miroslav Fabri, Gordana Kamenarović, Olivera Stamenković, Maja Nikolić, Dragomir Pešić, Slavenko Stupić.