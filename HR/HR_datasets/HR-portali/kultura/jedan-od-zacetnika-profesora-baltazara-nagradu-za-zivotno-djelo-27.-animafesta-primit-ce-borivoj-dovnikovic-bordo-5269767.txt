Dobitnik Nagrade za životno djelo 27. Svjetskog festivala animiranog filma - Animafest Zagreb bard je hrvatske animacije Borivoj Dovniković - Bordo. Borivoj Dovniković - Bordo, hrvatski filmski redatelj, animator, karikaturist, ilustrator i grafički dizajner (rođen 1930.) dobitnik je Nagrade za životno djelo 27. Svjetskog festivala animiranog filma - Animafest Zagreb. Nagrada će mu biti uručena na svečanom otvaranju Animafesta u Zagrebu 5. lipnja 2017. Vijeće Animafesta koje dodjeljuje priznanje u svojem obrazloženju ističe kako je nagrađeni Borivoj Dovniković - Bordo sjajan crtač, karikaturist i ilustrator, a animacijom se počeo baviti u okvirima klasičnog stila. No, kao samostalan autor već 1960-ih postao je jedno od najvažnijih imena Zagrebačke škole crtanog filma, a time i svjetske animacije. Istraživač je slobode kretanja u animiranom prostoru, majstor bijele, veoma moćne i prilagodljive pozadine, duboko zainteresiran za sudbinu malog čovjeka u suvremenom svijetu. Zbog svog crtačkog znanja i osjećaja za ritam, Bordo spada i među one moderniste u čijim djelima uglavnom mogu uživati svi ljubitelji animacije, a u svoj je prepoznatljiv autorski rukopis uspio integrirati poetiku gega, povremeno i klasične identifikaciju s likovima, ne gubeći pritom ništa od razigrane forme i stvaralačke slobode. Bordo oduševljava generacije stvaratelja i gledatelja radovima kao što su,primjerice, Znatiželja, Krek, Ljubitelji cvijeća, Putnik drugog razreda, Uzbudljiva ljubavna priča i brojni drugi. Krek (1967)   Jedan od začetnika Profesora Baltazara, zapaženi publicist, organizator i pokretač zbivanja u animaciji, Borivoj Dovniković - Bordo zaslužuje nagrade i u tim područjima svoga djelovanja, no i bez svega toga i dalje bi bio jednako važan umjetnik modernizma, priznat na svim kontinentima na kojima ljudi vole animirani film. Animafestovu nagradu za životno djelo Borivoj Dovniković - Bordo osobno će primiti na svečanosti otvorenja 27. Svjetskog festivala animiranog filma 5. lipnja 2017. u kinu Europa dok će za vrijeme festivala biti prikazana retrospektiva njegovih filmova, postavljena specijalna izložba te predavanje o njegovom opusu.