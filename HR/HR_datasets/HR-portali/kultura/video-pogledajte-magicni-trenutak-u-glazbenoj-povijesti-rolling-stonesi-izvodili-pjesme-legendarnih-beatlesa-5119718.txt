Za mnoge rockere šezdesetih godina prošlog stoljeća prijepor je bio samo jedan: Beatlesi ili Stonesi? Prve večeri megafestivala rock velikana u kalifornijskoj pustinji Stonesi su na iznenađenje sviju odali priznanje svojim nekadašnjim navodnim rivalima. Mick Jagger, legendarni frontmen Rolling Stonesa, rekao je pred 75 tisuća ljudi da grupa sada želi učiniti 'nešto čudno', izvesti pjesmu 'jedne velike grupe'. Tada su krenuli u izvedbu 'Come Together', pjesme s pretposljednjeg albuma Beatlesa, legendarnog 'Abby Roada'. Bio je to jedan od pamtljivih trenutaka s prve večeri Desert Tripa, festivala koji u tri dana u Empire Polo klubu u mjestu Indio u Kaliforniji okuplja najutjecajnije rockere u povijesti - The Rolling Stonese, Paula McCartneyja, Rogera Watersa, The Who, Boba Dylana i Neila Younga.   Festival je u petak otvorio Bob Dylan, samozatajan na pozornici kao i obično. Publiku nije pozdravio niti je između pjesma prozbio ijednu riječ. Iako poznat po tome da publici uglavnom daje ono što on hoće, ovoga puta je zaodovoljio želje fanova i odsvirao neke od svojih najpoznatijih pjesama iz šezdesetih. Uglavnom sjedeći za klavirom, kocert je započeo klasicima 'Rainy Day Women #12 & 35', 'Don't Think Twice, It's All Right', 'Highway 61 Revisited' i 'It's All Over Now, Baby Blue'. Stonesi su poslije njega još jednom demonstrirali svoju fenomenalnu energiju iako su svi, osim gitarista Rona Wooda, dobro prešli sedamdesetu. - Nećemo večeras zbijati šale o godinama, ali dobro došli u umirovljenički dom za nježne engleske glazbenike -rekao je Jagger. Počeli su sa 'Start Me Up', završili s 'I Can't Get No Satisfaction', a između odsvirali 17 svojih klasika i jednu pjesmu s novog albuma. Desert Trip će u dva vikenda privući oko 150.000 ljudi, a njegova organizacija vrhunac je sposobnosti promotora festivala Coachella koji se svakog proljeća odvija na istom mjestu, u Empire Polo klubu u mjestu Indio u Kaliforniji, i jedan je od najvećih u svijetu. Drugu večer, u subotu, nastupili su Neil Young i Paul McCartney i jednako oduševili publiku. Neil Young, kojem je također više od sedamdeset godina, svirao je više od dva sata. Kombinirajući akustični i električni set, izveo je, među ostalim, 'After the Gold Rush', 'Heart of Gold', 'Harvest Moon', a vrhunac nastupa bila je desetominutna izvedba 'Down By The River'. - Vratite se sutra navečer. Roger Waters će izgraditi zid i Meksiko će opet biti velika država - rekao je Young na kraju u sarkastičnoj aluziji na Donalda Trumpa. I dok su Dylan i Young na pozornicu donijeli politiku, Stonesi čistu energiju, McCartney je, kažu kritičari, ponudio čistu radost i uzdahe. Krenuo je s 'A Hard Days Night' na oduševljenje svih fanova Beatlesa, poručio publici da je ljubav sve što im treba i u nastavku kombinirao hitove legendarnog liverpulskog benda i svoje kasnije karijere iz grupe Wings. Prvi vikend festivala koji je prvi put na istom mjestu okupio legendarne izvođače, zatvorit će večeras The Who i Roger Waters. Svi oni nastupit će i u 'reprizi' idućeg vikenda. Ulaznice za najbolja mjesta za sva tri dana koštala su 1599 dolara (oko 10.700 kuna) i Desert Trip će vjerojatno biti najprofitabilniji festival u povijesti. U ponudi su i paketi s hranom i pićem iz najboljih kalifornijskih restorana i barova. To je, naime, ipak koncert za nešto stariju publiku od one kakva uobičajeno pohodi festivale.