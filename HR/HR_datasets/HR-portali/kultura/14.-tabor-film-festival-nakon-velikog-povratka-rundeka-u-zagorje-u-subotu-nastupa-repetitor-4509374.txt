Četrnaesto izdanje Tabor Film Festivala koje se ove godine održava  od 7. do 10. srpnja u dvorcu Veliki Tabor u Desiniću donosi preko 200 kratkometražnih filmova i 16 izvođača na čak tri stagea  uz bogati DJ program. Raspored  i satnica svih događanja može se pogledati ovdje. Cijena festivalske ulaznice je 125 kuna za sva četiri dana. Ulaznica uključuje filmski i glazbeni program te kamp koji će se nalaziti u neposrednoj blizini Velikog Tabora. Cijena dnevne ulaznice iznosit će 60 kuna, a njihov broj je ograničen zbog kapaciteta atrija dvorca. Festival je u četvrtak otvario Kries, ethno alternativci predvođeni karizmatičnim Mojmirom Novakovićem, a njima su se pridružili Pridjevi, Breakdown i pobjednici natječaja za slovenske bendove Attic Mist.  Danas će se dogoditi veliki povratak Darka Rundeka u Hrvatsko zagorje nakon punih 36 godina uz njegov Cargo Trio, dok će večer upotpuniti ska rockeri Radio Aktiv i zagrebački FOR. Subota će osim za pobjednike hrvatskog natječaja Univerzitas biti rezervirana za beogradsku rock eksploziju Repetitor te electro rock senzaciju ABOP. Finalnu večer začinit će hrvatskoj publici omiljeni Kultur Shock, jedan od najpopularnijih europskih psychodelic rock bendova Naxatras iz Grčke te Rolin Humesi kojima će pripasti čast da zatvore TFF. Uz Tabor Varoš i Sunset stage koji pruža predivan pogled na Zagorje uz zalazak sunca ove će godine premijerno biti predstavljen Taborska vatra stage na kojem će nastupiti Domagoj Šimek iz House of Pablo kolektiva, braća Alen i Nikola Vranić te Dominik Kisić i Filip Berlengi iz Jebotona.   Glavni dio filmskog programa čini međunarodna konkurencija u kojoj će se prikazati 26 kratkometražnih filmova, dok je domaća zastupljena sa 17 uradaka. Oba programa imaju nekoliko svjetskih premijera te mnoštva hrvatskih odnosno regionalnih premijernih prikazivanja. Popratni filmski program čine Retrospektiva Ivana Salatića, Kratko je bitno! (European Film Academy 2015), Predstavljanje filmske škole ELO Sveučilišta Aalto iz Helsinkija, Sound&Vision, Noć žive publike, Zagorski specijal te izložba „Dnevnik migrena" Katarine Dude. Osim bogate filmske, glazbene i gastro ponude, svi gosti festivala s narukvicom imat će i popust od 15% na ulaznicu za Terme Tuhelj i Terme Olimia koje se nalaze nedaleko od Desinića. Vlasnici festivalskih odnosno dnevnih ulaznica mogu ostvariti i 30% popusta na jednosmjerne karte za autobusni prijevoz u organizaciji Presečki d.o.o., a autobusne linije prilagođene su u dane festivala te su iz Desinića produžene do podnožja Velikog Tabora.     Ovogodišnji partner Tabor Film Festivala je i humanitarna organizacija „Are You Syrious?“ koja će postaviti šatore za 6 do 8 ljudi u kampu te će ih se moći koristiti za preporučenu donaciju od 60-80 kuna po danu, odnosno 10 kuna po osobi. Mjesta u šatoru mogu se rezervirati i pojedinačno, a sav prihod od donacija bit će iskorišten za pomoć tražiteljima azila na području Republike Hrvatske. Za rezervacije mjesta u AYS šatorima obratite se na mail adresu [email protected], a ukoliko dolazite sa svojim šatorima, rezervirajte svoje mjesto na mail adresi [email protected] do srijede, 6. srpnja. Kamp ima svoj sanitarni čvor. AYS organizira i dnevni vrtić za djecu kako bi se roditelji mogli opustiti tijekom festivala te punjene mobitela za sve koji kampiraju. Posjetiteljima je omogućeno gledanje druge polufinalne utakmice Europskog nogometnog prvenstva između Francuske i Njemačke, kao i velikog finala u nedjelju. Jutarnja Kick4All – antistres kickboxing tjelovježba bit će dobra prilika za one koji požele aktivno započet novi dan ili jednostavno ublažiti mamurluk od prethodnog. Za sve dodatne informacije posjetite službenu stranicu festivala ili facebook event.   PRODAJNA MJESTA ZA FESTIVALSKE ULAZNICE: Dirty Old Shop, Tratinska 18, Zagreb Restoran Grof Ratkay, Trg Svetog Jurja 3, Desinić Krčma Polanović, Matije Gupca 36, Zabok Caffe bar Mala Ramona, Trg Ljudevita Gaja 1, Krapina Pizzeria Ramona, Stjepana Radića 9, Pregrada TIC Podčetrtek, Škofja gora 1, 3254 Podčetrtek, Slovenija Društvo za razvoj filmske KULTURE, Glavni trg 22 Maribor, Slovenija