Što danas čitaju tinejdžeri? Skeptici će na prvu loptu reći: Ništa!, ali podaci koji dolaze od izdavača, ali i prodavača knjiga, te hrvatskih knjižnica pokazuju da to doista nije tako. Štoviše, upravo je tzv. Young Adult literatura (dakle romani koji nisu namijenjeni djeci, već upravo tinejdžerima) najbrže rastuća vrsta književnosti, ona koja često ruši rekorde prodaje kako klasičnih tako i e-knjiga, ona za koju se otimaju najmoćniji književni urednici svijeta. Ovdje je ključno pitanje: kako pronaći naslov (zapravo priču) koja će privući one koji su prerasli Harryja Pottera ili, ako baš želite, “Družbu Pere Kvržice”. Sve donedavno u literaturi za mlade vrijedila su dva ključna pravila; ona je na neki način bila nastavak literature za djecu te je također morala biti edukativna i obrazovna. Najjednostavnije rečeno, bili su to romani za mlade koji su pubertetlijama trebali pokazati i olakšati put u svijet odraslih. Odrastanje uz Harryja Pottera No, kada bismo baš to pravilo primijenili na knjige koje danas čitaju mladi, ispalo bi da živimo u svijetu vještica, čarobnjaka, vukodlaka, vampira... Ova vrsta literature doslovno je “potonula” u svijet fantazije u kojem teško da postoje putokazi o odrastanju, kao i priče o zamkama koje čekaju na tom putu. S jedne strane taj je trend apsolutno očekivan, jer oni koji su odrasli uz Harryja Pottera sada su na pragu toga da počinju razmišljati o vlastitim potomcima. Računica je jednostavna: prvi dio ovog slavnog serijala J. K. Rowling, roman “Harry Potter i Kamen mudraca”, objavljen je 1997. godine, a svjetskim hitom učinili su ga klinci koji su tada imali od devet do 15 godina. Tada su bili djeca, baš kao i glavni junak njihova omiljenog štiva, i rasli su paralelno s njim. Autorica je u svoj izmaštani svijet, pun magije, čarobnih štapića i metloboja vrlo čvrsto utemeljila na stvarnim pričama o odrastanju, prijateljstvima, suparništvu, pubertetskim mušicama i traženjima, prvim više ili manje ozbiljnim ljubavima... a taj su dio priče djeca jednostavno “progutala” uz fantastični siže kao predjelo i desert. No, što im ponuditi nakon toga? Tu je na scenu, nakon godina traženja, stupila “Sumrak saga”, priča o mladoj djevojci, zapravo srednjoškolki, i njenoj velikoj ljubavi. No, on je vampir, a drugi mladić s kojim se upušta u flert (ili intenzivno prijateljstvo, kako vam drago) je vukodlak. Teško da je iz te priče neka živuća srednjoškolka mogla izvući kakvu pouku. A nakon opet svjetskog uspjeha “Sumrak sage” slijedili su, da spomenemo samo neke: “Bratstvo crnog bodeža” – serijal od (zasad) 15 knjiga o vampirima koji štite svoju vrstu, ljude i bore se protiv opasnih i zlih degrada (?!), “Divna stvorenja” o velikoj ljubavi mlade vještice i običnog smrtnika, ali i “Vampirski dnevnici”, koji su postali i hit televizijska serija koja se emitira i na našim kanalima. Na svu sreću, posljednjih nekoliko godina podaci o čitanosti i prodaji knjiga pokazuju da ima nade za i za one “staromodne” priče koje uistinu govore o nekim stvarnim mladim ljudima i njihovim (ne uvijek sjajnim) životima. Rodonačelnik tog i takvog žanra je John Green, koji je svojim hit romanom “Greška u našim zvijezdama” osvojio milijune čitatelja širom svijeta. Priča je to o dvoje mladih koji se sreću i zaljubljuju u terminalnoj fazi svojih bolesti, a po njoj je snimljen i istoimeni film, u režiji Josha Boonea, koji je dodatno “podgrijao” čitateljski interes za predložak. Upute za nastavak života Sam Green uspjeh ove knjige definira kroz nekoliko činjenica. To nije knjiga o umiranju nego o ljubavi, kaže i priznaje da ga je na nju “natjerao” susret sa 13-godišnjakinjom koja je umrla od raka gušterače, ali i kako se trudio da u njoj i odrasli likovi budu od krvi i mesa, a ne karikature. – Mislim da žudimo za neironiziranom, nesentimentalnom emocijom na koju je teško naići. Imamo mnogo ironičnih priča, mnogo sentimentalnih priča – njegove su riječi, a upravo se tim receptom poslužio i za svoj drugi veliki hit za mlade, roman “U traganju za Alaskom”, koju je u prijevodu Predraga Raosa objavio Fokus. I uz ovu će knjigu mnogi prolijevati suze, filmska je adaptacija i više nego izgledna, a i ovdje je ponovno riječ o odrastanju. No, ovog se puta dvojica mladih prijatelja (u nas bi bili srednjoškolci) moraju suočiti sa smrću djevojke koju su obojica voljeli. Glavno je pitanje: je li ta smrt nesreća ili samoubojstvo, a Green ih stavlja u nimalo lak položaj. Obojica su krivi jer je nisu spriječili da pijana sjedne za volan, ali treba naučiti kako živjeti nakon te smrti. Green im bez lažnog sentimenta piše upute za to. 