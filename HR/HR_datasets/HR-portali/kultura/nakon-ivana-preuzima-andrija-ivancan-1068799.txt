I nakon Ivančana Ivančan. Tako bi ukratko glasio opis situacije u ansamblu Lado nakon što je Upravno vijeće većinom glasova za novog umjetničkog voditelja izabralo diplomiranog etnologa i polonista Andriju Ivančana. Prije Andrije na mjestu umjetničkog voditelja Lada gotovo četvrt stoljeća bio je Ivan Ivančan. Po duljini mandata izjednačio se s legendarnim osnivačem ansambla Zvonimirom Ljevakovićem. Peti u šezdeset godina I Ivan i Andrija sinovi su čuvenog hrvatskog etnologa, etnokoreologa i etnokoreografa Ivana Ivančana (Molve, 15. lipnja 1927. – 3. kolovoza 2006.) koji je autor nekih od najpopularnijih koreografija hrvatske tradicijske baštine, među kojima posebno mjesto pripada veličanstvenim Podravskim svatima. Andrija Ivančan tek je peti umjetnički voditelj u šezdeset i šest godina dugoj povijesti Lada, a Upravno vijeće izabralo ga je s četiri glasa za i tri suzdržana. – Upravno vijeće izabralo je Andriju Ivančana između dva kandidata koja su se javila na natječaj. Ponuđeni program Andrije Ivančana ocijenjen je boljim u odnosu na program drugog kandidata – kratko nam je potvrdio dugogodišnji predsjednik Upravnog vijeća Lada i pomoćnik ministra kulture Blaž Žilić. Andrijin protukandidat bio je solist ansambla Lado i koreograf Krunoslav Šokac. Spominjalo se da će se za umjetničkog voditelja kandidirati i još jedan ugledni etnolog, etnograf i folklorist Ivica Ivanković, ali on je odustao od kandidature. Andrija Ivančan cijeli se život zapravo bavi folklorom. Rođen je 30. prosinca u 1966. u Zagrebu gdje je stekao znanje umjetničkog fotografa i diplomiranog etnologa i polonista. Početkom devedesetih pet je godina bio zaposlen kao plesač i pjevač u Ladu. Od 1983. godine je član Zagrebačkog folklornog ansambla (koji se prije zvao FA Joža Vlahović) u kojem je jedanaest godina bio i umjetnički voditelj. U to vrijeme ansambl je postigao značajne uspjehe na međunarodnim festivalima folklora (između ostaloga osvojio je i zlatnu medalju u Llangollenu). Trenutačno je mentor tom ansamblu kojem je pridruženo i ime njegova oca dr. Ivana Ivančana. Autor je brojnih i nagrađivanih koreografija (Subotičke razglednice, Simo hote mladenci, Na veliko prelo, Mikor konje po polju zjahava…). Kritizirao prethodnika Andrija Ivančan dugogodišnji je voditelj zimske škole folklora koju organizira Hrvatska matica iseljenika. Na svojem blogu često je kritizirao umjetničko vođenje ansambla Lado tvrdeći da se folklorni ansambl neopravdano pretvara u folklorni zbor. Više se puta kandidirao i za ravnatelja i za umjetničkog ravnatelja Lada, ali do sada njegovi programi nikada nisu dobili prednost pred protukandidatima. Umjetničko vodstvo ansambla Andrija Ivančan trebao bi preuzeti nakon Ladova gostovanja u Beogradu početkom travnja ove godine.• >> Ansambl Lado izveo raritetni korizmeni program u katedrali