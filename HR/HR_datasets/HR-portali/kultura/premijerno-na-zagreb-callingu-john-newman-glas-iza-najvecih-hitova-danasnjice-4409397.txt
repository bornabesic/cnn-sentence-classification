ZAGREB – John Newman, engleska soul zvijezda i jedan od najtraženijih pjevača današnjice, nastupit će u četvrtak 23. lipnja na ŠRC Šalati kao headliner drugog dana Zagreb Calling festivala. U svojoj kratkoj, ali izuzetno uspješnoj karijeri John je upisao impresivan broj hitova, što solo, što u suradnjama s drugim glazbenicima. Njegova iznimna karijera počela je još dok je bio tinejdžer, a eskalirala objavom pjesme “Feel The Love” s bendom Rudimental koji je s tim singlom postigao svjetsku slavu, dok je njegov debitantski album “Tribute” dospio na vrh britanske liste albuma i prodan je u platinastoj nakladi. Jedan od najpopularnijih glazbenika današnjice, John Newman sa svakim novim uratkom ne silazi s top ljestvica, a u Zagreb dolazi na krilima novog albuma “Revolve” te ćemo premijerno moći čuti neke stvari koje do sada još nije izvodio uživo. Sada 26-godišnjak glas je iza nekih od najvećih hitova današnjice, a moćni soul vokal Johna Newmana ostavio je potpis na pjesmama kao što su “Love Me Again”, „Losing Sleep“, „Out Of My Head“, „Cheating“, “Tiring Game”, “Come and Get It”, najnovije “Give Me Your Love” na kojoj surađuje s Nileom Rogersom i Sigalom, kao i spomenuti rad sa sastavom Rudimental na hitovima „Not Giving In“ i „Feel The Love“ ili "Blame" s Calvinom Harrisom s kojima je osvojio svjetske top liste. Svi zajedno singlovi broje gotovo milijardu pregleda na YouTubeu, a u zadnjih dvije godine John Newman prodao je 1,3 milijuna ploča samo u Ujedinjenom Kraljevstvu. U njegovom izričaju upisana je snaga vokala kao što su Otis Redding, Marvin Gaye i James Brown, a John Newman je puno više od sjajnog pjevača jer sam piše, producira, izvodi i remiksira svoju glazbu, piše scenarije i režira video spotove te dizajnira vlastitu kolekciju odjeće inspiriranu 60-im godinama. Priča oko John Newmana je iskrena priča o uspjehu koja prati njegov razvitak od dječaka iz siromašne engleske župe do čovjeka s moćnim soul glasom koji obara sve rekorde u glazbi. Sam za sebe kaže da ne cilja na to da bude velika zvijezda, ali voli pisati glazbu za sebe i druge ljude što je još jedna potvrda iskrenosti i predanosti Johna Newmana. John je odrastao u maloj župi u engleskom Yorkshireu s bratom i samohranom majkom koja ga je upoznala sa zvukom Motowna i Staxa, a na njega je utjecao i zvuk plesnog pokreta Northern Soul, što se i danas vidi u njegovom izričaju. Od malena je sve radio sam, u dobi od 14 godina počeo je svirati gitaru i naučio je kako snimati i producirati, pa čak i biti DJ što je bio i njegov prvi sužbeni ulazak u glazbene vode. Nakon studija u Leedsu, John se seli u London i osniva bend, a dok je radio u baru sprijateljio se s članom Rudimentala, koji kasnije s njegovim glasom u singlovima „Feel The Love“ i „Not Giving In“ stječu svjetsku slavu. Ubrzo slijedi Newmanov prvi samostalni singl „Love Me Again“ i prvo mjesto britanske, ali i mnogih svjetskih lista, uključujući i proboj na američko tržište. John Newman će u Zagrebu predstaviti svoj novi album "Revolve" koji je objavljen krajem prošle godine i nasljedio je njegov debitantski uradak "Tribute" koji je prodan u platinastoj nakladi i predstavio ga je svijetu željnom pop uzbuđenja. Novi album je nastao nakon Johnovog preseljena u Los Angeles prošle godine, a bivanje u Americi ga je inspiriralo na pisanje i skladanje. "Revolve" se vrti oko novog koncepta, novog osjećaja i stila, on je odvažan, jednostavan i moćan, inspiriran vrućinom Los Angelesa donosi zvuk slomljenog srca, ali i ljubavi, slobode i uzbuđenja, te je pun  hitova koji već osvajaju svjetske top ljestvice. Najavni singl Come And Get It, Tiring Game uz legendarnog Charlie Wilsona, disco stvar "All My Hear", glam pop funk "Lights Down", emotivne "Love's Gone" i "Never Give It Up" samo su neke od pjesama s novog albuma koje savršeno ocrtavaju jaku kreativnu fazu u kojoj se nalazi John. Bit će sjajno svirati ovaj album uživo, poručuje John Newman, dodajući da se tek na pozornici vidi koliko voli glazbu i koliko ju voli izvoditi uživo. Dvadesetšestogodišnji pjevač John Newman je iznimna pop zvijezda, te sam piše, pjeva, aranžira, svira i producira svojju glazbu, ali i režira vlastite videospotove, brine o scenografiji na pozornici ili dizajnira odjeću za svoj bend. Jedan je od najpopularnijih glazbenika nove generacije koji je u jako kratkom roku od nježnog dječaka iz Sjevernog Yorkshirea postao izvođač koji snima u studiju Michaela Jacksona. Drugo izdanje Zagreb Calling festivala održat će se na stadionu Šalata u srijedu 22. i četvrtak 23. lipnja. Prve večeri program će otvoriti Natali Dizdar poslije koje se na scenu penju Jinxi dok je pozicija headlinera večeri pripala britanskim soul/pop legendama Simply Red kojima će to biti prvi nastup pred zagrebačkom publikom. Druge večeri prvi će zasvirati riječki Quasarr, drugi Elemental, a posljednji na popisu izvođača je nova soul zvijezda John Newman koji premijerno dolazi u Zagreb.   ULAZNICE Dnevne ulaznice za prvi dan / 22. lipnja Parter: 260 kn u pretprodaji, 280 kn na dan koncerta Tribina: 290 kn u pretprodaji, 310 kn na dan koncerta Fan Pit: 299 kn u preprodaji, 320 kn na dan koncerta VIP: 349 kn   Dnevne ulaznice za drugi dan / 23. lipnja Parter: 170 kn u pretprodaji, 190 kn na dan koncerta Tribina: 230 kn u pretprodaji, 250 kn na dan koncerta Fan Pit: 250 kn u pretprodaji, 270 kn na dan koncerta VIP: 299 kn   Službena prodajna mjesta: Eventimova prodajna mjesta i www.eventim.hr