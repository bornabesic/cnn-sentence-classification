Nakon tri uspješne sezone, Ljeto u MSU u svom četvrtom izdanju predstavlja nesvakidašnju kombinaciju glazbe, suvremene umjetnosti i filma, a uz brojne posebnosti i iznenađenja, bogati multimedijalni program ove će godine premijerno uključivati i umjetničke performanse.   Provesti subote u muzeju, a ljeto u gradu, dugo neće biti ovako primamljivo jer na najposebnijoj pozornici u Zagrebu, krovu MSU-a, već 10. 6. možete računati na Pankrte, najvažniji punk sastav osnovan na ovim prostorima koji od svojih početaka izazivaju kontroverze, a ove godine slave 40. obljetnicu. Nakon koncerta slovenskih legendi, 17.6. uvjerit ćete se zašto se o riječkim rockerima iz Jonathana od njihovog osnutka mogu čuti samo hvalospjevi, dok za sebe kažu da „nisu bend za raju“.   „Nema labavo“ bit će 24.6. jer na krovu gostuje, kako ga svi već odreda nazivaju, „najbolji hrvatski reper“ Kandžija, u pratnji jednako hvaljenog benda Gole žene.   Za očekivati je neočekivano 1.7. uz uvijek osebujnog i neponovljivog Ramba Amadeusa, a nakon njega, na svoje će 8.7. doći poklonici suvremenog elektro-akustičnog pop zvuka začinjenog ugođajem francuske rivijere '50-tih i '60-tih  na koncertu Detoura. Uzbudljiva sezona MSU 2017. zatvara 15.7. kad će se s krova muzeja čuti taktovi pjesama posebnog gosta iznenađenja!   „Zadovoljstvo nam je biti dijelom ovogodišnjeg programa 'Ljeto u MSU' i svirati na atraktivnoj lokaciji kao što je krovna terasa Muzeja. Uvijek nam je veselje svirati pred zagrebačkom publikom, do sada smo prošli dosta zanimljivih koncertnih prostora grada pa nam se ovaj čini nekako najneobičnijim. Nadamo se lijepom vremenu, a ono što publika može očekivati od nas su puna dva sata putovanja kroz naš opus dug 10 godina. Za razliku od prethodnih nastupa ovog puta našoj publici prepuštamo kreiranje koncertne liste, pa na našem i event page-u objeručke prihvaćamo prijedloge, a mi ćemo ih zapisati i pripremiti. Vidimo se 08.07. na krovu MSU-a!“, poručuju sjajni Detour.   Kandžija pak otkriva: „Imali smo puno ponuda za Zagreb ovo ljeto ali mi smo odabrali baš MSU jer je vrhunski prostor i mislimo da je baš za nas. Suvremeni smo, nismo muzej, nismo ni krov ali svaki naš koncert je poseban doživljaj i ovaj će biti isto takav. Milijun puta bolje nego bilo koji koncert na krovu Konzuma recimo.“   A ovako vas poziva Jonathan: "Uzbuđeni smo što će promocija našeg albuma 'To Love' biti baš na krovu MSU. Jedan od razloga je sigurno to što se album i lokacija nekako prirodno komplementiraju. Za fanove, i one koji će to tek postati, pripremili smo svašta, a od svega bi izdvojili to da ćemo album svirati u integralnom obliku, dakle cijeli album.”   Uz šest koncerata redom odličnih bendova, već tradicionalno, Muzej suvremene umjetnosti u svom kinu Metropolis, u klimatiziranoj dvorani Gorgona, prikazivat će svake subote, od 18 i 20 sati po jedan film iz ciklusa kina Metropolis. Riječ je o redom hvaljenim filmovima sezone, a raspored projekcija je:   10.6. Povratak kući 17.6. Raj na zemlji 24.6. Ljubav i prijateljstvo 1.7. Zbog tebe 8.7. Sve što dolazi (L'avenir) 15.7. Elle   U cijenu ulaznice za koncert i film iz ciklusa Best of Metropolis, Ljeto u MSU uključuje još i posjet izložbi „Braco Dimitrijević – retrospektiva“. Retrospektiva u Muzeju suvremene umjetnosti Zagreb obuhvaća sve najvažnije faze stvaralaštva jednog od pionira konceptualne umjetnosti u svijetu koji je od kraja 1960-ih do danas ostvario iznimnu međunarodnu karijeru. Međunarodni ugled Braco Dimitrijević stekao je fotografskim portretima nepoznatih ljudi, „slučajnih prolaznika“, koje je, uvećane do divovskih razmjera, postavljao u javni prostor po gradovima Europe i Amerike, na pročelja i oglasne ploče - na mjesta inače namijenjena političkim ili reklamnim porukama. Retrospektivna izložba, postavljena na dva kata izložbenog prostora MSU-a, donosi radove nastale od kraja šezdesetih do danas, od Slučajnih prolaznika do najnovijeg slikarskog ambijenta Lascaux 3000. press Braco Dimitrijević: Autoportret s jajem i Leonardovom Madonnom u Louvreu 1996.   Jedinstven multimedijalni program Ljeto u MSU, osim koncerata, projekcija filmova iz ciklusa Best of Metropolis te posjeta izložbi Brace Dimitrijevića, jednog od pionira konceptualne umjetnosti u svijetu, ove godine premijerno uključuje i performanse hrvatskih umjetnika. Svake večeri prije samog koncerta, na nekoliko lokacija unutar MSU-a posjetitelji će imati priliku prisustvovati izvedbama hrvatskih performera. Antonio Grgić: Čitanje misli Karla Marxa konju bana Josipa Jelačića na bivšem Trgu Republike, 2015.   Izvedbe će se razlikovati temama i pristupima, stvarajući nove poveznice između pop kulture i suvremene umjetnosti, te pružajući novu dimenziju jedinstvenog doživljajnog iskustva zainteresiranim posjetiteljima. Točne lokacije izvedbi za sada će ostati iznenađenje, a datumi i imena svih performera su:    10.06. Braco Dimitrijević 17.06. Dora Đurkesac i Karla Paliska 24.06. Nikolina Komljenović 01.07. Antonio Grgić 08.07. Bojan Koštić 15.07. Nika Rukavina   Ulaznice za manifestaciju Ljeto u MSU 2017! možete kupiti putem sustava EVENTIM te na recepciji MSU-a od utorka do nedjelje od 11 do 18 sati i subotom od 11 do 20 sati. Cijena ulaznice za svaki pojedinačni koncert je 85 kuna.   Požurite jer je, zbog sigurnosnih razloga na krovu, broj ulaznica ograničen!   Napomena: u slučaju kiše koncerti će se održati na platou MSU-a, kod tobogana.