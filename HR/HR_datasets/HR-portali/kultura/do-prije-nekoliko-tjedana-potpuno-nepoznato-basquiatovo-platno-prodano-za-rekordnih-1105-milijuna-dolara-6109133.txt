NEW YORK - Platno američkog umjetnika Jean-Michela Basquiata prošli je tjedan na dražbi koju je u New Yorku organizirala aukcijska kuća Sotheby's prodan za rekordnih 110,5 milijuna dolara. Djelo "Bez naziva" nastalo 1982. bilo je potpuno nepoznato dok ga prije nekoliko tjedana nisu otkrili zaposlenici njujorškog Sotheby'sa. Razlog je to što je slika dosad bila u privatnoj kolekciji. Kupljena je 1984. za 19.000 dolara. Basquiatovo djelo na dražbi u New Yorku kupio je japanski kolekcionar Yusaku Maezawa koji je kazao da će ga izložiti u muzeju u svojem domu u gradu Chibi, a prethodno će ga "posuditi" svjetskim galerijama. "Nadam se da će ova Basquiatova slika razveseliti i druge, onako kako je razveselila mene te da će remek-djelo tada dvadesetjednogodišnjeg umjetnika nadahnjivati buduće generacije", kazao je Maezawa. Slika "Bez naziva" prvo je umjetnikovo djelo nastalo nakon 1980. koje je prodano za više od 100 milijuna dolara i sada je rangirano među šest najskupljih umjetničkih djela prodanih na svjetskim aukcijama, piše New York Times, dodajući da su u aukcijskoj kući očekivali maksimalno 60 milijuna dolara. Apsolutni rekord drži Picassova slika "Žene iz Alžira" koja je na dražbi 2015. prodana za 179 milijuna dolara. Basquiat je američki slikar, graffiti umjetnik i pjesnik haićansko-američkog porijekla koji je obilježio njujoršku umjetničku scenu osamdesetih godina prošlog stoljeća. Družio se Andyjem Warholom te brojnim glazbenicima i osobama iz popularne kulture, a sve što je stvarao obavijeno je aurom mistike te je postalo dio mitološke priče o Basquiatu. Karizmatični umjetnik rođen je 1960. u New Yorku, a preminuo je 1988. od predoziranja drogom sa samo dvadeset i sedam godina. Od njegove smrti Basquiatovi radovi nisu bili izlagani na nekoj većoj samostalnoj izložbi ni retrospektivi, zbog čega je londonska galerija Barbican odlučila organizirati njegovu samostalnu izložbu na kojoj će izložiti preko stotinu radova. Izložba se otvara 21. rujna 2017. a svi zainteresirano moći će je pogledati do 28. siječnja 2018.