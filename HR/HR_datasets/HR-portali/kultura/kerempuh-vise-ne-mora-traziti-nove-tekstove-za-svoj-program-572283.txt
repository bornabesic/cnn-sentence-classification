Na noćnoj sceni kazališta Kerempuh, u sklopu Dana satire koji večeras završavaju, u srijedu je održano koncertno čitanje mladih dramatičara s Akademije dramske umjetnosti, u izvedbi kolega s odsjeka Glume i dijela Kerempuhova ansambla. Nesređene obitelji U iznimno opuštenoj, kućnoj atmosferi predstavljene su najbolje drame prijavljene na natječaj projekta A4, kojim počinje trajna suradnja kazališta Kerempuh i ADU. Na ovogodišnjem, prvom natječaju, prvo mjesto osvojila je Kristina Kegljen s tekstom \"Ne ljuti se, molim te\", drugo mjesto Nina Horvat s tekstom \"Do posljednje kapi krvi\", a treće mjesto Dino Pešut s tekstom \"Tri strogo nesretna brata\". Autorice Kegljen i Horvat na humorističan su način pristupile problemima u velikim obiteljima, čiji su odnosi narušeni međusobnim animozitetima, nedostatkom komunikacije, alkoholizmom i nerazumijevanjem među generacijama.Oba teksta iznimno bi se dobro uklopila u program Kerempuha, donoseći mu neku novu svježinu, a istodobno ne odstupajući od žanrovske smjernice tog satiričkoga kazališta. Kako se nakon izvedbi neslužbeno moglo čuti, čini se da ravnatelj Duško Ljuština razmatra mogućnost da jedan od tih dvaju tekstova zaista i producira te time dodatno podrži mlade autorice. Ekstravagantni Pešut Zamjetan estetski obrat dogodio se tijekom nešto elaboriranije izvedbe treće drame, ciničnog teksta Dine Pešuta, koji je s dvije prijateljice u maniri dokone hipsterske zvijezde autoironično sjedio uz pozornicu i promatrao izvedbu vlastita teksta. Njegovi likovi troje su mladih bogatuna, portretirani poput mješavine likova iz romana Breta Eastona Ellisa i domaće \"zlatne mladeži\" (neodoljivo podsjećajući na jednu vrlo moćnu obitelj), Pešutov tekst bi zbog žestine bio primjereniji za &TD-u.