Turbulentne teme današnjice koje je poznati mađarski redatelj Árpád Schilling smjestio u radnju predstave prepoznate su kao gorući problemi u Crnoj Gori, ali nisu samo realnost ovog prostora nego i Balkana, pa i drugih europskih zemalja. Redatelj se nada da će publika nakon izlaska iz dvorane razgovarati o svemu jer, kako kaže, demokracija zahtijeva baš to – da ju razumijemo i da ju znamo primijeniti. – Mnogo govorimo o slobodi i demokraciji, smatram da je sve to ipak rad. Smatram da su pojmovi kao što su sloboda, demokracija i mir pojmovi na kojima treba raditi i o kojima moramo govoriti. To traje i teško pada ljudima. Demokracija umara čovjeka. Diktaturu je u neku ruku lakše shvatiti. Čovjek ju može podnijeti, a u demokraciji moramo biti oprezni. Naša predstava dodana je vrijednost toj temi – kazao je Árpád Schilling. U 18 prikazanih scena vidimo nelagodu u društvu, ali i u obitelji: otkaze, svađu muža i žene, pokušaj da se pokrade banka koji neslavno završava, potvrđivanje neovisnosti mlade žene, nečije kćeri koja iz zemlje odlazi u Englesku, ali se nakon Brexita želi vratiti: „Dobri su im Indijci i Kinezi, nas Balkance ne podnose.” Snaga predstave je u ogoljenoj scenografiji, u obliku – onakvom kakav jest, prirodnom, čak hrapavom, u glumi. Glumci donose tekst jedinstvenom snagom, odlučni da budu nešto više, iskreni kada iskazuju osjećaje i slobodni u darivanju likova poštenjem i čistoćom Kraljevsko pozorište Zetski dom na Cetinju Crna Gora Redatelj: Árpád Schilling Dramaturg: Bíró Bence Igraju: Varja Đukić, Dejan Đonović, Aleksandar Gavranić, Srđan Grahovac, Dušan Kovačević, Jelena Simić, Zoran Vujović, Nada Vukčević