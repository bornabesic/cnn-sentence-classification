Dodjelom nagrada u subotu navečer je završio natjecateljski dio ovogodišnjeg Zagreb Film Festivala, koji je domaćoj publici doveo niz recentnih filmskih premijera, dok je posebnu projekciju, nakon svečane dodjele, posvetio jednom klasiku - filmu "Sudar" Davida Cronenberga, kojega su u zagrebačkom kinu Europa predstavili glavna glumica u filmu Deborah Kara Unger i snimatelj Peter Suschitzky. - Kada je film prvi put izašao izazvao je vrlo varljive reakcije, nadam se da će nove generacije znati cijeniti njegovu hrabrost, rizike, ljubav i strast - rekla je Deborah Kara Unger, koja je u Zagreb stigla sa snimanja filma u Los Angelesu, a trebala bi glumiti i u jednoj slovensko-hrvatskoj koprodukciji. Kanadska glumica smatra da je film možda danas još relevantniji nego prije dvadeset godina, s obzirom na vrijeme u kojem 'pokušavamo biti humani dok je tehnologija gotovo u potpunosti zavladala'. Suschitzky je već ranije gostovao na Zagreb Film Festivalu koji mu je, kako je rekao, najbolji jer osjeća da je pun ljubavi prema filmu i prema ljubavi općenito. Film 'Sudar' proslavljenoga kanadskog autora, koji je svojedobno izazvao velike kontroverze, pogledat će u Zagrebu prvi put otkad su ga snimili. Na zagrebačkom festivalu prikazuje se u povodu 20. obljetnice nastanka, kao dio novog programa kina Europe, "Kinolektira", posvećenog antologijskim uradcima iz povijesti kinematografije. Najbolji film festivala 'Sukob' u hrvatskim kinima Egipatski film 'Sukob' Mohameda Diaba osvojio je Zlatna kolica za najbolji dugometražni film ovogodišnjeg Zagreb Film Festivala. Nagradu je preuzeo distributer 2i film koji će film dovesti u domaća kina. Posebno priznanje u toj kategoriji dodijeljeno je izraelskom filmu "Dva svijeta" Maysaloun Hamoud, koja je na dodjeli preuzela i nagradu publike zagrebačkog festivala, napomenuvši kako bi voljela da film krene u distribuciju u Hrvatskoj ne bi li ovdašnja publika mogla saznati više o problemima žena u njenoj zemlji. Drugo posebno priznanje dobila je Hana Jušić za svoj prvijenac 'Ne gledaj mi u pijat' Hane Jušić, a preuzela ga je producentica filma Ankica Jurić Tilić. Zlatni bicikl za najbolji film u programu Ponovno s nama, koji je od ove godine natjecateljski, osvojio je film 'Sieranevada' rumunjskog redateja Cristija Puiua, gosta ovogodišnjeg ZFF-a. S obzirom da je redatelj otišao iz Zagreba nagradu je preuzela glumica iz tog filma Petra Kurtela, pozvavši gledatelje da pogledaju film u kinima od 24. studenog. Zlatna kolica u kategoriji kratkometražnog filma osvojio je britanski film 'Balkon' Tobyja Fell-Holdena, koji je putem video poruke poručio kako je u tom, osobito danas aktualnom filmu, prikazao i neka svoja životna iskustva s rasizmom i ksenofobijom. Najboljim hrvatskim filmom u Kockicama proglašen je 'Mliječni zub' Saše Bana koji je, primivši nagradu, ustvrdio je kako njegov film zahtijeva specifičan ukus, pa zahvaljuje i 'specifičnom' žiriju koji ga je odabrao. Najbolji film Programa Plus, namijenjenog tinejdžerima, je austrijski 'Jedan od nas' Stephena Richtera, koji je zagrebačkoj publici također zahvalio putem video poruke. Program Zagreb Film Festivala, u okviru kojega je proteklih devet dana od jutra do kasno navečer prikazano stotinjak filmova, nastavlja se i u nedjelju, projekcijama odabranih filmova, među kojima su pobjednik te dobitnici posebnih priznanja.