Ljetni glazbeni festival EXIT, jedan od deset najboljih u Europi, od iduće će godine imati hrvatsku inačicu koja će se održati 26. i 27. svibnja u Umagu, a kao prvi potvrđeni izvođači lineupa EXIT-ovog Sea Star festivala 2017. najavljeni su The Prodigy, Urban&4 i Dubioza Kolektiv.   Hrvatsko izdanje višestruko nagrađivanog festivala koji se od 2000. održava na Petrovaradinskoj tvrđavi u Novom Sadu najavio je u srijedu u Dvorani Mueller zagrebačkoga Kina Europe osnivač i direktor EXIT-a Dušan Kovačević.   Istaknuo je kako je riječ o festivalu koji se razlikuje od drugih velikih europskih festivala jer je nastao kao pokret protiv ondašnjeg režima Slobodana Miloševića, pokret za slobodu i demokraciju u Srbiji. "I danas ga obilježava njegova društvena misija pomirenja, komunikacije i tolerancije", rekao je Kovačević dodavši da i umaškim festivalom žele poručiti da je budućnost cijelog prostora upravo u tim vrijednostima.   Boris Kovačev / HANZA MEDIA     Širenje festivalske mreže na Hrvatsku dio je regionalnog povezivanja koje je EXIT počeo 2014. Sea Dance festivalom u Budvi i od 2015. godine Revolution Festivalom u rumunjskom gradu Temišvaru.   Festivalski turizam jedna je glavnih grana globalnog turizma, istaknuo je Kovačević, pa tako EXIT Novom Sadu svake godine donese oko 15 milijuna eura, te je dosad na taj način u lokalno gospodarstvo "uložio" više od 150 milijuna eura, dok je Sea Dance već nakon prve godine u crnogorsko gospodarstvo "ulio" oko 20 milijuna eura.   "Promotivni efekti još su i veći. CNN je procijenio da je na godišnjoj razini vrijednost EXIT-a viša od 70 milijuna dolara", dodao je.   Riječki glazbenik Damir Urban, čiji Urban&4 otvara festivalski program, kazao je kako je vrijednost ove manifestacije nadilazi glazbu. Na EXIT-u je već nastupao sedam ili osam puta, napomenuo je. "Tijekom godina, EXIT-ove su vrijednosti postale i naša misija. Glazba može učiniti puno više nego što se misli, glazba nije isključivo zabava", istaknuo je Urban.     Festival je rezultat suradnje EXIT-ova tima s gradom Umagom i tvrtkom Istraturist u području razvoja kreativnih industrija i festivalskog turizma, što se, kako je napomenuo istarski župan Valter Flego, nastavlja na već postojeće snažne gospodarske i kulturološke veze koje Vojvodina i Istra njeguju već desetljećima.   Napomenuo je da je Istra "najturističkija" regija u Hrvatskoj, gdje se ostvaruje oko 30 posto ukupnog turističkog prometa. "Jasno je koja je važnost turizma za našu županiju. Mi želimo tu turističku ponudu iz godine u godinu nadograđivati a ja mislim da je EXIT sjajna festivalska manifestacija, sjajan motiv dolaska gostiju u Umag u predsezoni", rekao je Flego istaknuvši kako vjeruje da će festival biti dugoročno održiv projekt koji će iz godine u godinu rasti.   Prva stanica EXIT-ove "avanture" u 2017., Sea Star festival, održat će se u umaškom Stella Maris resortu tvrtke Istraturist, čiji je direktor Ronald Korotaj napomenuo kako je riječ o dobro promišljenoj i planiranoj suradnji koja je rezultat preklapanja u razmišljanjima i vrijednostima koje ta tvrtka dijeli s EXIT-ovom misijom.     Festival se održava 26. i 27. svibnja 2017., a organizatori najavljuju još dva dana programa - 25. i 28. svibnja, zamišljene kao "svojevrsno 'zagrijavanje' i 'after' za najizdržljivije".   Središnji festivalski program će na šest pozornica ugostiti više od 70 izvođača, od kojih su dosad potvrđeni Urban&4, The Prodigy i Dubioza Kolektiv, kao 'headlineri' prvoga dana.   Ljetni glazbeni festival EXIT višestruki je dobitnik festivalskih nagrada European i UK Festival Awards kao najbolji europski festival, kao i najprestižnijeg europskog turističkog priznanja The Best European Destinations (2016.).   Najjači svjetski mediji redovito ga svrstavaju u svjetski vrh, a ove je godine proglašen jednim od najboljih svjetskih festivala po mišljenju medija kao što su CNN, The New York Times, The Guardian, Vogue, Daily Mail, Ministry of Sound i drugi. EXIT je osmu godinu zaredom izglasan među deset najboljih u Europi i to u glavnoj kategoriji prestižnih Europskih festivalskih nagrada (European Festival Awards), za najbolji veliki festival.   Njegovo se sljedeće izdanje održava u Novom Sadu od 6. do 9. srpnja 2017., a Sea Star festival obilježit će početak umaške ljetne sezone 2017.   Kako se u 2017. obilježava 50. godišnjica od "Ljeta ljubavi 1967.", oba će festivala biti posvećena obilježavanju te važne prekretnice u svjetskoj povijesti, kad je u San Franciscu hipi revolucija zauvijek promijenila svijet borbom za mir, slobodu govora, ljudska prava, te društvenu, rasnu i spolnu jednakost.   Globalna prodaja ulaznica za Exit Summer of Love 2017. počela je u srijedu 7. prosinca, a za Sea Star festival počinje u utorak 20. prosinca točno u podne na www.ticketshop.hr i to po početnoj cijeni od 199 kuna za oba festivalska dana. Ta će cijena vrijediti 12 sati, nakon čega se polako progresivno penje.   Sve informacije dostupne su na poveznici seastarfestival.com.