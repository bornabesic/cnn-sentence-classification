Novi pogled na djetinjstvo i osjećaje koje uz njega povezujemo splitskoj će se publici otvoriti u četvrtak, 25. svibnja u 20:00 sati, kada će akademski kipar Hrvoje Dumančić u Dioklecijanovim podrumima predstaviti izložbu pod nazivom „Zaboravljene emocije“. Osnovni motiv Dumančićevog umjetničkog rada su konji i konjička skulptura. Tema ove izložbe su zaboravljene emocije, ponajprije one iskonske, koje najintenzivnije proživljavamo u doba najranijeg djetinjstva, a koje s vremenom potiskujemo duboko u podsvijest.  U skulpturi pod naslovom „Zaboravljene emocije“ Dumančić se tako vraća na svima zajedničku uspomenu iz djetinjstva, na igračku konja, na način da kroz umjetnost nešto trivijalno prezentira na netrivijalan način. Naravno, riječ trivijalno nije posve primjerena, jer je davno grčki filozof Heraklit rekao „da su ljudske misli dječje igračke“. Autorova želja je da posjetitelji otputuju kroz vrijeme u svoje djetinjstvo te osobno i emotivno dožive ovu izložbu. Kroz svoj dugogodišnji rad Dumančić se etablirao kao autor ne samo u Hrvatskoj nego i u svijetu, gdje je za svoje skulpture konja primio mnogobrojne nagrade i priznanja. Njegov prepoznatljiv i jedinstven umjetnički potpis uključuje osebujnu kolekciju radova – jedna od njegovih skulptura u vlasništvu je jednog od najpoznatijih francuskih dizajnera parfema Jean-Paul Guerlaina, a uspješnu suradnju ostvario je i s prestižnom Osborne Studio Gallery  iz Londona. Također je autor glavnog postava Muzeja sinjske alke u Sinju za koji je izradio skulpture deset konja u prirodnoj veličini koji zajedno čine veličanstvenu alkarsku povorku. Izložbu „Zaboravljene emocije“ organizira Hrvatsko udruženje likovnih umjetnika iz Splita uz podršku Grada Splita, Ministarstva kulture, zaklade Kultura nova, Splitsko-dalmatinske županije i Turističke zajednice Grada Splita. Izložba je otvorena  do 9. lipnja.