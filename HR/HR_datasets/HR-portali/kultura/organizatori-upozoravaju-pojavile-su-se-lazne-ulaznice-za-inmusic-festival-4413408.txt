Organizatori INmusica i ove godine su dobili nekoliko upita vezanih uz sumnjive ulaznice za jedanaesto izdanje festivala te je utvrđeno kako su uz redovne ulaznice u opticaju i lažne ulaznice za INmusic #11. Organizatori INmusic festivala ovim putem upozoravaju kako se se s lažnim ulaznicama neće moći ući na prostor festivala te svim posjetiteljima i kupcima ulaznica savjetuju da svoje ulaznice potraže isključivo na službenim prodajnim mjestima. 'Čuvajte svoj novac i razmislite prije nego ulaznicu kupite na neovlaštenom prodajnom mjestu ili od preprodavača. Molimo da svoje ulaznice potražite isključivo na ovlaštenim prodajnim mjestima. Ulaznice se mogu kupiti putem službenog INmusicovog webshopa, u Dirty Old Shopu u Zagrebu, a mogu se uplatiti i u više od sto poslovnica OTP banke Hrvatska.' Sve zainteresirane posjetitelje moli se da ne nasjedaju na razne 'trikove' kako preprodavača tako i prodavača lažnih ulaznica budući da za sve ulaznice kupljene izvan ovlaštenih prodajnih mjesta postoji veliki rizik da se ne radi o originalnim i važećim ulaznicama. Važno je znati da svaka ulaznica ima nekoliko razina zaštite te da, ukoliko kriteriji provjere ne budu zadovoljeni, potencijalni posjetitelj neće biti u mogućnosti ući na prostor festivala. Ukoliko ne budu rasprodane, ulaznice će se moći kupiti i na službenim blagajnama na ulazu na festivalski prostor. Festivalska ulaznica za sva tri dana festivala iznosi 349 kuna, kamperska ulaznica za 7 dana kampiranja iznosi samo 250 kuna. Ako netko želi posjetiti samo jedan ili dva dana može kupiti jednodnevnu ulaznicu po cijeni od 300 kuna te se u tom slučaju posjetitelji mole da pažljivo odaberu dan kada žele doći jer je ulaznica važeća samo za dan kad je kupljena.   Uz valjanu ulaznicu, posjetitelji će uživati u tri fenomenalna glazbena dana! Ljeto počinje na INmusicu, uz hitove Florence + The Machine, PJ Harvey, Gutterdämmerung featuring Henry Rollins, Jake Bugg, Skunk Anansie, The Kooks, Wilco, Django Django, Pennywise, The Coral, Yeasayer, Barns Courtney, Kawasaki 3p, Pat Thomas and the Kwashibu Area Band, Orkesta Mendoza, Monoswezi, Shearwater, My Baby, FùGù Mango, The Bambi Molesters, Gustafi, Gretta, Chui, Žen i mnogi drugi! Ovogodišnje izdanje uveličat će i jedinstvena 30-metarska replika Teslinog tornja koja će jednako impresivno izgledati iznutra, kao i izvana. Unutrašnjost tornja namijenjena je pozornici koja će uz glazbu udomiti i poseban VJ program posvećen Tesli, Bowieju, ali i ostalim velikanima glazbene scene koji su nas nedavno napustili. INmusic festival #11 održat će se od 20. do 22. lipnja 2016. godine na Jarunu u Zagrebu uz potporu Ožujskog piva kao powered by sponzora te OTP banke koja omogućava beskontaktno plaćanje na festivalu.