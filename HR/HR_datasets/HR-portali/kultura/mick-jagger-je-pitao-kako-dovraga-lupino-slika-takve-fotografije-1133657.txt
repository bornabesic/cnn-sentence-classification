Stephan Lupino je ponovo zvijezda! Iako ne u Hrvatskoj, već u susjednoj Sloveniji. Protekli je vikend u ljubljanskoj Galeriji fotografija otvorena izložba Stephan Lupino – Eighties in New York. Motiv je očigledan, izložene su Lupinove fotografije nastale u vrijeme dok je živio u New Yorku i dosegao svjetsku slavu. Medijsko je praćenje izložbe izuzetno, gotovo da nema slovenskog medija koji nije nešto objavio o Lupinovoj izložbi. Cijena je poslovna tajna Izložbu je posjetio i predsjednik Uefe, Slovenac Aleksandar Čeferin, te kupio dvije izložene fotografije. – Čeferina znam već deset godina, još dok je bio najbolji i najpoznatiji odvjetnik u Sloveniji. Na ljubljanskoj izložbi kupio je dvije moje fotografije noćnog života New Yorka, cijena je, jasno, poslovna tajna – rekao je Stephan Lupino o poznanstvu s predsjednikom Uefe. Prisjetio se tom prilikom i svojeg života u New Yorku, gdje je u samo šest mjeseci postao poznati fotograf. – Ništa danas ne podsjeća na ondašnji noćni život New Yorka koji je tada bio središte svijeta, centar zabave i noćnog života, grad u kojem je morao biti svatko tko je držao do sebe. U doba kada sam ja došao ondje i upoznavao se sa sredinom, upravo se zatvarao kultni klub “Studio 54”. No meni to mjesto nikada nije bilo odveć simpatično, puno mi je bolje bilo u klubu “Area” u koji su, za razliku od “Studija 54”, mogli ući svi, a ne samo oni s dubljim džepom – kaže Lupino prisjećajući se i Donalda Trumpa. – Bio mi je oduvijek simpatičan, ali nije mi pasao kao društvo. Dolazili smo na ista mjesta pa sam ga često viđao, no nikada nisam imao previše simpatija za biznismene u usponu – rekao je o novoizabranom američkom predsjedniku nekadašnji kralj fotografije noćnog života Velike Jabuke. Pred njegovim su se objektivom tih godina našle i brojne svjetski poznate ličnosti. – Kada sam predstavljao svoj rad na izložbi “The World of Stephan Lupino”, sjedili su u VIP dvorani Christopher Walken i Mick Jagger koji me pitao: “Kako slikaš tako dobre fotografije!?” Odmah je pristao i slikati se pa smo izišli na terasu te sam ga ondje fotografirao. On je zaista takav kako se o njemu piše. No urednica “Detailsa”, za koji sam tada radio, kada je vidjela da se Andy Warhol voli “baviti” sa mnom i peckati me u intervjuima koje je davao, rekla je da ću odmah dobiti otkaz bude li me vidjela u blizini tog “živog mrtvaca”. Tako je zaista rekla! – govori Lupino, danas skulptor. Zappa se zauzeo za njega Još je jedna velika newyorška faca željela pred Lupinov objektiv. – Često sam znao sretati Franka Zappu pa je tako jednom prilikom ustao i krenuo, želio se slikati. Na izlazu nas je susreo njegov menadžer i uhvatio me za ruku, ali Zappa je samo rekao: “Ostavi ga na miru” – sjeća se Lupino. Na njegovim fotografijama nalazimo i Naomi Campbell, Grace Jones, Malcolma Forbesa... Na mnogima je, kako izložba u Ljubljani pokazuje, Lupino i sudionik, a ne samo fotograf koji je radio u improviziranom studiju smještenom u toaletu “Aree”. Savršen način da se pokaže sva dekadencija, razuzdanost i ekscentričnost noćnog života New Yorka. >> Skulpturu su mu procijenili na 200 tisuća dolara i kažu da je novi Dali 