I dok ansambl Lado uoči Božića ne smije nastupati u zagrebačkoj katedrali jer su crkveni oci ocijenili da je to neprilično, pjevati uoči Uskrsa je prilično. Pa je u sklopu zahuktale Pasionske baštine jedini profesionalni folklorni ansambl u Hrvata u zagrebačkoj prvostolnici izveo doista raritetni program s korizmenim napjevima Slavonije, Baranje, Srijema i Bačke. Skladbe su prikupili i obradili ladovci Krunoslav Šokac i Dražen Kurilovčan. Prvi je u ansamblu pjevao, drugi dirigirao, što je izvedbi dalo dodatnu dinamiku. Da i danas u 21. stoljeću još uvijek ima autentičnih kazivača narodne tradicije, dokaz je upravo najnoviji uskrsni program Lada koji je, na svu sreću, i snimljen na nosač zvuka za Aquarius records. Kazivači-pjevači iz baranjskog Petrova Sela, Torjanaca, Semartina (Mađarska), Bačkog Brega, Lipovca, Rukovaca i Andrijaševaca otvorili su dušu, pa je i publika u punoj katedrali mogla kontemplirati s pomoću skladbi kojima puk časti Isusovu muku.   Pogotovo se to odnosi na prekrasne napjeve kao što su “Amo sad, grišnici” koju je vehementno izveo moćan muški zbor ili pak suptilnu skladbu “Počivaj, o moj neven”, koju su vrlo decentno izvele članice ansambla. Čitav zahtjevni a capella program, koji je izbjegao zamku monotonosti, završio je još jednom potresnom skladbom kojom je i naslovljen cijeli program “O, Isuse, daj mi suze”, a ansambl je središnji oltar napustio pjevajući pjesmu “Tiha noć se evo spusti”. I premda se Lado već potvrdio kao izniman zborski ansambl, svaki novi susret s njihovim vokalnim nastupima dokazuje njihovu osviještenu glazbenu superiornost.