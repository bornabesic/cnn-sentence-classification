PARIZ - Francuski crtač stripova Marcel Gottlieb, tvorac lika Gai Lurona, umro je u nedjelju u 82. godini, izvijestila je njegova izdavačka kuća Dargaud.   "Milijuni čitatelja koje je Gottlieb godinama nasmijavao na stranicama komičnog stripa "Rubrique-a-brac", izgubili su fascinantnog humorista, virtuoznog crtača, kozmopolitu i dragog prijatelja", stoji u priopćenju izdavača.   Marcel Gottlieb ili Gotlib, 1965. se pridružio osnivačima najboljega francuskog strip-časopisa svih vremena "Piloti" u kojemu je šezdesetih i sedamdesetih objavljivan velik broj najpopularnijih stripova franko-belgijske škole stripa.   "Pilote" su utemeljili veliki strip-scenaristi Renee Goscinny i Jean-Michel Charlier, privlačeći u svoj časopis najbolje crtače, one koji su se dotad već dokazali u nekim konkurentskim časopisima, poput "Tintina", ali i mlade talente koji će obilježiti povijest stripa uopće. Među njima je bio i Gotlib. Već u prvom broju zajedničkog projekta pojavile su se prve stranice "Asterixa", stripa koji je dotad nenadmašnog Tintina skinuo s mjesta najpopularnijega europskog strip-junaka.   Nakon nekoliko godina plodne suradnje, Gotlib je odlučio krenuti vlastitim putem. 1968. počeo je raditi na vlastitome komičnom stripu "Rubrique-a-brac", pokrenuvši svojevrsnu malu revoluciju u svijetu komičnih stripova.   S prijateljem iz djetinjstva Jacquesom Diamentom 1. travnja 1975. lansirao je vlastiti časopis pod nazivom "Fluide glacial".   "Od 'Pilota' do 'Fluide glaciala', Gotlib je unio revoluciju u crtani strip, ismijavajući na neodoljiv način sve francusko. Marcel Gotlib bio je genij, učitelj, prijatelj i ovo je prvi put da nas nije nasmijao", stoji u priopćenju Dargauda.