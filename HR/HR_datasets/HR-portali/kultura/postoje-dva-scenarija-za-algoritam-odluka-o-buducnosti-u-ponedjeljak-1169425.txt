Vlasnik Algoritma MK Neven Antičević rekao je danas kako zasad postoje dva moguća scenarija rješavanja problema blokade tvrtke, a o tome koji će od njih prevagnuti odlučivat će se u ponedjeljak, nakon što budu provedene inventure u svim knjižarama lanca APM-a, kada će se u konzultacijama sa Zajednicom nakladnika donijeti konačna odluka o sljedećem potezu. "Tu postoje dva scenarija: jedan je da se zadužnice povuku i da nastavimo dalje normalno raditi, no šanse za to nisu baš velike", rekao je Antičević na konferenciji za novinare u prostorijama Algoritam MK Megastorea u Zagrebu, sazvanoj s ciljem transparentne komunikacije i upoznavanja medija sa svim poduzetim koracima za stabilizaciju i normalizaciju poslovanja knjižarskog lanca Algoritam MK. "Drugi je scenarij da probamo sačuvati knjižare i radna mjesta tako da u konzultacijama sa Zajednicom nakladnika vidimo da li postoji netko tko je voljan preuzeti knjižare i ljude te nastaviti dalje poslovati", dodao je. Knjižarskom lancu Algoritmu MK od ponedjeljka je blokiran račun i vjerojatno će završiti u stečaju s dugom od 40-ak milijuna kuna. Antičević je istaknuo kako je riječ o klasičnom slučaju nelikvidnosti tvrtke koja je rezultat puštanja zadužnice od strane jednog vjerovnika, "na iznos koji nije bio trenutno rješiv". "Ta je situacija odmah izazvala reakciju nakladnika, koji su tražili da se njihove knjige povuku iz prodaje, a s obzirom na to da je 90 posto našeg asortimana u komisiji, povlačenje iz prodaje se ne može raditi dok je knjižara aktivna", pojasnio je. Stoga se pristupilo zatvaranju knjižara i provedbi inventura kako bi se točno popisala sva roba svih nakladnika, a trenutno traju intenzivne konzultacije s knjižarima oko iznalaženja rješenja u kojima se našao taj veliki nakladnički lanac. "S izdavačima još uvijek razgovaramo o tome što ćemo dalje napraviti. Pregovori su još uvijek u tijeku i teško je reći kakav će biti njihov krajnji rezultat", kazao je Antičević. Napomenuo je kako interesa ipak ima te ne želi ništa prejudicirati prije nego se sazna može li se riješiti pitanje zadužnica. Na pitanje novinara smatra li mogućim da zadužnice budu povučene, Antičević je kazao kako to jest moguće ali u ovom trenutku, kada je ozbiljno poljuljano povjerenje partnera u sposobnost tvrtke da situaciju drži pod kontrolom, nije previše vjerojatno. "Zajednički je dogovor da čekamo do ponedjeljka, kada ćemo povući nužne adekvatne poteze", rekao je Antičević.   Manji gradovi ostaju bez knjižara i radnih mjesta Zasad se ne može točno reći što će biti s 31 knjižarom APM-a i radnim mjestima, no sigurno je da će se zatvoriti barem deset knjižara, i to mahom u manjim gradovima, uključujući i barem 30-40 radnih mjesta. Na pitanje smatra li da bi se nakladnicima isplatilo uskočiti i preuzeti dio lanca APM-a, Antičević je kazao kako bi im se isplatilo "ukoliko bi postojale takve mjere koje bi im omogućile da nastave poslovanje", što mu se međutim čini teško ostvarivim "s obzirom na broj kupaca, količinu objavljivanih knjiga i visinu najamnina". "Izgubili smo dio mreže jer će se dio knjižara očigledno morati zatvoriti, dok će jedan dio možda preživjeti", ocijenio je. Sve to posljedica je niza kriznih godina tijekom kojih je kontinuirano padao promet, ali i broj objavljivanih naslova, a situacija se nije uspjela spasiti niti spajanjem triju knjižarskih lanaca – Algoritma, Mozaika knjiga i Profila 2013. u zajednički lanac knjižara, i to unatoč svim provedenim mjerama smanjivanja troškova i racionalizacije. U toj situaciji, nije se moglo plaćati dobavljače, koji su bili prisiljeni kreditirati APM na sve duža razdoblja, te je knjižarski dio tvrtke Algoritam kolegama nakladnicima – njih ukupno 393 – ostao dužan ukupno oko 10 milijuna kuna, a jednako toliko iznosi i dug prema tvrtki Algoritam d.o.o. Antičević je napomenuo da su čitavo to vrijeme kolege nakladnici bili maksimalno korektni, puni razumijevanja i uviđavni, te kako je trenutna situacija, unatoč svemu, za tu tvrtku posve nenadana: "Sve su plaće isplaćene, svi porezi državi uredno podmireni. Ovo nije ugodna situacija ni za mene osobno niti za tvrtku", rekao je. Realna prijetnja za industriju Tvrtka je u više navrata upozoravala nadležne institucije, konkretno Ministarstvo kulture i, u ovom slučaju nadležnije, Ministarstvo privrede, na nesklad između projekcije priljeva i obaveza, te na mogućnost da će taj nesklad možda kulminirati, što se i realiziralo, napomenuo je nadalje Antičević. No, pitanje je uvijek "što država smije, a što ne smije učiniti". Na pitanje hoće li propast Algoritam APM-a značiti i propast izdavaštva u Hrvatskoj, Antičević je kazao kako je to ipak malo prehrabra procjena, ali s obzirom na dug prema Algoritam izdavaštvu koji nikad neće biti naplaćen, te prema svim ostalim nakladnicima koji su također izgubili dio svojeg godišnjeg prometa, svakako će se snažno odraziti na knjižarsku industriju. Uz Algoritam izdavaštvo kapilarno je vezano stotine vanjskih suradnika, prevoditelja, lektora, kojima prijeti realna opasnost, napomenuo je, a s obzirom na to da je lanac APM ostvarivao oko 40 posto ukupnog prometa knjigom svih nakladnika, ukoliko on nestane, posljedice toga prelit će se na sve dionike industrije. Ujedinjeni u akciji spašavanja Knjižarsku infrastrukturu i oko 260 radnih mjesta u Algoritmovim knjižarama nastoji spasiti i Zajednica nakladnika. Kako bi se spriječilo zatvaranje knjižara Algoritma MK, hrvatski izdavači, okupljeni u Zajednici nakladnika i knjižara pri Hrvatskoj gospodarskoj komori, pokrenuli su pregovore s drugim vlasnicima knjižara koji bi mogli preuzeti u najam barem dio od 31 Algoritmove knjižare. Ministrica kulture Nina Obuljen Koržinek izjavila je u četvrtak, komentirajući situaciju u knjižarskoj djelatnosti nakon što je Algoritam zapao u probleme, da je Ministarstvo u kontaktu s izdavačima i priprema niz mjera koje bi trebale pomoći knjižarskoj distribucijskoj mreži, te izrazila uvjerenje da će se pronaći adekvatan način da se ta mreža sačuva. 