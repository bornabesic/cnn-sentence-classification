Još i prije premijere (ujedno i hrvatske praizvedbe), koja je bila 18. lipnja 2015., bilo je jasno da je Komedija proizvela još jedan veliki hit. Ulaznice za sve izvedbe do kraja sezone planule su u nekoliko dana, a ništa se nije promijenilo do današnjeg dana: svaki mjesec su na dan puštanja ulaznica u prodaju ispred Komedijine blagajne u Oktogonu redovi onih koji ne žele ostati bez ulaznica. Mnogi od njih predstavu gledaju po nekoliko puta, a kraj predstave publika gotovo u pravilu dočeka na nogama, pjevajući i plešući s ansamblom. Mamma Mia! do sad je gostovala u Osijeku, Opatiji, Puli, Varaždinu i Mostaru, a vidjelu ju je preko 55 000 gledatelja. Velike hitove planetarno popularne pop-grupe ABBA na Komedijinim daskama pod redateljskom palicom Igora Barberića te uz orkestar kojim ravna Dinko Appelt maestralno izvode Renata Sabljak, Vanda Winter i Ana Magud, Mila Elegović i Danijela Pintarić, Nina Kaić Madić i Elena Brumini, Đani Stipaničev i Dražen Bratulić, Ronald Žlabur i Matko Knešaurek, Ervin Baučić i Adalbert Turner Juci te odličan veliki glumačko-plesno-pjevački ansambl. Dražen Bratulić izvrsno je preveo i prilagodio tekst i songove koji nailaze na veliko odobravanje publike. Scengrafkinja je Dinka Jeričević, kostimografkinja Mirjana Zagorec, oblikovatelj tona Mario Stanin, a dizajner svjetla Miljenko Bengez. Više o produkciji Nositelj licencnih prava za područje bivše države je nekad poznati slovenski skijaš Jurij Franko koji je prava za izvedbe ustupio Kazalištu Komedija za područje Hrvatske i susjedne nam Bosne i Hercegovine. Reakcije gledatelja (sa službene Komedijine FB stranice): Pogledala sam Mamma Mia i na West Endu i mogu reći da je blijeda kopija onog što sam gledala sinoć što me učinilo izrazito ponosnom i sretnom J  Svaka čast, i čestitke cijelom ansamblu! (Zrinka M.) Ne pamtim kad sam se tako dobro zabavila kao danas! Glumci su fantastični! Nebrojeno puta tijekom predstave došlo mi je da skočim s balkona o pridružim im se! (Ivana B.B) Odlični, odlični, odlični, jučer u Areni Varaždin, prenijeli energiju na cijelo gledalište, bravo, pjevali smo cijelim putem kući! (Sanja P.) Mamma Mia. Odlični odlični odlični. Vrijedilo je potegnuti iz Dubrovnika zbog vas. (Marina T.) Mamma Mia - vrhunski mjuzikl, cijeli ansambl prekrasan. Dojam: ne da se ispricati, morate dozivjeti. Ja idem ponovo gledati.... (Ruth Anna R.) Večerašnja izvedba mjuzikla Mamma Mia zaslužuje milijun zvijezda! Duboki naklon cijeloj ekipi na sceni i iza nje! Vaša energija i trud toliko pozitivno zrače... Hvala! (Anita K.) Čestitam! Predstava u pulskoj areni je bila senzacionalna. Zahvaljujem cijelom timu. Hvala vama za lijepom večer! (José B.) Stotoj izvedbi nazočili su Jure Franko, koproducent iz Slovenije, Niko Pavlović, bivši ravnatelj Komedije, za čijeg je mandata Mamma Mia! postavljena na pozornicu ovog kazališta te Adam Končić, v.d. ravnatelja Kazališta Komedija, te redatelj i koreograf predstave Igor Barberić. 