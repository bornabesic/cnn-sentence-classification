DUBROVNIK - Dubrovački gradonačelnik Andro Vlahušić u petak je obišao filmski set za film ''Robin Hood: Origins", izjavivši kako će to biti jedan od najvećih 'blockbustera' te je ocijenio da je Dubrovnik postao najveći filmski studio na otvorenom. ''Ovo je jedan od najvećih 'blockbustera' koji će se snimiti za sljedeću godinu, budžet je 90 milijuna dolara, a samo za marketing će biti uloženo oko 100 milijuna dolara. Ovo je samo mali dio onoga što će biti u Gradu Dubrovniku, a najvažniji dio će biti na Stradunu. Tamo će postavljanje scene početi u siječnju, a film ide u veljači'', rekao je Vlahušić. Tonči Plazibat / HANZA MEDIA    Dodao je da je od svih spektakala koji su rađeni u Dubrovniku, ''Robin Hood: Origins'' najveća priča.  ''Danas se završava i snimanje 'Igre prijestolja'. Ne smijem reći što je bilo iako sam vidio sve, ali poštujemo tvrtku koja je prva ušla u naš grad. Mi smo im bili jako dobri domaćini, a tako će biti i s ovim filmom. Filmska industrija u Gradu, od Igre prijestolja, Robin Hooda, Star Warsa to je nešto što nitko nije moga niti vjerovati ni sanjati. Mi smo danas najveći filmski studio na svijetu otvorenom'', rekao je Vlahušić te dodao kako očekuje dolazak producenta ovog filma, glumca Leonarda DiCapria.  ''Ako i ne dođe on, svejedno će biti visoka razina glumaca tri tjedna u Dubrovniku i donijet će toliko dobrog u smislu promocije da je to teško zamislivo'', dodao je gradonačelnik. Tonči Plazibat / HANZA MEDIA    "Robin Hood: Origins'' je trilogiji u kojoj će Dubrovnik predstavljati srednjovjekovni grad Nottingham, a prvi elementi postavljeni su na predjelu Posat, odnosno u prostoru ispod mosta na Pločama. Snimanje će se odvijati na dijelu Straduna, u Ulici sv. Dominika, na predjelu iza Katedrale i u podnožju tvrđave Minčeta. Tonči Plazibat / HANZA MEDIA    Izvršni producent filma "Robin Hood: Origins", E. Bennett Walsh u studenom je gradonačelniku Andru Vlahušiću predstavio završne nacrte scenografije, a kako su tada prenijeli njegove riječi iz Grada Dubrovnika, "nijedan drugi grad ne bi bio adekvatna alternativa".  U Dubrovnik bi trebalo stići i nekoliko 'oskarovaca', među njima i Jamie Foxx kojem će pripasti uloga Little Johna, Robina Hooda utjelovit će Taron Egerton, dok je uloga Marion pripala Irkinji Eve Hewson. Kao producent u filmu sudjeluje i slavni glumac Leonardo DiCaprio.