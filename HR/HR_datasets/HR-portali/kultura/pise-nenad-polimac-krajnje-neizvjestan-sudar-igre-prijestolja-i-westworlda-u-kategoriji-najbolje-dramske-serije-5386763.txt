Nominacija za Zlatni globus ne jamči i nominaciju za Oscara, prvi dodjeljuje mala Udruga stranih dopisnika u Los Angelesu, a drugi mnogobrojna i moćna Akademija filmskih umjetnosti i znanosti, ali je svojevrstan jamac da se film nalazi u užoj konkurenciji i za potonju nagradu. Tako je najviše nominacija za Zlatni globus ove godine dobio film “La La Land”, njih ukupno sedam, i posve će sigurno biti i jedan od važnih natjecatelja za Oscara, jer je ubrao brojna priznanja kritičarskih udruga, a i publika ga odlično prima. Apsolutni je favorit u kategoriji najbolje komedije/mjuzikla, jer je istodobno nominiran i za najbolju režiju i scenarij (oboje potpisuje Damien Chazelle, koji se afirmirao glazbenom dramom “Ritam ludila”), za najbolju žensku i mušku ulogu (Ryan Gosling i Emma Stone) te za glazbu i pjesmu. Romantični mjuzikl po mnogima oživljava zlatno razdoblje Hollywooda, iako je potpuno suvremen. U konkurenciji najbolje drame situacija je znatno neizvjesnija. Sa šest nominacija izdvaja se “Mjesečina” Barryja Jenkinsa, koja je na portalu www.metacritic.com skupila nevjerojatnih 99 od 100 mogućih bodova. Priča o djetinjstvu, sazrijevanju i zreloj dobi Afroamerikanca iz Miamija ima osobite šanse u borbi za Oscara, jer su lanjske nominacije proglašene rasističkim, budući da su umjetnici druge boje kože u njima potpuno zaobiđeni. “Mjesečina” je prilika za ispravljanje nepravdi i to glasači Američke akademije zasigurno neće propustiti. Drama Kennetha Lonergana “Manchester pokraj mora” dobila je pet nominacija, ukoliko izgubi od “Mjesečine”, Zlatni globus će gotovo sigurno dobiti Casey Affleck, glumački puno talentiraniji brat Bena Afflecka, on glumi razvedenog muškarca koji nakon obiteljske katastrofe dobiva drugu šansu i ne želi je uprskati. Michelle Williams nominirana je za epizodu za sjajnu ulogu njegove bivše supruge. Treći favorit u ovoj kategoriji je “Greben spašenih” kojim se Mel Gibson izgleda definitivno riješio stigme nepoželjnog holivudskog filmaša. Uz nominaciju za najbolju dramu, nominiran je i za najbolju režiju, a Andrew Garfield za najbolju mušku ulogu. Po svoj prilici Američka će akademija slijediti ovu sugestiju kolega iz udruge dopisnika. Za najbolji strani film natječu se čak dva francuska ostvarenja, “Elle” veterana Paula Verhoevena i “Divines” mlade redateljice Ude Benyamine, pravila Zlatnog globusa to dozvoljavaju, međutim, račune bi im mogao pomrsiti njemački film “Toni Erdmann”, koji ovih dana odasvud dobiva priznanja kao ostvarenje godine. Veliko je iznenađenje što nijednu nominaciju nije dobila skoro trosatna drama Martina Scorsesea “Tišina”, o jezuitskim svećenicima koji šire kršćanstvo u Japanu 17. stoljeća i suočavaju se s okrutnim progonima od strane vlasti. Izostavljen je i “Sully” Clinta Eastwooda s Tomom Hanksom u naslovnoj ulozi, no ovo je godina kada su nezavisni filmovi očito zasjenili proizvode velikih holivudskih kompanija. Nominacije za Zlatni globus posebno su zanimljive kada su u pitanju televizijska ostvarenja, jer se proglašavaju pola godine nakon što je istekao rok prijava za najvažniju američku nagradu Emmy. Stoga su se među odabranima našli ne samo dobitnici Emmyja “Igra prijestolja” i “Američka kriminalistička priča”, nego i serije i tv filmovi najnovijeg datuma, kao što su Netflixovi hitovi “Kruna” i “Čudne stvari” te prestižni proizvodi kablovske mreže HBO “Westworld” i “Kobna noć”. Od serija friškog datuma tu su još “Atlanta” kablovske mreže FX i “To smo mi” NBC-a, mreže s nacionalnom frekvencijom. Nominirana je i nova verzija “Garderobijera” Ronalda Harwooda s Anthonyjem Hopkinsom i Ianom McKellenom, iako je neobično da nijedan od njih nije izdvojen kao glumac. Bit će zanimljiv sudar “Igre prijestolja” i “Westworlda” u kategoriji najbolje dramske serije, a ishod je krajnje neizvjestan. Uzgred, “Mr. Robot”, prošlogodišnji pobjednik u toj kategoriji, uopće nije nominiran.