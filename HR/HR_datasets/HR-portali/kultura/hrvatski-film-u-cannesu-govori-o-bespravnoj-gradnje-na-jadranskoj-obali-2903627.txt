Kratkometražni igrani film Zvir redatelja Miroslava Sikavice, snimljen u produkciji zagrebačkog Propeler Filma, uvršten je u program Directors’ Fortnight (franc. Quinzaine des réalisateurs / hrv. 15 dana autora) Filmskog festivala u Cannesu koji će se održati od 11. do 22. svibnja. Riječ je o programu koji još od 1969., kada je održan prvi put, svjetskoj publici predstavlja nova redateljska imena, otkrivajući autore snažnih i jedinstvenih poetika, i ukratko, prikazuje najuzbudljivija i najinovativnija ostvarenja svjetske kinematografije. Kroz povijest ovaj je program pažnju šire publike i kritike skrenuo i na neke od najuspješnijih redatelja današnjice, Tako su, primjerice, debitantski radovi Wernera Herzoga, Martina Scorseseja i Kena Loacha prikazani upravo u programu Directors’ Fortnight. Redatelj Miroslav Sikavica autor je tridesetak dokumentarnih filmova, među kojima je i nagrađivani Oblak (2011.), film o najpoznatijoj žrtvi maloljetničkog nasilja u Zagrebu, Luki Ritzu. Zvir je njegov drugi kratkometražni igrani film. Zvir je realistična priča o tome kako se jedan mutan i lakomisleno prihvaćen građevinski posao u apartmanskom naselju na jadranskoj obali pretvara u komplikaciju za bagerista iz dalmatinskog zaleđa, koji, da bi sačuvao očinski autoritet te odradio legalan, a prljav posao, mora ukloniti neželjena svjedoka. Zvir o kompleksnoj temi divlje, bespravne gradnje i patrijarhalnoj sredini pokušava progovoriti narativno suptilno i sažeto, bez moraliziranja, ekonomičnim sredstvima, kroz fizički odnos oca i sina. Jednoga socijalne prilike čini očajnim i lakomim, a drugoga vlastita manguparija pretvara u svjedoka i suučesnika ljudske drame. Autori scenarija su Miroslav Sikavica i Marija Šimoković Sikavica, a glavne uloge ostvarili su Ivan Smoljo i Marko Ban. Direktor fotografije je Danko Vučinović, montažu potpisuje Marko Ferković, a dizajn zvuka Martin Semenčić. Za scenografiju zaslužna je Veronika Radman, za kostimografiju Morana Starčević, a za masku Mirna Čurak. Producenti filma su Boris T. Matić i Lana Ujdur iz Propeler Filma, a zanimljivo je da je u produkciji ove tvrtke snimljen još jedan kratkometražni film koji je svoju premijeru imao upravo u Cannesu, i to u službenom natjecateljskom programu ovog festivala – Ciao mama Gorana Odvorčića iz 2009. godine. Film Zvir sufinanciran je sredstvima Hrvatskog audiovizualnog centra. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!