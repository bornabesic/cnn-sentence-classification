ZAGREB - Međunarodni festival dokumentarnog filma ZagrebDox tradicionalno veliku pozornost daje hrvatskim autorima, a ovogodišnje trinaesto izdanje, koje počinje u nedjelju, prikazat će u raznim programima 27 domaćih dokumentaraca, od kojih čak sedamnaest premijerno.   "Ljubav ZagrebDoxa i hrvatskih autora, kao svaka prava ljubav, razvijala se polako, stabilno i ide na bolje. U dosadašnjih dvanaest godina hrvatskim autorima posvećivali smo sve više pažnje, a i njima je sve važnije da im se filmovi prikažu na ovom festivalu i da ovdje imaju premijere", rekao je direktor ZagrebDoxa Nenad Puhovski na druženju novinara i redatelja uoči početka festivala.   Puhovski kaže kako se tijekom festivala ostvaruje i ono što je njegova osnovna tema, susret svijeta i Zagreba. "Kako smo međunarodni festival ne možemo prikazati onoliko filmova koliko oni to zaslužuju, no trudimo se da ih bude što više i da omogućimo da se kvalitetan hrvatski film vidi", dodao je. Nina Đurđević Domaće autorice i autori 13. ZagrebDoxa   Osim u regionalnoj konkurenciji, gdje je od 21 naslova devet hrvatskih, domaći autori sudjeluju u službenim programima Majstori doxa, Teen Dox, ADU Dox, dok je dokumentarni serijal "65+" dio posebnog programa.   Za nagrade se natječu filmovi "Bojnik" Kristijana Milića koji, sastavljen od sjećanja i razmišljanja, iz perspektive prve trupe dragovoljaca koji su djelovali izvan okvira MUP-a prikazuje početak Domovinskog rata.   Posljedice rata pokazuje i film "Maratonci" Biljane Čakić, koji prati najdužu utrku u Europi, dugu 227 kilometara, od Vukovara do Srebrenice i njezine protagoniste - trojicu ratnih veterana različitih nacionalnosti kojima trčanje ima terapeutsko djelovanje u liječenju PTSP-a.   Pogled na poslijeratno razdoblje donosi i bosansko-srpsko-hrvatska koprodukcija, film "Dvije škole" Srđana Šarenca, koji prikazuje travničku gimnaziju nakon rata u BiH koja je bojom i ogradom podijeljena na dva dijela - hrvatski i bošnjački, učenici među sobom nemaju nikakvih kontakata, što malonogometnim turnirom pokušava promijeniti ravnatelj hrvatskog dijela škole.   Regionalna konkurencija donosi i film "Djevojka od nula dolara" Damira Terešaka o diplomiranoj teologinji koja se profesionalno bavi boksom, no sportske organizacije i inistucije ju ignoriraju i ne daju novčanu potporu.   Film "Neuspješan skroz" Ljiljanje Šišmanović kroz portret 'slam' pjesnika, umjetnika koji nikako da se proslavi, propituje i koja su danas mjerila uspjeha i može li se biti uspješan i tako da postanete i ostanete 'neuspješan skroz'.   Grafiterima, suvremenim urbanim umjetnicima koji imaju priliku uspjeti, no izazivaju podijeljene reakcije javnosti bavi se Silvestar Kolbas u svom filmu "Simpl". Redatelj prati njihov kreativan proces u stvaranju djela te razmišljanja o svojoj poziciji unutar društva u kojem žive. Prizor iz filma 'Oni samo dolaze i odlaze' Borisa Poljaka   Film "Oni samo dolaze i odlaze" Borisa Poljaka prikazuje neobičan ranojutarnji susret dvaju svjetova na najpopularnijoj splitskoj plaži Bačvica - mladih ljudi koji se vraćaju iz klubova i starije populacije koja je krenula u jutarnju šetnju.   Robert Zuber ove godine na festivalu sudjeluje s filmom "Možeš biti sve što hoćeš" u kojem na svom iskustvu prikazuje kako je to postati dio statistike nezaposlenih.   Borbu s administrativnim sustavom prikazuje i Đuro Gavran u filmu "Jedi, spavaj, jedi, spavaj", kroz priču o Nigerijcu koji je protjeran iz svoje zemlje zbog homoseksualnosti i traži azil u Hrvatskoj.   Dokumentarist Goran Dević u konkurenciji predstavlja svoj novi film "Buffet Željezara", posvećen kafiću na autobusnom kolodvoru pred zatvaranjem, u nekad važnome gradu iz kojega danas sve više ljudi nastoji otići.   Isti autor u posebnom programu festivala predstavit će svoj dokumentarni serijal "65+", koji kroz svjedočanstva starijih ljudi pokazuje kako izgleda život treće dobi. Od dvanaest epizoda prikazat će se tri - "Druga ljubav", "Izbori", i "Umjetnik nikad ne ide u penziju".   Kao dio posebnog programa "Majke i kćeri" prikazat će se i film "Nasljeđe" Sanje Šamanović, intimna priča o dvije žene koje zbog životnih okolnosti nakon puno vremena ponovno moraju živjeti zajedno.   U programu Majstori doxa premijerno će se prikazati film "Svaka dobra priča je ljubavna priča" Rajka Grlića i Matjaža Ivanišina, film o kazališnoj predstavi "Boris, Milena, Radko" i ljudima koji stoje iza nje - scenarist i redatelj Dušan Jovanović te glumci Milena Zupančić, Radko Polič i Boris Cavazza. Žiri programa Teen Dox   Dva filma odabrana su za Teen Dox - "Uzdanica" Antona Mazulića o mladom studentu prava koji se želi ostvariti kao profesionalni konzervativni političar i "Ne žalim ni za čim" Lucije Strugar, portret mladog viškog plesača, deklariranog homoseksualca koji živi u izoliranoj sredini.   ADU dox donosi filmove "Franko Elek - slike iz života jednog emigranta" Silvija Mirošničenka, "Kamo idemo?" Lidije Špegar o mladoj zagrebačkoj taksistici, "Kika" Mirne Zgrabljić o djevojci koja radi neobičan noćni posao kako bi zaradila za školovanje i "Pomutnje" Lane Kosovac o Eurokazovom projektu ostvarenom u New Yorku.   "Neželjena baština", novi film Irene Škorić o spomenicima NOB-u o kojima danas nitko ne brine, prikazat će se u programu Kontroverzni dox.   ZagrebDox donosi i retrospektivu posvećenu dvadesetoj godišnjici djelovanja produkcijske kuće Factum. Osam filmova prema izboru Vetona Nurkollarija, umjetničkog direktora DokuFesta u Prizrenu dat će presjek Factumovog opusa - "Bag" Dalibora Matanića, Tomislava Rukavine i Stanislava Tomića, "Blokada" Igora Bezinovića, "Čuvar tegljača" Silvija Mirošničenka, "Dečko kojem se žurilo" Biljane Čakić, "Godine hrđe" Andreja Korovljeva, "Nemam ti šta reć' lijepo" Gorana Devića, "Pitka voda i sloboda III" Rajka Grlića i "Sve5!" Dane Budisavljević.   ZagrebDox će od 26. veljače do 5. ožujka u svim dvoranama novouređenog kina Kaptol Boutique Cinema prikazati više od 120 filmova.