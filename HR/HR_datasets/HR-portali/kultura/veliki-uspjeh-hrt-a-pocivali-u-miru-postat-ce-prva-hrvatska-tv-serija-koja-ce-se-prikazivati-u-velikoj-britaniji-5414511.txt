ZAGREB - Britanska tvrtka Global Series Network otkupila je licenciju za hrvatsku dramsku seriju Počivali u miru za tržište Ujedinjenoga Kraljevstva. Global Series Network ekskluzivni je partner poznatoga britanskog javnog servisa Channel Four s kojim su pokrenuli ekskluzivni i jedinstveni dramski program pod nazivom Walter presents. Uspješna je prodaja domaće televizijske serije Počivali u miru na britanskome tržištu posljedica povećanih napora Odjela za prodaju programa i usluga Hrvatske radiotelevizije da najkvalitetnije domaće sadržaje ponudi na međunarodnome tržištu i učini dostupnima širokomu krugu televizijskih gledatelja diljem svijeta.   Serija je Počivali u miru nastala kao rezultat uspješne suradnje Hrvatske radiotelevizije i nezavisne produkcijske tvrtke Ring produkcija u režiji Gorana Rukavine, Kristijana Milića i Gorana Dukića, a kroz seriju je dosad prošlo više od 250 vrhunskih domaćih glumaca predvođenih stalnim likovima koje tumače Judita Franković i Dragan Despot.   „Projekt je Walter Presents pokrenut kako bi predstavio ponajbolje dramske serije diljem cijeloga svijeta te smo ponosni i presretni što smo otkupili licenciju za emitiranje  dramske serije Počivali u miru, naše prve hrvatske serije. Nadam se da će ova prodaja dramske serije biti jednim od mnogih budućih poslovnih uspjeha Hrvatske radiotelevizije na inozemnome tržištu”, izjavio je povodom sklapanja ugovora dramski urednik i jedan od kreatora projekta Walter Presents Walter Iuzzolino. Televizijska je serija Počivali u miru postala prvom hrvatskom dramskom serijom prikazanom u zapadnoj Europi, nakon što ju je prošle godine otkupio belgijski javni medijski servis Vlaamse Radio en Televisieomroeporganisatie (VRT). Tijekom 2017. godine postat će ujedno i prvom hrvatskom televizijskom serijom koja će se prikazivati na velikome britanskom tržištu, odakle smo godinama uvozili ponajbolje dramske serije.