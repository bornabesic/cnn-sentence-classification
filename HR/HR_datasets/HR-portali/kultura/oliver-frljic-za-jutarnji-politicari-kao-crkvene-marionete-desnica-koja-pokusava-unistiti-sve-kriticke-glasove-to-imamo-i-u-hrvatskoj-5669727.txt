Nova kazališna predstava 'Kletva' u režiji Olivera Frljića, premijerno izvedena u subotu u Varšavi, podigla je na noge Ckrvu i konzervativne organizacije, te isprovocirala jučerašnje okupljanje stotinjak prosvjednika ispred Teatru Powszechny, gdje je izvedena. Kazališni redatelj Oliver Frljić za Jutarnji je izjavio: "Ova situacija u Poljskoj je, naravno, dobrodošla hrvatskim desničarima jer oni silno hoće dokazati da su veći pape od Pape. Mislim da je ova predstava jako važan, to je na kraju krajeva potvrdila i poljska kazališna kritika, jer ona govori o situaciji u poljskom društvu. To nije, naravno, situacija samo u poljskom društvu, to je situacija koju imamo i u Hrvatskoj, koja je iz dana u dan sve gora i gora. Moja predstava je otvorena kritika sprege katoličke crkva i vlasti u Poljskoj. Činjenica je da su u dosta slučajeva političari u toj zemlji crkvene marionete. Predstava također govori o poziciji žena u Poljskoj. Ne znam koliko hrvatska javnost zna, u Poljskoj je abortus ilegalan. Žena može napraviti abortus samo u slučaju ukoliko će dijete ostati s velikim poteškoćama, ili  je bila silovana, ili ukoliko dijete ugrožava njen život. Poljske žene masovno odlaze u Slovačku i Nizozemsku, to je takozvani "abortus turizam" i prostor slobode se sužava. Sve je manje kritičkih glasova, kao i u Hrvatskoj, desnica pokušava uništiti sve one institucije, organizacije ili pojedince koji su kritični prema ovakvim politikama. Ja sam zapravo pokušao o svemu tome progovoriti u predstavi koju sam radio u Teatru Powszechny u Varšavi. Ova predstava je također odgovor na sve ono što se događalo oko predstave 'Naše nasilje i vaše nasilje'. To je predstava oko koje još uvijek traje policijska istraga u Poljskoj. Policija dovodi na informativne razgovore kritičare i teatrologe i postavlja im nevjerojatna pitanja. Jedno od njih je da li predstava ima, po njima, visoku umjetničku vrijednost. Moram priznati da se bojim društva u kojem sud odlučuje o tome da li je nešto umjetnost ili nije." Nije točno da je podignuta bilo kakva kaznena prijava protiv mene ili bilo koga zbog predstave Kletva čiju smo premijeru imali u subotu 18. veljače u Varšavi. Pogotovo ne pred DORH-om kako je to objavljeno na portalu 100posto, DORH je Državno odvjetništvo Republike Hrvatske i nema veze sa predstavama u Poljskoj.