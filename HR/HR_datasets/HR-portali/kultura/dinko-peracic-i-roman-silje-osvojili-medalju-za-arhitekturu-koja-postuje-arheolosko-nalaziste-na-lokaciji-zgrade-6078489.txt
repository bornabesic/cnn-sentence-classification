ZAGREB - Dinko Peračić i Roman Šilje, autori projekta "Građevinski fakultet Osijek" dobitnici su Medalje za arhitekturu, novoutemeljene godišnje nagrade Hrvatske komore arhitekata, a laureat Medalje za konceptualni pothvat je arhitektonski studio 3LHD za koncept (izložbu) "3LHD INTERAKCIJE", priopćeno je iz HKA.   Dobitnike prestižnih novoutemeljenih strukovnih priznanja za istaknuti doprinos hrvatskoj arhitekturi u 2016. godini proglasio je na svečanosti održanoj u petak navečer u Rovinju peteročlani ocjenjivački žiri kojim je predsjedao akademik Nikola Bašić.   Bašić je tom prilikom u projektu zgrade Građevinskog fakulteta Osijek, koja se nalazi na Sveučilišnom kampusu Osijek, posebno pohvalio pojavnost i funkcioniranje proizašle iz poštovanja prema zatečenim vrijednostima – vrijednom arheološkom nalazištu koje se nalazi na lokaciji zgrade.   Iz toga je proizašla ideja da pet visokostijenih nosača postanu njezin glavni konstruktivni, a ujedno i oblikovni element. Ambijent je, tako, oblikovan nosivom konstrukcijom i svijetlom u bezbroj varijacija, zbog čega je kretanje kroz zgradu "kinematografski doživljaj". Vlado Kos / HANZA MEDIA Nova zgrada Građevinskog fakulteta u Osijeku     "Što se tiče izložbe 3LHD interakcije, dobitnika Medalje za konceptualni pothvat, upravo ta izložba kroz petnaest tematskih cjelina problematizira i ukazuje na kompleksnost djelovanja arhitekata te nudi u praksi već provjerene metode kao odgovor na postavljena pitanja i izazove", kazao je Bašić.   3LHD interakcije konceptualni je pothvat arhitektonskog studija 3LHD realiziran kao interaktivna izložba u Muzeju suvremene umjetnosti u Zagrebu od prosinca 2015. do veljače 2016., kojom je arhitektonski studio, čiji potpis stoji na nekim od ključnih radova novije hrvatske arhitekture, predstavio više od 20 godina svoga djelovanja. Neja Markičević / HANZA MEDIA Izložba 3LHD interakcije u Muzeju suvremene umjetnosti   "Pod zajedničkim nazivom 'Interakcije', izložba raščlanjuje različite aspekte interaktivnog djelovanja: ured kao platforma za razmjenu znanja; suradnja s drugim kreativcima, inženjerima i tehnolozima; složenost procesa realizacije građevina; prezentacija arhitektonskog djela; međuodnos edukacija i praksa; komunikacija s medijima i drugo, prepuštajući posjetitelju da odabere redoslijed i teme koje ga zanimaju i tako sam otkriva veze među njima", rekao je Bašić.   Medalje su dodijeljene na svečanosti u okviru prve godišnje strukovne konferencije Hrvatske komore arhitekata, "Dani arhitekata 1.0.".   Trodnevna konferencija okupila je u hotelu Lone u Rovinju brojna ugledna imena iz svijeta arhitekture i graditeljstva.