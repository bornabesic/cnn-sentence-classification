Bend Elemental posljednju godinu obilježio je mnogim promjenama, pratila ih je neka posebna energija i čega god su se primili, pretvarali su u uspjeh. Tako su povodom 18. godine postojanja benda izdali dvostruki album 'Tijelo' s čak 18 pjesama, pod okriljem vlastite diskografske etikete – 383 Records. Jedina dva singla puštena s albuma, pjesme 'Goli i bosi' te 'Sve je moje tuđe' oduševile su i publiku i radijske urednike te postali hitovi u svakom kutku regije. Na valu sjajnih pjesama zaredali su se koncerti i nastupi, a kao kruna godine i 18-godišnje karijere dogodio se rasprodani koncert u Domu sportova prije 3 mjeseca. Cijeli priču zaokružili su samo desetak dana poslije, kada je pjesma 'Goli i bosi' u vrlo ozbiljnoj konkurenciji (Massimo, Hladno pivo, Petar Grašo, Pavel) ovjenčana nagradom Porin 2015 za Pjesmu godine.Tu priča ne staje, jer Elemental upravo predstavlja svoju novu uzdanicu, pjesmu 'Tijelo pamti' kojom će, nadaju se, iznova osvojiti publiku. 'Tijelo pamti' treći je službeni singl s albuma 'Tijelo' a prati ga vrlo senzualni video spot za koji su zaslužni redatelj Marko Milovac i direktor fotografije Ivan Zadro."Odabrali smo pjesmu 'Tijelo pamti' jer smo primijetili da se u posljednje vrijeme u javnosti zazire od tjelesnosti, taktilnosti, a u svrhu promicanja neke "srednjevjekovne" suzdržanosti i čistoće. Tijelo kao takvo oduvijek je inspiriralo umjetnike, od antičkih kipara do francuskih post-impresionista, a mi smo se pozabavili njime na svoj lirski način. Kroz tekstove govorimo da, unatoč prolasku vremena, tijelo pamti dodire i sjećanja bivših ljubavnika. Seks se uspoređuje s plesom, znatiželjnom tjelesnom igrom bez propisanih "koraka" - zato nam je drago što su Marko Milovac i Ivan Zadro iz C47 Film za uprizorenje pjesme odabrali baš dvoje plesača koji pokretom prate igru naših riječi. Nadamo se da će se i publici svidjeti i pjesma i spot. Želja nam je da zajedno maknemo koprenu tabua s tjelesnosti - ipak, 2016. je! " poručili su iz Elementala povodom svog novog singla i spota.     Plesnu priču u kojem tijelo pamti sve što doživi, iznijeli su odlični plesači - profesionalna plesačica i osnivačica O.N.E. art company Martina Nevistić i Adrian Pezdirc, glumac i plesač, član ansambla ZKM-a. Spot je sniman u staroj tvornici Gredelj. "U dogovoru sa bendom odlučili smo koristiti medij suvremenog plesa kako bi kroz pokret plesača interpretirali i vizualno popratili teme koje se provlače kroz pjesmu. Koristili smo prostor i industrijsku arhitekturu kako bi vizualno istaknuli tijelo i pokret, koristeći razliku između hladnog, pravilnog, mehaničkog i organskog, fluidnog - ljudskog. Također, koristili smo projekcije na tijelima plesača kao i u samom prostoru gdje smo projicirali lica članova benda", opisao je redatelj Marko Milovac.