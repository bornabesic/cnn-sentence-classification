ZAGREB - Ravnatelj Hrvatskog audiovizualnog centra (HAVC) Hrvoje Hribar upozorio je u utorak kako je reputacija Hrvatske ozbiljno narušena zbog neispunjavanja obveza Ministarstva kulture za filmske poticaje te pozvao na zaustavljanje devastacije tog vrijednog resursa. "Još jednom apeliram na hrvatsku javnost, osobito na hrvatsku vladu, da bez odlaganja zaustavi devastaciju jednog vrijednog društvenog i kulturnog resursa, hrvatske industrije od koje neposredno živi više od 1500 filmskih radnika i od koje blagodati ubiru mnoge druge gospodarske grane", rekao je Hribar na konferenciji za novinare u HAVC-u. Objasnio je da je nacionalni sustav poticaja, gospodarski projekt hrvatske filmske zajednice, u ozbiljnoj krizi jer Ministarstvo kulture nije osiguralo zakonom predviđena sredstva niti omogućilo daljnji rad Povjerenstva za poticaje, kojemu je mandat istekao 4. kolovoza.   "HAVC je bio prisiljen pravno se zaštititi budući da je neprodužavanjem mandata i dekretom ukidanja tog tijela sustav bio doveden u situaciju da očekujemo pravne poteze i tužbe stranih partnera koji su nam dali povjerenje, a sada su se našli u nevolji", rekao je. Hribar kaže i kako su "bili prisiljeni podnijeti sudsku tužbu i istim potezom zatražiti utvrđivanje nezakonitog postupanja Ministarstva kulture", a s osnovnom namjerom da spriječe moguće sudske tužbe međunarodnih partnera. Po njegovim riječima, aktualna financijska obveza države iznosi za poticaje 20,6 milijuna kuna, no o ukupnoj šteti još neće govoriti kako ta tema ne bi postala predmet skandalizacije. Osvrnuo se i na "ponovljene klevetničke napade" na rad HAVC-a koje su prenijeli pojedini portali", a koji podsjećaju na one za koje je, kaže, HAVC već dobio sudske presude u svoju korist. "Hrvatski sudovi su tijekom ove godine izrekli niz nepravomoćnih i jednu pravomoćnu presudu protiv osoba koje su se protiv HAVC-a koristile potpuno istim riječima, patvorinama i vrlo sličnim konstrukcijama kao što je ovo što čitamo posljednjih dana", rekao je Hribar. "Za razliku od procesa protiv klevetnika koji su spori, ali dostižni, za poticaje nema vremena i probleme sa sustavom poticaja mora se rješavati odmah", dodao je. Kako ističe, djelovanje HAVC-a regulirano je zakonom i nizom zakonskih akata koji su zamišljeni tako da omoguće "razgovjetan rad" te "javno i jasno" dostupne rezultate, a negativne interpretacije njihova rada tumači kao "pokušaj da se skandaliziranjem starih neistina skrene pozornost s odgovornosti za krivičnu i materijalnu štetu nastalu nedjelovanjem i nesnalaženjem nadležnoga ministarstva". Hribar je istaknuo i kako je sustav poticaja od 2012. Hrvatsku napravio iznimno atraktivnom destinacijom za međunarodne koprodukcije i "uveo u lukrativni prostor nešto što se naziva filmskim turizmom". Kao jedan od pozitivnih primjera da sustav funkcionira, kao i da umjetnički savjetnici donose dobre odluke kada biraju projekte izdvojio je činjenicu da  Hrvatska posredno ili neposredno ove godine ima čak osam kandidata za idućeg Oscara, u kategoriji najboljeg filma na stranom jeziku - šest manjinskih i dvije većinske koprodukcije.