Izostanak Keruma, Dežulović i Lucić u govoru ministrice kulture, predsjednikova izaslanica koja je zaboravila svoj tekst, sve su to u subotu navečer bili sporedni detalji događaja na prevrelom ali blistavom Peristilu. Ono glavno bio je, nakon tri godine izgnanstva na Prokurativama, povratak opere kući, na jedinstvenu ambijentalnu pozornicu Peristila. Za tu je prigodu savršen izbor bio Verdijev Nabucco s kojeg je maestro Nikša Bareza sljuštio sav nataloženi pjevački kičeraj. Odličnom zboru i orkestru Opere splitskog HNK, a naročito solistima, Bareza je nametnuo strogu disciplinu gradeći čist, cjelovit i uvjerljiv dramatski luk. Predstavu je bez ekstravagancija režirao Talijan Ivo Guerra, a Leo Kulaš i Najda Kromić Židove su obukli stilski čisto i bezvremenski, dok kod Babilonaca nisu odoljeli aluziji, srećom ne preagresivnoj, na Arafatove Palestince. U krajnje jednostavnoj scenografiji Dinke Jeričević, a u skladu s novim strogim konzervatorskim režimom na Peristilu, najdojmljiviji elementi bili su svjetlo Zorana Mihanovića i videoprojekcije Willema Miličevića i Vice Rossinija. Oni su Peristil palili, umnožavali, potapali, rušili, a legendarni zbor "Va pensiero" ukrasili punim mjesecom koji je samilosno zaplovio nad babilonskim sužnjima. Argentinac Fabian Veloz kao Nabucco bio je glasovno uvjerljiviji od rumunjske zvijezde Silvije Sorine Munteanu u ulozi Abigaille. Ali, oboje su ih natkrilili domaći pjevači, u prvom redu impozantni i suvereni Zaccaria Ivice Čikeša, silno obećavajući tenor Domagoj Dorotić kao Ismaele i Terezija Kusanović kao primjereno uzvišena Fenena. Oni su bili noseći stupovi dotjerane izvedbe, naročito u lijepo izrađenim i sigurnom rukom maestra Bareze uravnoteženih ansambl-prizora. Bio je to divan spoj svjetla, glazbe i kamena o kojem će širom svijeta moći pričati i specijalna gošća premijere, predsjednica Glavne skupštine UNESCO-a Katalin Bogyay.