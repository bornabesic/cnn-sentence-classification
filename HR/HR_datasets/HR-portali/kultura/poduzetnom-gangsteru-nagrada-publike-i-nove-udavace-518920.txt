U nedjelju navečer dodijeljena je i posljednja nagrada 9. ZagrebDoxa i to ona mnogima najvažnija. Nagradu publike dobio je film “Gangster te voli” domaćeg autora Nebojše Slijepčevića i producentice Vanje Jambrović koji je uz iznimno dobre reakcije prikazan na otvaranju festivala, a potom još dvaput, u programskoj cjelini s kratkim Slijepčevićevim “Muškim filmom”. Gorko-slatka dokumentarna komedija “Gangster te voli” snimana je u okolici Imotskog, gdje se karizmatični bračni posrednik Gangster već trideset godina bavi spajanjem povučenih imotskih mladića i djevojaka iz Hrvatske i okolice. – Ja imam dosta utakmica u nogama i još sam davno shvatio da bi moje iskustvo moglo pomoći našim mladima – objasnio nam je jednostavno Gangster kako se umjesto karijere parketara odlučio za bračno posredovanje navodno spojivši stotine parova. Čitav tjedan gledali smo ga u “akciji” na festivalskim hodnicima, kako fotografira zgodne mlade djevojke, nudi im formulare za traženje bračnog partnera, šarmira, arhivira... – Svako putovanje dobra je prilika za posao, a ovdje očito ima mnogo slobodnih djevojaka za imotske neženje – rekao je smiješeći se preko sunčanih naočala. Takvo brzo umrežavanje i snalažljivost davno su mu donijeli nadimak Gangster, a sada i diplomu ZagrebDoxa za publici najdražeg protagonista. Tko zna, možda je tijekom festivala i spojio neki novi par!