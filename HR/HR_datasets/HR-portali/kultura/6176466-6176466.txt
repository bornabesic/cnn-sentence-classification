Močvarina crowdfunding kampanja za izdavanje knjige "Močvara i priča o URK-u" trenutačno je na 88 posto od potrebnog iznosa i traje još samo pet dana! I vi možete pomoći ostvariti taj cilj - pozovite samo jednu osobu za podršku kako bi se stiglo do cilja prije roka! Crowdfunding, relativno novi način alternativnog financiranja projekata, velik je izazov za Močvaru, koja zahvaljujući njemu ima mogućnost direktno uključiti svoju publiku u realizaciju ovog sjajnog projekta. Promo   Kampanjom, koja traje do 8. lipnja, prikupljaju se sredstva potrebna za skupi tisak knjige, a podržavatelji (ili jezikom Indiegogo-a "backeri") imaju priliku to omogućiti, ali i dobiti čitav niz zanimljivih nagrada ("perkova"), kao što su, naravno, sama knjiga, ali i plakat Igora Hofbauera, knjiga "5 godina Močvare" iz 2004. godine, godišnji upad u Močvaru, bookmark s motivom omota knjige... - 'Močvara i priča o URK-u' je knjiga koja će na više od 400 stranica uz puno plakata, fotografija, stripova, crteža i raznih priča pokušati dočarati što smo sve i kako radili od osnutka Udruženja za razvoj kulture 'URK' 1995. godine. Ideja je da predstavimo specifičnost organizacije koja je u protekle 22 godine ostavila doista jak trag u kulturnom životu grada, dajući istovremeno pogled na širu scenu u kojoj ona djeluje. Iako u površnoj percepciji funkcioniramo kao glazbeni klub, Močvara i URK su puno više od toga, a ova knjiga će pokušati predstaviti taj raznolik i ponekad pomalo skriven svijet - kažu iz Močvare. Na više od 400 stranica velikog formata uz sjajan omot Igora Hofbauera raspoređeno je oko 70 manjih i većih poglavlja, nastalih u suradnji s više od stotinu autora. Promo Promo   Predstavili smo zanimljive bendove (Jonathan Richman, The Residents, Einstürzende Neubauten, Figli Di Madre Ignota, Let 3), prostore iz daleke prošlosti koji su imali bitan utjecaj (Galerija ESCE, Kuglana), URK-ove projekte (Galerija Močvara, Human Rights Film Festival, KUM - kazalište u Močvari, Močvarni laboratorij, Začarana Močvara, Primijenjena u Močvari, Otokultivator na Visu, festivali Ponikve...), pojedine glazbene scene (metal, elektronika, hardcore i punk) ili neke zanimljive priče (o nastanku i nestanku Močvarinih programskih knjižica, o URK-ovom klubu u Rupi, o prvoj Močvari u Runjaninovoj ulici...). Važan dio knjige čine dijelovi s radovima naših dizajnera, pa tako imamo već klasične plakate (Igor Hofbauer, Ivan Eror, Darko Kujundžić, Tomislav Vranić...), ali i neke novije (Željka Tkalčec, Krunoslav Nemčić Rakun, Lovro Škiljić, Benjamin Beljan Žac..). I na kraju, tu su i cjeline o važnim ljudima koji nisu više s nama (Ivica Baričević Bara, Marko Čaklović, Dragan Pajić Pajo i Željko Zorica Šiš). Promo   Prilog knjizi je vinilna single ploča "Mekani hitovi za mekani grad" s neobjavljenim pjesmama Milana Manojlovića Mancea. "Močvara i priča o URK-u" je obavezna lektira za svakoga tko drži do svog alternativnog, umjetničkog, subkulturnog ili jednostavno uličnog kredibiliteta. Podržite crowdfunding kampanju za izdavanje knjige, budite i vi dio povijesti! Promo