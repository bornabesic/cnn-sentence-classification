Britanska romantična komedija 'Zapravo ljubav' ('Love Actually') jedan je od najuspjelijih i najpopularnijih božićnih filmova, a snimljen je prije 14 godina.   Vjerne obožavatelje zasigurno je razveselila vijest da je snimljen nastavak popularnog hita, u kojemu je glumilo mnoštvo glumačkih zvijezda, poput Hugha Granta, Liama Neesona, Emme Thompsona, Colina Firtha, Keire Knightley i drugih.   Većina njih pojavljuje se i u nastavku, koji je prikazan sinoć na NBC televiziji, a čini se da mu je jedina mana trajanje. Red Nose Day Actually, prikazan na Dan crvenih nosova, traje tek 16 minuta, no prema prvim recenzijama, po kvaliteti i šarmu ne zaostaje za originalom.   Sinoć su američki gledatelji imali priliku vidjeti proširenu verziju filma, u kojoj nastupa i američki glumac Patrick Dempsey koji glumi supruga Sarah (Laura Linney). U originalnom filmu Sarah između ljubavi prema Karlu i brige za bolesnog brata, bira ovo potonje, no nastavak donosi priču o sretnom kraju za Amerikanku.   Juliet (Keira Knightley) je i dalje u sretnom braku s Peterom (Chiwetel Ejiofor). Mark (Andrew Lincoln), koji joj izjavljuje ljubav na ulaznim vratima, dok joj muž sjedi u dnevnoj sobi, u međuvremenu je i sam pronašao ljubav: oženio je Kate Moss.   Rowan Atkinson i dalje umata i aranžira darove. I dalje to čini vrlo nespretno.   Daniel (Liam Neeson) i njegov sin (Thomas Brodie-Sangster) i dalje vode vrlo ozbiljne razgovore o ljubavi, a u nastavku filma Sam dolazi pred oca sa svojom dječjom ljubavi, prekrasnom Joannom (Olivia Olson), koja je svima izmamila suze otpjevavši na školskoj priredbi (All I Want For Christmas Is You).   Emma Thompson se ne pojavljuje u nastavku. Razlog je tomu što je njezin filmski suprug, glumac Alan Rickman preminuo 2016., a njihova je ljubavna priča završila vrlo komplicirano. Jednostavno nisu mogli naći rješenje, pa su ih odlučili izostaviti.   Jamie (Colin Firth) je oženjen Portugalkom Aureliom, imaju troje djece, četvrto je na putu, no on i dalje ne govori baš dobro portugalski.   Hugh Grant opet je britanski premijer i oženio je Natalie (Martine McCutcheon), i još uvijek voli plesati.