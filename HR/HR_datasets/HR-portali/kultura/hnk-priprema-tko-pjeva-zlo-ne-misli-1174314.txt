Fantastične fotografije Marka Ercegovića u knjižici nove sezone zagrebačkog HNK sjajno ilustriraju uzbudljive programe koje su jučer najavili intendantica Dubravka Vrgoč i ravnatelji Opere, Baleta i Drame Nikša Bareza, Leonard Jakovina i Ivica Buljan. Intendantica se pohvalila i nastavkom porasta prodaje ulaznice te istaknula da za dramski program takvog silnog interesa nije bilo još od 1980-ih. Apoksiomen u Baletu – To je znak da ljudi u kazalištu prepoznaju oslonac, ali i mjesto postavljanja svih važnih pitanja s kojima se suočavaju pojedinci i društvo u vremenu tranzicije koje se pretvara u trajno stanje – rekla je Vrgoč. Zadatak da nastave golem uspjeh domaćih suvremenih tekstova dobili su roman “Ciganin, ali najljepši” Kristijana Novaka u dramatizaciji Ivora Martinića i režiji Ivice Buljana te filmski klasik “Tko pjeva, zlo ne misli” kojem će na svoj specifičan autorsko-redateljski način pristupiti Rene Medvešek s glumačkim ansamblom u kojem će gostovati i Krešimir Mikić kao gospon Fulir. Janusz Kica režira Shakespeareova “Kralja Leara” s Mikijem Manojlovićem, a na scenu se u toj predstavi vraća i Mustafa Nadarević. U programu Baleta skulptura Apoksiomena bit će inspiracija koreografu Claudiju Bernardu i skladateljici Tamari Obrovac, Patrice Bart ispričat će životnu priču carice Sissi na glazbu Bedricha Smetane, a Valentina Turcu postavlja svoju koreografsku viziju Mannove i Mahlerove “Smrti u Veneciji”. Hemingway u Operi Maestro Bareza najavio je premijere “Adela i Mare” Josipa Hatzea, Wagnerova “Ukletog Holandeza” i Puccinijeve “Turandot”, kao i koprodukcije novih djela. To su “Kein Licht” Philippea Manouryja na libreto Elfride Jelinek i “Two Oars”, opera posvećena Hemingwayevu romanu “Starac i more” koju sa skladateljicom Paolom Prestini priprema slavni redatelj Robert Wilson. Najavljeni su i koncertni ciklus, debi Lane Kos u ulozi Elizabete u Verdijevu Don Carlu te izvedba Gotovčeva “Ere” na Tomislavcu na Dan državnosti 25. lipnja. HNK nastavlja i prodor u Europu. Dva milijuna eura iz fonda Kreativna Europa zagrebačka će Opera podijeliti s opernim kućama Pariza, Londona, Madrida i još dvadesetak metropola u projektu snimanja i emitiranja predstava na televiziji Arte. Drama će pak biti uključena u Europski kazališni laboratorij za istraživanje primjena novih tehnologija u teatru. U sklopu tog projekta norveški redatelj Eric Ulfsby u Zagrebu će režirati Ibsenova “Peera Gynta”, dok će Ivica Buljan s ansamblom Norske Teatreta u Oslu postaviti Krležino “Kraljevo” koje na norveški upravo prevodi Bekim Sejranović.