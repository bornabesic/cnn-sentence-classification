Slušati koncert, dok se u pozadini mreška more, a zvjezdano nebo i kamena utvrda kreiraju scenografiju koja je uvijek u pokretu jedinstveni je događaj. Ovoga ljeta jedna od najpoželjnijih takvih destinacija je revitalizirana Tvrđava sv. Mihovila u Šibeniku na čiju pozornicu Amira Medunjanin „staje“ u petak, 31. srpnja.  “Poseban je gušt pjevati uz more. Prošlogodišnja posjeta Šibeniku na Off festu će mi zadugo ostati u pamćenju. Sjajno smo se družili. Sigurna sam da će i ovoga puta biti tako. Još ako na poklon svi skupa dobijemo zvjezdano nebo, kud će ljepše?!”, kazala je Amira Medunjanin.  Amira je glazbenica svjetske reputacije. Romantična duša koja će ovog ljeta nastupati ne samo u Hrvatskoj već i u Španjolskoj, Norveškoj, Njemačkoj, Makedoniji,... a ono što Amira svojim vokalom daje je „prostor duši da diše“! Ova Sarajka poznata je da interpretira tradicionalne pjesme iz drugih zemalja regije na izuzetno nekonvencionalan način, istražujući nove moduse kojima daje magičnu vrijednost bezvremenskoj glazbi. Sevdah je njezin svijet, ali i jazz, ženski blues... Dalmatince je već osvojila nastupivši prošle godine na Runjićevim večerima te na nedavno održanom, rasprodanom koncertu u sklopu programa „San Sustipanske noći“. Amira će Šibenčanima, i njihovim prijateljima, predstaviti album „Silk & Stone“ (svoj peti studijski album), koji je prošle godine objavio Aquarius Records. Riječ je o 10 skladbi vrhunske interpretacije, kao što su 'Eleno kerko', 'Kradem ti se u večeri', 'Ima dana'... Kako svojim senzibilitetom, energijom i emocijom Amira „priča“ najljepše i najtužnije priče možete saznati u petak, 31. srpnja na šibenskoj Tvrđavi sv. Mihovila. ULAZNICE Ulaznice: www.eventim.hr i prodajna mjesta u sustavu Eventim, blagajna Tvrđave, Muzej grada Šibenika, Dallas Music Shop (Šibenik). Cijena ulaznica: 120 kn; VIP = 140 kn >>Beskompromisni Šibenčani useljavaju u tvrđavu Sv. Mihovil >>Amira Medunjanin 16. ožujka vraća se u Zagreb 