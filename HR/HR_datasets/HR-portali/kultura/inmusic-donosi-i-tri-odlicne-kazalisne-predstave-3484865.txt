Uz najaktualnija glazbena imena posjetitelji INmusica i ove godine imaju priliku uživati u tri odlične kazališne predstave! U sklopu ovogodišnjeg INmusicovog kazališnog repertoara, na daskama koje život znače Vilim Matula će u ponedjeljak (20. lipnja) izvesti monodramu 'Münchhausen', u utorak (21. lipnja) Senka Bulić predstavit će 'Dream of Life', predstavu koja govori o životu Patti Smith, a treći dan festivala, 22. lipnja Zijah Sokolović sve prisutne nasmijat će svojom predstavom 'Međuigre 0-24'. Maleno festivalsko kazalište već dugi niz godina ugošćuje velike predstave i još veće glumce! Predstava 'Münchhausen' u izvedbi Vilima Matule monodrama je nastala prema knjizi Gottfrieda Augusta Bürgera, a govori o umijeću laganja. Matula u predstavi postaje najveći svjetski lažljivac, Barun Münchhausen koji, osim što je na Mjesecu bio prije Neila Armstronga, zna jahati i konja i topovsku kuglu. Ili barem tako laže, odnosno kaže. Poznata priča o lažljivcu doživjela je više od 500 izvedbi, a istina je da će osvojiti još mnoge, a također i publiku INmusica. 'Dream of Life' je predstava-performans o životu Patti Smith i svjedoči o vremenu kad je 70-ih godina Patti osvojila svijet svojom pojavom. Senka Bulić u predstavi prati razvoj ove umjetnice te donosi atmosferu tog vremena. Na daskama INteatra upriličiti će Patti Smith prema tekstu Jelene Svilar i Morane Foretić. Predstava govori o slobodi i borbi za slobodu u vrijeme punka i pobune protiv sustava. Patti Smith bila je predvodnik borbe za slobodu i tadašnji uzor mnogima koji su sanjali o pobuni i ljubavi, a veliki uzor ostala je i danas – između ostalih, inspiracija je suvremenim kantautoricama PJ Harvey i Florence Welch koje će također nastupiti na ovogodišnjem INmusicu! Monodrama 'Međuigre 0-24' Zijaha Sokolovića na satiričan način komentira aktualna politička i društvena zbivanja. Sokolović je već dobro poznati majstor glume, a u 'Međuigrama' donosi niz satiričnih situacija i svakodnevnih razmišljanja u pauzama između dugih i velikih životnih obaveza. Priče su sastavljene od mnoštva razmišljanja stavljenih u formu kratkih priča, od kojih nekoliko njih čini okosnicu forme kabarea, a ostale se mijenjaju od predstave do predstave. Ono što Zijah želi prenijeti predstavom je da se uvijek mora imati vremena za mala zadovoljstva! Jedanaesto izdanje INmusic festivala pružit će veliko zadovoljstvo ljubiteljima dobrih predstava i dobre glazbe, a glazbeni program ovogodišnjeg INmusica uveličat će Florence + The Machine, PJ Harvey, Gutterdämmerung featuring Henry Rollins, Jake Bugg, Skunk Anansie, The Kooks, Wilco, Django Django, Pennywise, The Coral, Yeasayer, The Heavy, Kawasaki 3p, Pat Thomas and Kwashibu Area Band, Orkesta Mendoza, Monoswezi, Shearwater, My Baby, FùGù Mango, The Bambi Molesters, Gustafi, Gretta, Chui, Žen i mnogi drugi. INmusic festival #11 održat će se od 20. do 22. lipnja 2016. godine na Jarunu u Zagrebu uz potporu Ožujskog piva kao powered by sponzora te OTP banke koja omogućava beskontaktno plaćanje na festivalu. Ulaznice su dostupne putem službenog festivalskog web shopa, mogu se uplatiti u više od 100 poslovnica OTP banke Hrvatska te se mogu kupiti u Dirty Old Shopu u Zagrebu. Cijena trodnevne festivalske ulaznice iznosi 349 kuna (+ troškovi transakcije) dok cijena za sedmodnevni festivalski kamp iznosi 250 kuna (+ troškovi transakcije) i dostupna je samo putem službenog INmusicovog webshopa. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!