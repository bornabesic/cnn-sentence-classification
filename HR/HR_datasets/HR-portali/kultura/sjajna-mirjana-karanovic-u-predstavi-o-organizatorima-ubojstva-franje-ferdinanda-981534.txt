Glorifikacija slobodarskog duha članova Mlade Bosne, koji su predstavljeni kao heroji zato što su spremno žrtvovali vlastite živote u borbi protiv austrougarske represije, tema je junačkog kabarea redateljice Ive Milošević "Zmajeubice" Jugoslavenskog dramskog pozorišta koje je u utorak gostovalo u Zagrebačkom kazalištu mladih. Tekst Milene Marković pisan je po narudžbi JDP-a i predstavlja poetsko viđenje grupe koja je organizirala atentat na Franju Ferdinanda i njegovu suprugu Sofiju 1914. u Sarajevu, što je bio povod za početak Prvog svjetskog rata, teme kojoj je umjetnost ove godine zbog stote obljetnice posvetila punu pažnju, na različite načine. Komad se odvija u različitim vremenskim razdobljima – počinje današnjicom, a onda se vraća u razdoblje prije, u vrijeme te nakon atentata, i to ne uvijek u obliku povezanih i jasnih dijelova. Kako bi se objasnili motivi glavnih likova zbog čega su krenuli revolucionarnim putem, publika tijekom predstave doznaje o sredinama iz kojih potječu anarhisti Gavrilo Princip, Danilo Ilić, Nedeljko Čabrinović, dok o Trifku Grabežu ne doznajemo mnogo. Sedam glumaca na sceni igra višestruke uloge – oni su đaci današnjice, revolucionari, tužitelji, vojnici... U ovom dinamičnom i složenom kabareu, uz dramske i glazbene dijelove, ubačeni su i lutkarski te pantomima. Publika je snažnim pljeskom nagradila energičnu Mirjanu Karanović, čija je izvedba različitih uloga bila jasna, snažna i izražajna, a vrlo su dobro prihvatili i Srđana Timarova u ulozi učitelja, klauna i tužitelja te Nikolu Rakočevića kao Gavrila Principa.