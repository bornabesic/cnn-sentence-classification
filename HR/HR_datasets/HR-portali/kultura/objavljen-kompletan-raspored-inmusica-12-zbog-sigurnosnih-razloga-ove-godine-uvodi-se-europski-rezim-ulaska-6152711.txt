INmusic dnevne ulaznice za 20. lipnja već su rasprodane – posljednji kontingent festivalskih ulaznica od danas u pretprodaji. Zbog sigurnosnih razloga i sukladno europskim standardima uveden je i novi režim ulaza na festival – jedan ulazak i jedan izlazak po festivalskom danu!   Na službenim stranicama INmusic festival od danas je dostupan cjelovit raspored nastupa.   Kao što je već najavljeno, prvi dan festivala nastupit će sjajni Arcade Fire, Michael Kiwanuka, Darko Rundek “ApoCalypso Now”, Legendary Shack Shakers itd. Drugi festivalski dan predvode popularni Kings of Leon, Alt-J, Repetitor, The Strange, a trećeg dana pozornice INmusic festivala ugostit će fantastične Kasabian, Flogging Molly, Slaves i mnoge druge!   Kako bi posjetitelji u svakom trenutku bili informirani tu je i besplatna INmusic aplikacija koja uz raspored nastupa sadržava i brojne druge korisne savjete te važne informacije, a dostupna je za preuzimanje. INmusic aplikacija najažurniji je izvor svih informacija vezanih uz INmusic festival te se posjetiteljima savjetuje da ju i ove godine instaliraju na svoje pametne telefone kako bi uvijek na vrijeme bili informirani o događanjima na jarunskim otocima. Aplikacija sadržava i mapu otoka i kampa, navigaciju te informacije o izvođačima. Svaki korisnik može ju koristiti na način koji njemu najviše odgovara označavajući njemu najdraže sadržaje. Uz pomoć INmusic aplikacije korisnici mogu jednostavno pratiti i sve obavijesti INmusicovih Facebook i Twitter profila.   Zbog sigurnosnih razloga ove godine INmusic festival uvodi i europski standardni režim ulaska na festivalsku lokaciju – jedan ulazak i jedan izlazak po festivalskom danu. Odnosno, nakon izlaska s festivala, ulaz je moguć tek sljedećeg festivalskog dana. Organizatori također upozoravaju na mogućnost pojave lažnih ulaznica te savjetuju da se ulaznice za INmusic festival #12 kupuju isključivo na navedenim službenim prodajnim mjestima obzirom da će se samo s važećim ulaznicama moći ući na festival.   U pretprodaji je i posljednji kontingent festivalskih ulaznica u ograničenom broju te dnevne ulaznice za 19. i 21. lipnja. Ove godine organizatori očekuju kako bi festival mogao biti potpuno rasprodan i to sva tri festivalska dana. Ovim putem organizatori pozivaju sve zainteresirane da požure po svoje trodnevne festivalske ulaznice koje su po cijeni od 499 kn dostupne u više od stotinu poslovnica OTP banke diljem Hrvatske gdje se do 31. svibnja (uključivo i 31. 5.) može ostvariti popust od 50kn, u Dirty Old Shopu u Zagrebu (Tratinska 18) te putem službenog festivalskog webshopa. Preostale jednodnevne ulaznice po cijeni od 350 kuna za 19. i 21. lipnja te sedmodnevne kamperske ulaznice po cijeni od 250 kn mogu se kupiti isključivo putem službenog INmusicovog webshopa.   INmusic festival #12 održati će se od 19. do 21. lipnja 2017. godine na prekrasnom zagrebačkom jezeru Jarun uz potporu Ožujskog piva kao powered by sponzora te OTP banke koja na festivalu omogućava beskontaktno plaćanje, a uveličati će ga neka od najatraktivnijih glazbenih imena današnjice; Kings of Leon, Arcade Fire, Alt-J, Kasabian, Michael Kiwanuka, Flogging Molly, Darko Rundek, Slaves, Repetitor, Orchestra Baobab, Booka Shade, Danko Jones, Public Service Broadcasting, i mnogi drugi!