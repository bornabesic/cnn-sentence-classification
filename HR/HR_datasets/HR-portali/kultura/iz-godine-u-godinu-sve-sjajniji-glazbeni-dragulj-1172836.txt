Biti glazbenik podrazumijeva dati svakoj izvedbi dio sebe, podijeliti osjećaje, prenijeti slušateljima emociju koju nosi određeni stavak ili glazbena misao. Tako o svom pozivu i zvanju razmišlja i govori zagrebačka violinistica i profesorica na Muzičkoj akademiji Laura Vadjon. Njezine su riječi i ove: – Teško je ostati ravnodušan, zanos i strast se ne mogu glumiti. Upravo zato nikada ravnodušna ne ostaje ni publika Hrvatskog baroknog ansambla uz koji i u kojem je Laura Vadjon stasala u fantastičnu solisticu i virtuoza specijaliziranog za instrumente i glazbu iz razdoblja baroka. Već godinama je koncertna majstorica i umjetnička voditeljica ansambla, koji je prije tjedan dana još jednim uspješnim koncertom zaključio svoju već sedamnaestu koncertnu sezonu na pozornici Hrvatskoga glazbenog zavoda. Imaju vjernu publiku, koja raste, kao što i sam ansambl neprestano privlači i odgaja nove glazbenike. Nekada bi oni morali odlaziti u inozemstvo da bi stjecali iskustva na polju takozvanog povijesno-obaviještenog izvođenja glazbe baroka i starijih epoha. A danas je sam Hrvatski barokni ansambl, dok se odgovarajući odjel ne formira u punoj snazi na Muzičkoj akademiji u Zagrebu, institucija za sebe. U proteklim godinama ansambl je izveo svu silu glazbe najvećih, ali i onih manje poznatih baroknih majstora. Dobar dio tih nota, kako kaže Laura Vadjon, u Hrvatskoj ne postoji nigdje drugdje osim u knjižnici Hrvatskog baroknog ansambla. Na njihovim se koncertima izmjenjuju domaći i inozemni majstori, najveći autoriteti na svojim glazbalima. Svaki je koncert tako za članove ansambla i publiku dragocjena škola i neizmjeran užitak. – Biti glazbeni interpret je privilegij. Naša bića ispunjena su magičnim djelovanjem glazbe i životi su nam oplemenjeni – govori Laura Vadjon sa zaraznim oduševljenjem, kao što i svira. Iza ansambla je do sada najbogatija sezona. Nastupali su u velikim sastavima, izveli neka od kapitalnih baroknih djela prvi put s domaćim snagama i vlastitim starim instrumentima. Uspostavili su odličnu suradnju i sa dva zbora: ansamblima Antiphonus i Cantores Santi Marci. Sve više članova ansambla afirmira se i solistički. A sljedeća sezona bit će još raskošnija. Veliki novitet su i komorne orgulje njemačkog graditelja Gregora Bergmanna, prekrasno glazbalo koje je ansambl nabavio i čiji će čaroban zvuk obogatiti sljedeću koncertnu sezonu, osobito kada Krešimir Has na njemu zasvira Händelove orguljske koncerte. Još jedna atrakcija bit će Bachove kantate sa sada već svjetski glasovitim hrvatskim baritonom Krešimirom Stražancem. Dolazi i planetarno popularni majstor na starim harfama Andrew Lawrence King. Pred ansamblom je i više gostovanja i turneja nego ikada. Od Dubrovačkih ljetnih igara, preko Korčulanskog baroknog festivala gdje su rezidentni ansambl, do Varaždinskih baroknih večeri i Samoborske glazbene jeseni. Uz to su dobili pozive za nastupe u Poljskoj, Austriji, Portugalu, Malti, Sloveniji, Srbiji, Mađarskoj... Laura Vadjon nije od onih što se žale. Potpora bi uvijek mogla biti veća, ali njihovi rezultati sve nadmašuju. Ipak kaže kako su “domaći tajkuni gluhi i potpuno nezainteresirani za sponzoriranje te vrste glazbe, dok festival na Korčuli, s druge strane, postoji prije svega zahvaljujući potpori hrvatsko-engleskog bračnog para Unsworth. Od 2. do 12. rujna i ove će godine ondje biti čudesnih glazbenih iskustava, najavljuje umjetnička ravnateljica Korkyre. Barokni plesovi i pop-glazba 18. stoljeća u izvedbama London Handel Playersa i ansambla Schikaneders Jugend iz Austrije, samo su neka od njih.