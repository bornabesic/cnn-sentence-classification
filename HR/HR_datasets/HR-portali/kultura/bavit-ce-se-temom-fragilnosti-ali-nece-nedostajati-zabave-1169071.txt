U Muzeju za umjetnost i obrt u ponedjeljak 22. svibnja počinje Treći Zagreb Book Festival koji od ovog izdanja osim zemlje gosta uvodi i glavnu temu. Nakon Švedske i Irske, zemlja gost je Austrija, a stotinjak festivalskih gostiju punih će tjedan dana raspravljati o temi fragilnosti. Iako je koordinatorica programa Ivana Bodrožić najavila niz intelektualno relevantnih večernjih diskusija, ZBF neće biti samo skup ozbiljnih i zabrinutih umjetnika, nego i mjesto dobrih vibracija i opuštanja za što će se pobrinuti i glazbenici austrijskog rock-benda Farewell Dear Ghost, berlinskog benda Holler My Dear, ansambl studenata zagrebačke Muzičke Akademije Col Legno i hrvatski kantautor Gentleman. Brojni strani gosti Najzvučnije ime koje dolazi na festival je Erica Fischer, novinarka, književnica i feministica te autorica romana “Aimee i Jaguar”, prevedenog na dvadesetak jezika. No, tu su i katalonska benediktinka Teresa Forcades, engleski novinar i povjesničar Mischa Glenny, austrijski pripovjedač Franz Hammerbacher, austrijska autorica rođena u Sankt Peterburgu Julya Rabinowich, poznati austrijski intelektualac i pisac Karl-Markus Gauss, norveški filozof Lars Svendsen, turska publicistkinja i književnica Ece Temelkuran, nizozemski esejist Rob Riemen... – Nismo zaboravili ni domaće pisce jer su oni najjača spona između publike i autora – rekla je Ivana Bodrožić najavljujući tako Slađanu Bukovac, Đurđu Knežević, Edu Popovića, Teu Tulić... Na festivalu će knjigu poezije “Stranac” predstaviti i Rade Šerbedžija koji će nastupiti uz svoj bend. U znaku baroka – Zagreb Book Festival jedini je nemuzejski i neizložbeni program koji Muzej za umjetnost i obrt podržava kao partner – rekao je direktor muzeja Miroslav Gašparović. – Austriju, koja je zemlja gost ZBF-a, oblikovao je baš barok, a mi ćemo uskoro otvoriti i izložbu Barokni sjaj Venecije te će ljeto u MUO ove godine svakako biti u znaku baroka – rekao je Gašparović.    