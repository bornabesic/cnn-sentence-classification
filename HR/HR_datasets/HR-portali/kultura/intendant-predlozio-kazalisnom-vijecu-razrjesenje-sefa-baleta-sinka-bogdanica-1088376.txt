Dinko Bogdanić, šef splitskog Baleta najvjerojatnije će sutra biti smijenjen s te dužnosti. Intendant HNK Split Goran Golovko uputio je Kazališnom vijeću teatra prijedlog za Bogdanićevo razrješenje o kojm će kako je najavljeno raspravljati sutra poslijepodne. - Ovo se nije dogodilo iznenada. Zbog ponovljenih pritužbi na neke aspekte Bogdanićeva ponašanja, uputio sam Kazališnom vijeću prijedlog za njegovo razrješenje i sad je na njima da donesu odluku. Svakako naglašavam da je Dinko Bogdanić veliki stručnjak i umjetnik koji je u Splitu načinio odlične baletne predstave, ali ja moram postupati po zakonu - izjavio je Golovko. Kako neslužbeno doznajemo, Bogdaniću se zamjeraju incidenti koje je imao i u Zagrebu kao što su samovolja, verbalno vrijeđanje, netolerantnost... Navodno su se zaredale prijave splitskih plesača protiv njegovog nedoličnog ponašanja, a još svi pamte aferu s kraja prošle godine kad ga je za vrijeđanje optuižila rumunjska balerina. Zbog tog je slučaja v.d. ravnatelj splitskog Baleta dobio opomenu pred otkaz. Uvjete za mirovinu ispunio je prije pola godine, a šuška se kako bi možda mogao ostati na mjestu šefa Baleta do kraja Splitskog ljeta. >> U povodu Dana HNK Split nagrađeni najbolji umjetnici