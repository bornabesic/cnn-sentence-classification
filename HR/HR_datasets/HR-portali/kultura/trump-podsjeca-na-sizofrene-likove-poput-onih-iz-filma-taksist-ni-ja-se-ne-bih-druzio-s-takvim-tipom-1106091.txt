Aktualni republikanski kandidat za predsjednika SAD-a Donald Trump podsjeća na šizofrene likove poput onih iz filma "Taksist" u čijoj blizini uopće ne želite biti, kazao je u Sarajevu legendarni filmski glumac Robert De Niro koji u tom gradu boravi kao počasni gost filmskog festivala (SFF). Nakon što je u petak navečer sudjelovao u ceremoniji svečanog otvaranja 22. SFF-a, De Niro je dan kasnije pred brojnom publikom u sarajevskom Narodnom kazalištu u opuštenom razgovoru s Mikeom Goodridgeom, izvršnim producentom londonske tvrtke "Protagonist", iznio svoja prisjećanja na karijeru koju je ostvario ali se dotaknuo i aktualne političke situacije jasno se određujući prema pojavi Donalda Trumpa na izbornoj pozornici. "Ljudi poput Donalda Trumpa tamo su gdje se ne bi trebali nalaziti. Neka nam je Bog na pomoći", kazao je De Niro uspoređujući Trumpa s likom mentalno nestabilnog Travisa Bicklea iz "Taksista" koji "govori potpuno ludo". "Ni ja se ne bih družio s takvim tipom", kazao je De Niro. De Nira kritika smatra jednim od najboljih karakternih glumaca današnjice a prvu značajniju filmsku ulogu dobio je 1963. u 20. godini kada je nastupio u filmu Briana De Palme „Vjenčanje“ iako film nije objavljen do 1969. Šezdesete je proveo u kazališnim radionicama i manjim kazalištima. U francuskom filmu "Tri sobe na Manhattanu" (1965.), nastupio je kao statist, a službeni filmski debi je ostvario u De Palminu filmu "Pozdravi" (1968.), dok je 1970. reprizirao tu ulogu u filmu "Zdravo, mama!". "Nisam bio ljut na Al Pachina" Godine 1973. počinje njegova suradnja s Martinom Scorseseom koja donosi neke od najboljih filmova u posljednja tri desetljeća poput "Taksista" čija je verzija u digitaliziranoj formi u petak i otvorila 22. SFF. Taj film pripada seriji ostvarenja iz 70-ih koje je Goodridge opisao kao zlatno razdoblje američke kinematografije a De Niro ne skriva kako je za "Taksista" i danas emotivno vezan no konačnu ocjenu o njegovim dosezima prepušta teroretičarima. "O tome mogu govoriti povjesničari filma. Mogao bi i (Martin) Scorsese", kazao je De Niro dodajući kako je scenarij "Taksista" za njega bio uzbuđujući. Uloga mladog Vita Corleonea u drugom dijelu "Kuma", Francisa Forda Coppole, donijela je De Niru Oscara za najbolju sporednu ulogu. U Sarajevu je potvrdio kako je zapravo bio zainteresiran i za ulogu u prvom dijelu tog kultnog filmskog serijala. Išao je stoga i na audiciju no uloga je na kraju pripala Al Pachinu. "Nisam bio ljut na Al Pachina. Svi su znali da ga je Francis (Coppola) želio za tu ulogu", kazao je De Niro pojašnjavajući kako je bio i na audiciji za ulogu Sonyja iako je, kako tvrdi, znao da ni nju neće dobiti jer je bilo jasno koga redatelj zapravo želi. Za ulogu Jakea La Motte u filmu "Razjareni bik" De Niro je dobio "pravog" Oscara te nagradu Zlatni globus. Bila je to i psihološki i fizički vrlo zahtjevna uloga, a De Niro je u Sarajevu kazao kako ju je odlučio prihvatiti jer je odmah prepoznao scenarij koji je imao puno duše u sebi. Za komične uloge u kojima je nastupao kazao je kako ih voli no u tome vidi ograničenja. "Ima nekih uloga koje mogu igrati i nekih koje ne mogu i to je tako", kazao je De Niro. O svom redateljskom poslu poput rada na "Priči o Bronxu" i "Dobrom pastiru" kazao je kako je to zahtjevalo veoma mnogo posla. "Posebice ako to želite napraviti kako treba. Uvijek je neki problem, budžet, snimanje, vrijeme. Doista morate imati volju to raditi a ja sam je tada imao", kazao je De Niro. Potvrdio je kako planira snimiti još jedan film kao redatelj o nekoj "što posebnijoj priči". Kazao je kako je produciranje filmova danas veliki posao što samo po sebi nameće ograničenja. Studiji danas ne žele riskirati pa se stoga snimaju "veliki filmovi" od kojih se očekuje i velika zarada, pojasnio je legendarni glumac koji je i utemeljitelj Tribeca filmskog festivala, pokrenutog nakon napada na New York i Washington 11. rujna kako bi se pokazao umjetnički otpor nasilju i teroru. "Veoma sam ponosan na taj festival i nadam se da će se on nastaviti", kazao je De Niro Potvrdio je kako planira raditi i televizijske serije pojašnjavajući kako ih nekada vidi i boljima od filma iako ih zapravo ne gleda puno. Danas kao potencijalne nasljednike velikih glumačkih imena vidi Mata Dammona, Leonarda Di Caprija i Seana Penna, dok je za Bena Afflecka kazao kako je postao "solidan". "Malo se popravio", kazao je De Niro s jedva skrivenim sarkazmom. 