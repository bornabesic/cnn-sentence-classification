Luka Perković je samozatajni tinejdžer, koji većinu svog vremena provodi pred računalom igrajući videoigre. Točnije, online igru League of Legend (LoL) koju sada u svijetu igra mjesečno više od 100 milijuna ljudi i koja se trenutno smatra jednom od najpopularnijih na svijetu. Po izgledu i ponašanju Luka je normalan 18-godišnjak, ali u virtualnom svijetu LoL-a on je ogromna zvijezda. Naime, Luka je jedini Hrvat koji profesionalno igra video-igre, a za svoj “rad” dobiva više od 100.000 dolara godišnje. - Može se reći da nisam normalan tinejdžer - kaže Luka dok sjedimo u kafiću u Tkalči. Ovo je jedna od rijetkih prilika kada se nalazi u Hrvatskoj, jer posljednjih godinu dana živi u Berlinu tako da je poprilično teško doprijeti do njega. Vodi samozatajan život, što pokazuje činjenica da rijetko tko zna za njega iako zarađuje više o većine hrvatskih profesionalnih sportaša. To je pokazao i u razgovoru, gdje je otkrivao točno toliko koliko se tražilo u pitanju, ali bi mu tu i tamo “pobjegla” i neka mala anegdota. Za sebe kaže da nije veliki ljubitelj videoigara, a njegov put do profesionalnog igrača počeo je sasvim slučajno. - Prijatelji su mi prije pet godina predložili da zajedno igramo LoL. Prije toga smo zajedno igrali Call of Duty i isprva nisam htio da počnemo igrati novu igru, ali su me uspjeli nagovoriti i tako sam se upoznao s igrom - kaže Luka, kojega mnogi znaju pod nadimkom Perkz, kako se predstavlja dok se sa svojim junakom bori protiv ostalih igrača u virtualnoj areni videoigre. Igra mu se svidjela, a spletom nesretnih okolnosti u to je vrijeme morao na operaciju tetive pa je većinu vremena bio primoran ostati kod kuće gdje je svoje vrijeme kratio igranjem LoL-a. Zbog operacije se prestao baviti hrvanjem, pa je sve slobodno vrijeme provodio u virtualnom svijetu. - Znao sam igrati i po osam sati na dan. Tada sam stvarno uživao u igri - prisjetio se Luka. Kako je s vremenom postajao sve bolji, svoje je znanje odlučio unovčiti. Prijavio se na nekoliko amaterskih turnira kako bi zaradio za džeparac, a njegove vještine primijetili su profesionalni timovi s kojima se natjecao u nižim ligama. Prošle godine, s nepunih 17 na leđima, potpisao je prvi profesionalni ugovor u LCS-u (Prvenstvo League of Legendsa) i postao prvi Hrvat u Esportsu. U timu je sa Španjolcem, Dancem, Poljakom i Južnokorejcem, a zajedno su osvojili dva europska prvenstva. Na službenoj stranici Esportsa stoji kako je od nagrada zaradio više od 30.000 dolara, ali je kroz lagani smiješak priznao kako godišnje zaradi puno, puno više. Zbog ugovora nije smio otkriti točnu cifru, ali na moj upit je li više od 100.000 dolara, samo je kimnuo glavom. Ipak, sav taj novac ne troši, a njegovu skromnost mogao sam primijetiti i po izboru odjeće, koja nije bila brendirana, ali i po odgovorima. - Većinu toga štedim, jer nam u je Berlinu osiguran i smještaj te hrana. Najviše novca šaljem svojim roditeljima kojima na ovaj način pomažem - rekao je Luka, što je na kraju bila jedina privatna stvar koju je otkrio o sebi usto da voli izlaziti s prijateljima te da nema djevojku, ali se zatim brzo vratio svom poslu. Četiri dana u tjednu treniraju po šest sati dnevno to jest igraju neslužbene partije s drugim timovima, dok dva dana igraju službene partije koje se boduju, a jedan dan u tjednu su slobodni. Kako većinu vremena provodi pred računalom, trudi se živjeti što zdraviji život, zbog čega odlazi u teretanu te na plivanje. Ujedno, ugovorom im je propisano da se trebaju zdravo hraniti pa tako primjerice samo jednom u tjednu pije sok, dok ostale dane samo vodu. Zbog konstantnog igranja izgubio je onu strast prema igri koju je osjećao na početku, ali dok igra u ispunjenoj areni taj osjećaj mu se zna vratiti. - Na posljednjem prvenstvu u Krakovu igrali smo finale ispred 6000 ljudi. Na svaki bolji kill ili akciju cijela arena bi odzvanjala, što te stvarno podigne - rekao je Luka. Kroz cijeli razgovor koristio je engleske slengove, a i svoju poziciju u timu je naveo kao “mid”, ali nije znao nekim “normalnim” rječnikom opisati koja je njegova uloga u timu, kao ni samu igru. - Prekomplicirano je to. Teško je to objasniti nekome tko ne igra - objasnio je kratko. Igru je najlakše opisati kao igru za više igrača koji se online međusobno bore sa svojim herojima u jednoj areni, a cilj je zauzeti protivničku bazu. Luka igra srednjeg igrača, a na svojoj poziciji je jedan od najboljih u Europi. Za svoj uspjeh nema neku posebnu formulu, kaže samo da je igrao i da je bio dobar u tome. Svoje vještine pokazao je u brojnim zemljama svijeta od SAD-a do Južne Koreje u kojoj je živio mjesec dana dok je s timom bio na pripremama za Svjetsko prvenstvo. U Zagreb dolazi samo kako bi vidio obitelj i da položi ispite, jer zbog svoje situacije ne pohađa klasičnu srednju školu nego dopisnu gdje sve ispite polaže odjednom. Ipak, nedostaje mu obitelj. - Dok sam bio mlađi, htio sam biti bilo gdje, samo ne kod kuće. Sada bih najradije suprotno. Čini se da je istina kada kažu da je kod kuće najljepše - rekao je sjetno i kroz mali osmijeh te dodao kako trenutno nema prvenstva, pa ima priliku ostati malo dulje kod kuće. Ponekad mu nedostaje i normalan život tinejdžera, ali kada se sjeti što bi sve propustio da nije počeo igrati LoL, shvaća da bi onda zbog te odluke žalio cijeli život. Ipak, konstantno igranje uzelo je i svoj udio. - Igra mi je već postala malo dosadna i ne uživam više u njoj toliko. Sada mi je postala posao i tako je i tetiram - rekao je Luka te dodao kako se ne vidi u budućnosti u nekoj drugoj videoigri, jer smatra da ni u jednoj ne može više biti toliko dobar. Kaže kako profesionalna karijera jednog igrača traje dvije do tri godine, a sebe jednog dana vidi ili u Riotu, studiju koji je pokrenuo igru, ili kao trener, ali kaže kako zasigurno namjerava ostati u industriji videoigara.