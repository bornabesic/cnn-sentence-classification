U najmoćnijoj američkoj kablovskoj mreži HBO zasigurno su odahnuli kad su doznali da prva sezona njihove skupe serije “Westworld” (80-100 milijuna dolara a možda i više) dobro funkcionira na međunarodnom tržištu. Prvi tjedan emitiranja na Sky Atlanticu, koji pokriva Veliku Britaniju i Republiku Irsku, bio je rekordan, prvu epizodu vidjelo je 1,84 milijuna gledatelja, što je više i od lanjske britanske senzacije, serije “Fortitude” s danskom glumicom Sofie Gråbøl iz “Ubojstva” u glavnoj ulozi (1,74 milijuna), ali i od “Igre prijestolja” (1,5 milijuna). Današnje brojke jako su relativne, manje od polovice gledatelja pratilo je „Westworld“ prilikom premijernog emitiranja, a svi drugi na reprizama ili pomoćnim uslugama. HBO je bio dosta nervozan oko sudbine svoje najskuplje serije. S jedne strane ga je pritiskao neuspjeh “Vinila” (također budžet od 100 milijuna), ukinutog nakon prve sezone, a s druge činjenica da “Igra prijestolja” ima još samo dvije sezone i nakon toga kompanija gubi svoju najpouzdaniju “lokomotivu”. Može li je “Westworld” zamijeniti“? Vidjet ćemo. Prva epizoda ostvarila je najbolji rezultat u Americi nakon premijere prve sezone “Pravog detektiva”, 3,3 milijuna gledatelja, no i tu su uračunata naknadna gledanja na reprizama i uslugama HBO GO i HBO na zahtjev. Nekadašnje uspješne serije nisu imale takve pogodnosti, pa njihove dobre rezultate moramo mjeriti drugim parametrima. Kakav je bio odjek nakon druge epizode ne znamo, jer ju je HBO u Americi emitirao dva dana ranije, pretprošlog petka, kako se ne bi upleo u nedjeljni obračun Hillary Clinton i Donalda Trumpa. Treća epizoda emitirana je regularno, ali nam i dalje taje rezultate gledanosti.   Ona može biti svakojaka jer je u pitanju nesvakodnevni proizvod. Sudeći po odjecima na “twitterima”, “Westworld” je šampion sezone, a i korisnici web portala www.idbm.com dali su mu najvišu ocjenu - 9,2 - od svih novih serija. Prva epizoda impresionirala je vizualnim prosedeom i provokativnom fabulom u kojoj se radnja odigrava kao u vremenskoj petlji. Svako jutro za robote s umjetnom inteligencijom u zabavnom parku Westworld dan počinje iznova, noću je tehnički tim popravio njihova oštećenja koja mogu biti drastična, jer gosti sa skupim ulaznicama imaju pravo na iživljavanja, ubojstva i silovanja, sve što im se prohtije. Potonje smo u prvoj epizodi jedva vidjeli, puno više prostora dobili su upravitelji zabavnog parka, koji se suočavaju sa svakojakim problemima, pa i sa time da roboti iznenada, bez vidljiva razloga prestaju funkcionirati, kao da je u njih ušao nekakav virus. Pa dok prva funkcionira metodom “in medias res”, druga epizoda je zapravo uvod u radnju. Dvojica znanaca stižu vlakom u Westworld, pravu kopiju starog Divljeg zapada, jedan je već tu bio nekoliko puta i ludo se proveo (seks i nasilje su ono što ga zanima), a drugi je novajlija. Primjereno, onaj “iskusni” nosi crni kaubojski šešir, a potonji bijeli. U prilično zapetljanim zbivanjima izdvaja se Čovjek u crnom (Ed Harris), koji je tu već veteran, trideset godina dolazi u Westworld i želi otkriti njegovu višu razinu. U ovoj epizodi malo više vremena provodimo i sa tvorcem Westworlda dr. Robertom Fordom (Anthony Hopkins), koji klijentima želi ponuditi nešto novo, a ne samo pucačinu i seksanje. U trećoj epizodi radnja je ravnomjerno raspoređena, ali roboti i dalje dobivaju najviše prostora. Zanimljivo je usporediti “Igru prijestolja” i “Westworld”. Uza sve poigravanje fantastikom i neočekivanom likvidacijom važnih likova, prva je uredno izložena pustolovna serija, koja ne postavlja previše zagonetki (osim dakako one najvažnije, kako će to sve skupa završiti), dok druga obiluje začudnim situacijama, pa nimalo slučajno da na Internetu već sada možete pročitati na desetke teorija što znači ono što smo dosad vidjeli. Je li Westworld uopće na Zemlji? Pojma nemamo. Poigrava li se serija različitim vremenskim razinama, pa u jednoj sceni pratimo nešto što se odigravalo godinama ranije? Moguće. Bez obzira što tvrdi da je ljudsko biće i da mu meci ne mogu ništa (to je bitna razlika između “domaćina”, tj. robota, i “gostiju”, tj. ljudi), Čovjek u crnom je možda usavršeni robot, a nimalo slučajno da jako podsjeća na Yula Brynnera iz filma Michaela Crichtona “Westworld”, koji je inspirirao ovu seriju: Brynner je igrao revolveraša koga ste mogli ustrijeliti kolikogod ste puta htjeli, sve dok ne započne njegova pobuna. Tvorci serije Jonathan Nolan i njegova supruga Lisa Joy očito su si priuštili svu narativnu slobodu dozvoljenu u moderno doba televizije. Uostalom, on se dosta navikao na nekonvencionalnost tijekom suradnje s bratom Christopherom na njihovom probojnom filmu “Memento” i kasnijim blockbusterima “Vitez tame”, “Vitez tame: Povratak” i “Interstellar”. Ukoliko si ne toliko gledana ali beskrajno utjecajna serija “Mr. Robot” može dozvoliti scene u kojima se uopće ne razabire što je stvarnost a što psihološka utvara (a protekne i nekoliko minuta dok gledamo zakučaste hakerske finese upada u tuđe sigurnosne mreže), zašto si ne bi i “Westworld” dozvolio takvo pomicanje granica. Jedno je sigurno, svaka nova epizoda ponudit će mnoštvo enigmi, a hoće li one ikad biti riješene, nije baš sigurno. Sigurno je samo da publiku to nevjerojatno intrigira, i da - bar zasad - druga sezona serije uopće ne dolazi u pitanje.