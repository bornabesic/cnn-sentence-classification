Legenda Rock and rolla Chuck Berry umro je u 91. godini. Vijest o smrti objavila je policija američke savezne države Missouri. Slavni glazbenik pronađen je mrtav u subotu, prenosi BBC. Smrt je proglašena u 13.26 sati u subotu po mjesnom vremenu, objavila je policija na Facebooku. Berry je poznat po nizu pionirskih hitova koji su uvelike utjecali na zvuk rock glazbe, kao što su Roll Over Beethoven i Johnny B Goode. Osvojio je Grammy za životno djelo 1984. godine, a bio je i jedan od prvih koji su ušli u Rock and Roll Hall of Fame 1986. godine.   Iako su Elvisa Presleyja zvali kraljem rocka, ta bi kruna jednako pristajala Charlesu Edwardu Andersonu Berryju. On je bio prisutan pri njegovu rođenju 50-ih godina prošlog stoljeća i isplivao kao njegova prva gitaristička i pjesnička zvijezda. Berryjevi hitovi poput , "Johnny B. Goode," "Roll Over Beethoven," "Sweet Little Sixteen," "Maybellene" i "Memphis" stopili su zvukove bluesa, rockabillyja  i jazz u neke od najpoznatijih američkih svevremenskih pjesama. Imao je golem utjecaj na gotovo svakog 'klinca' koji se uhvatio gitare i sanjao da će postati zvijezda, od Keitha Richardsa, Paula McCartneyja, Johna Lennona do Brucea Springsteena. Bob Dylan ga je zvao "Shakespeareom rock 'n' rolla" jer je bio jedan od prvih koji je pisao i izvodio vlastite pjesme. A pisao je o mladosti, ljubavi, automobilima, dobrim vremenima, stihovima koji su bili složeni, duhoviti, ponekad i neprikladni za ona vremena. I Beatlesi i Rolling Stonesi, kao i Beach Boysi, pa čak i Elvis, obrađivali su Berryjeve pjesme. "Ako pokušavate rocku dati drugo ime", rekao je jednom Lennon, "mogli biste ga nazvati Chuck Berry". Kada ga je Richards uvodio u Kuću slavnih rocka 1986. rekao je: "Teško mi je govoriti o Chucku Berryju jer sam 'pokupio' sve što je ikada odsvirao. To je gospodin koji je sve počeo". Berry je svirao u vrijeme kad je veći dio SAD-a bio rasno odvojen, ali mladoj publici bilo koje boje kože bilo je teško odoljeti izvođaču s tako moćnim zvukom i golemom energijom na sceni. Sa svojom gitarom i zaštitnim znakom, "pačjim hodom", koji je izmislio kao dijete kako bi nasmijao majku, prošao je više od 4000 koncertnih pozornica. Neki kritičari sugeriraju da je njegov bivši pijanist Johnnie Johnson bio taj koji je skladao glazbu, dok je Berry samo pisao stihove. Iako su zajedno surađivali više od 30 godina na rock himnama "School Days," "Roll Over Beethoven," "Back in the U.S.A.," "Reelin' and Rockin'," "Rock & Roll Music," "No Particular Place to Go," "Memphis" i "Sweet Little Sixteen", Johnson ga je 2000. tužio za neravnopravnu raspodjelu tantijema, ali je slučaj odbačen zbog zastare. Berryjevo nasljeđe kao jednog od osnivača rocka uprljano je njegovom reputacijom bahatog gramzivca i brojnim problemima sa zakonom. Berry je rođen 18. listopada 1926. kao treće od šestero djece u obitelji građevinara i učiteljice. Živjeli su u relativno dobrostojećoj crnačkoj četvrti u St. Louisu. Prve probleme sa zakonom imao je još kao tinejdžer zbog oružane pljačke, radi koje je završio u popravnom domu. Kad je pušten, u 21. godini, zaposlio se u tvornici automobila i pohađao frizerski zanat. Kao glazbenik je zapažen svirajući u crnačkim klubovima u širem području St. Louisa u 27. godini. Godine 1953. potpisao je prvi ugovor, za izdavačku kuću Chess za koju je snimio svoj prvi hit "Maybellene". Godine 1962. završio je u zatvoru zbog seksualnog odnosa s maloljetnicom i podvođenja. Odslužio je godinu i pol kazne. Još četiri mjeseca zatvora dobio je 1979. zbog neplaćanja poreza, a devedesetih godina ga je skupina žena optužila da ih je snimao u zahodu u njegovom restoranu u Wentzvilleu u Missouriju. Glasine da je pohlepan i bezobrazan potvrdile se su se za vrijeme snimanja dokumentarca "Hail! Hail! Rock and Roll" o koncertu koji je 1987. u njegovu čast organizirao Keith Richards. Autori filma kazali su da Berry nije htio dolaziti na snimanja ako svaki dan ne dobije torbu novca. "Bio je čudan lik. Uvijek grub prema svima. Postao je parodija samoga sebe", rekao je tada Mick Jagger. Ali glazbena priznanja nikad nisu prestala. Berry je svirao jednom mjesečno u St. Louisu sve do svojih kasnih osamdesetih. Grammyja za životno djelo dobio je 1984., a dvije godine poslije primljen je u Kuću slavnih rocka, kao dio prve klase glazbenika koja je dobila tu počast. Snimka njegove pjesme "Johnny B. Goode" uključena je u glazbenu zbirku koja je poslana u svemir kako bi se izvanzemaljci u slučaju eventualnog susreta upoznali s kulturom Zemljana. Unatoč reputaciji ženskaroša, Berry je u braku sa suprugom Toddy bio više od 60 godina. >> Chuck Berry u 90. godini objavljuje album, prvi u 38 godina >> Rock kritičar i publicist Ante Perković je preminuo u 44. godini 