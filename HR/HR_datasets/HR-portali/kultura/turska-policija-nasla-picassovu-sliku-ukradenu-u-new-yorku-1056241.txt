Turska policija je pronašla Picassovo platno koje je ukradeno jednoj njujorškoj kolekcionarki, izvijestila je u subotu turska novinska agencija Andolija. Policajci su se predstavili kao potencijalni kupci prodavačima koji su pokušavali prodati sliku Pabla Picassa "Žena koja se češlja". Pregovarali su najprije u jednom hotelu a potom na jahti u marini Istanbula. Prodavači su tražili 8 milijuna dolara da bi zatim pristali na cijenu 7 milijuna. Potom su se prerušeni policajci s njima sastali u jednoj istanbulskoj kavani gdje su zaplijenili platno i njih uhitili, navodi Anadolija, pozivajući se na policijske izvore. Platno je iz 1940. godine i riječ je o portretu Dore Maar, Picassove partnerice iz tog doba. Slika je poslana na ispitivanje na likovnu akademiju Mimar-Sinana u Istanbulu. 