Komemoracija i koncert u spomen na maestra Milana Horvata održat će se 21. siječnja u 19.30 u dvorani Lisinski. Zagrebačka filharmonija, kojoj je maestro Horvat od 1985. bio doživotni počasni šef-dirigent, u toj će prigodi nastupiti pod ravnanjem maestra Vladimira Kranjčevića, Horvatovog učenika i velikog poštovatelja. Prema želji gospođe Nevenke Bidjin-Horvat, maestrove udovice, koncert će početi Adagiettom iz Pete simfonije Gustava Mahlera čija djela u interpretacijama maestra Horvata pamtimo kao osobito uzvišene umjetničke doživljaje. Nakon komemorativnih govora slijedit će izvedba Mozartova Requiema uz sudjelovanje Akademskog zbora I. G. Kovačić, a vokalni solisti će biti Martina Zadro, Martina Gojčeta-Silić, Tomislav Mužek i Luciano Batinić. U predvorju dvorane, pokraj biste Vatroslava Lisinskog, bit će postavljena knjiga žalosti. Urna s pepelom maestra Horvata sljedećih će dana biti dovezena u Zagreb, ali obred polaganja u grobnicu na Mirogoju bit će strogo privatna ceremonija u najužem obiteljskom krugu. No, zato će Zagreb i Hrvatska imati priliku dostojno se oprostiti i iskazati počast jednom od svojih najvećih i najzaslužnijih umjetnika na za to najprikladnijem mjestu, u dvorani Lisinski koju je upravo maestro Horvat sa Zagrebačkom filharmonijom prije 40 godina i otvorio. 