Cipele na dječjim nogama, zavezane pertlama jedne za drugu, onako baš da se mališan korak kasnije popikne i padne - jedan je od motiva plakata koji su od jučer izloženi u HDD galeriji u Boškovićevoj gdje je otvorena izložba “Hrvatski dizajneri u akciji”. Na drugom plakatu velikim slovima piše “Svi smo mi za k*”, a dole u kutu sitno “Srijeda će pokazati za koji k”. Naime, izložbom se obilježava recentna akcija kojom je neformalna grupa dizajnera svojim radovima dala podršku stručnom timu za Cjelovitu kurikularnu reformu i inicijativi “Hrvatska može bolje” koja je 1. lipnja  organizirala masovne prosvjede. Neformalna grupa dizajnera zapravo su gotovo sva recentna imena hrvatskog suvremenog grafičkog dizajna - Bachrach & Krištofić, Bruketa & Žinić, Bunch, Dejan Kršić, Šesnić & Turković, Boris Ljubičić, Parabureau i još mnogi drugi. Osmišljena i realizirana u samo nekoliko dana, akcija koju su pokrenule Tatjana Bartaković i Iva Babaja uspjela je oko sebe okupiti brojne renomirane hrvatske dizajnere i dizajnerice - na poziv ih se isprva odazvalo 30-ak, a još ih se puno više pridružilo tijekom trajanja. - Ako se obrazovni sustav ozbiljno ne reformira, ne može to niti jedna grana ekonomije. Svaka strategija razvoja je reforma u svojoj biti. Bez sustava koji omogućuje djeci da stječu vještine u skladu s vremenom - krademo djeci budućnost. Promjena mora doći od građana. Budućnost može biti dizajnirana, samo je pitanje tko će je dizajnirati. Zato smo sasvim spontano pokrenule inicijativu pozvavši domaće grafičke dizajnere da, ako to žele, svojim plakatima iskažu podršku - kaže Tatjana Bartaković, konzultantica za dizajn. Tom su inicijativom dizajn stavili u službu građana. - Plakati koji su nastajali tijekom nekoliko dana uoči prosvjeda nosili su poruke o važnosti obrazovanja, kao i o pogubnosti neznanja, o otporu političkim pritiscima na struku u odlukama ključnim za budućnost društva u kojem živimo, ali i o društvenoj odgovornosti i društvenom poslanju dizajna kao profesije - dodaje Iva Babaja, dizajnerski i marketinški mag. Na izložbi se mogu vidjeti i plakati drugih poznatih autora kao što su Ivan Antunović, Davor Bosnić, Matea Bronić, Zoran Đukić, Dejan Dragosavac i Tomislav Medak, Sandro Dujmenović, Hamper (Ivana Vučić & Tom Jura Kaćunić), Izvorka Jurić & Jelena Gvozdanović, Draga Komparak, Marko Koržinek, Igor Mladinović, Marko Hrastovec, Utorak (Jakov Vilović i Demijan Bačić), Jelenko Hercog, Marko Cvijetić & Jurica Koletić, Five, Nji3 (Tessa Bachrach, Dina Milovčić, Franka Tretinjak), Igor Manasteriotti, Revolucija, Vesna Horvat i Kitica Kekić, Kombinat (Leo Kirinčić i Mirna Gurdon), Svjetlana Vukić, Narcisa Vukojević, Sonja Šurbatović i Luka Pervan. U dokumentarnom obliku prikazani su i odabrani radovi niza drugih autora koji su se priključili inicijativi, kao i fotografije same akcije i prosvjeda. Izložba je otvorena do 5. srpnja.