Drugovi i drugarice, oslovio je u šali brojni auditorij na najavnoj konferenciji jubilarnog Muzičkog bijenala Zagreb skladatelj Silvio Foretić, koji piše operu “Maršal”. Operu koju će izvesti ansambl HNK Split inspirirao je gledani burleskni Brešanov film, a scenarij piše Foretić. – Morao sam izbaciti i dijalekt, ali i psovke jer je u operi nezgodno kada pjevač nekog opsuje – rekao je Foretić, koji je sretan što sklada baš za rodni grad Split i za teatar u kojem je debitirao njegov otac. V. d. intendanta Mucalo na svom je zagrebačkom intendantskom debiju rekao da je splitski ansambl dovoljno dobar da “Maršala” dovede do hit-opere te da Splićani operu i vole i poznaju. – Dobar je potez da je baš Split dobio šansu za izvedbu "Maršala" – pohvalio je organizatore festivala suvremene glazbe Mucalo rekavši da su mu prve impresije o operi pozitivne. – Brešanov film bio je vrlo gledan pa će biti zanimljivo vidjeti njegove likove na opernoj sceni – zaključio je Mucalo. A dirigent Ivo Lipanović otkrio je i solistički ansambl lišen “debelih tenora i soprana”, glavne uloge pjevat će Vedrana Šimić i Domagoj Dorotić, dok će stari partizan Marinko biti Dinko Lupi. Osim “Maršala” Muzički bijenale iznjedrit će još četiri glazbeno-scenske praizvedbe, uz prvu izvedbu simfonije Srećka Bradića. Umjetnički ravnatelj festivala Berislav Šipuš zahvalio je Ministarstvu kulture na psihološkoj pomoći hrvatskim nacionalnim teatrima koji su se prihvatili opernih i baletnih praizvedbi, a producentica Mirna Ores pozvala je građane na darivanje stotinu budilica koje će biti upotrijebljene u instalaciji koja će obogatiti program Svjetskih dana nove glazbe, koje će Zagreb također ugostiti u vrijeme Muzičkog bijenala. 