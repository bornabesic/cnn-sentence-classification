Ansambl narodnih plesova i pjesama LADO diljem svijeta prepoznat je kao čuvar hrvatske narodne baštine. Malo nas zna kako su svi umjetnici Lada stalni zaposlenici s radnim vremenom od osam sati dnevno. Ako tome pridodamo česta putovanja i izbivanja iz Zagreba, nije čudno da vam ovaj posao postane zapravo život. Savršeno koreografirani nastupi zahtijevaju sate i sate priprema, a kroz svakodnevna druženja, zajedničke nastupe i putovanja ponekad se iz prijateljstva razvije ljubav. Među ansamblom je nekoliko zaljubljenih parova. Nataša Gluić i Boris Harfman, iako su se ranije samo viđali po raznim smotrama, službeno su se upoznali upravo u Ladu. «Ne možemo reći da je to bila ljubav na prvi pogled. Ona se rađala kroz prijateljstvo i zajednička druženja. Shvatili smo da nam odgovara zajedničko društvo, da nam je zabavno i nikad dovoljno razgovora. Polako je prijateljstvo prelazilo u nešto više!» - otkriva Nataša i dodaje: «Putovanja su ljepši dio našeg poziva. Na turnejama cijeli ansambl, poput velike obitelji, intenzivno živi u novim ambijentima, mirisima i bojama…Sve je to jako inspirativno za nas umjetnike i divno je kada to dijeliš s prijateljima ali i partnerom. S obzirom na to da sam u LADO došla prije Borisa, nije mi drago kada se na nas gleda kao na „paket aranžman“. Oboje smo u Ladu jer je to naš životni odabir i poziv. To smo željeli i planirali, a naša ljubav se dogodila neplanirano i puno kasnije. Ona ne bi trebala utjecati na nas kao zaposlenike i umjetnike. Može biti dodatni motiv ali ne i svrha rada u ansamblu. Boris i ja radimo zajedno ali ne plešemo u istoj ekipi. Često i žučno raspravljamo o poslu. Nije ga baš jednostavno odijeliti od privatnog života ali trudimo se. Ponekad i uspijevamo. Kako funkcionira ljubav na poslu znaju Sandra i Goran Sekula, bračni par koji se upoznao upravo u ansamblu.''Goran je već bio u Ladu kada sam predstavljena ansamblu kao nova plesačica pjevačica. Počela su druženja i izvan Lada i tako se rodilo nešto više!''- objašnjava Sandra, a Goran dodaje: ''Trebalo mi je puno vremena i truda ali sam je uspio osvojiti!'' Lijepe uspomene s dalekih putovanja najljepše su u dvoje. Upravo su ova dva LADO para ostvarila neke od snova, proputovali su gotovo sve kontinente. Turneja iz Japana i Južne Amerike posebno im je u sjećanju. «U najljepšem nam je sjećanju, kao i dobrom dijelu drugih kolega, ostala 40-dnevna turneja u predivnom Japanu 2006. godine gdje smo znali održali i po dva koncerata u danu. Tada smo se vozili i u najbržem vlaku na svijetu…!» - govori Sandra, dok Goran dodaje: «Na dan kada smo posjetili Antofagasta u Chileu, pala je kiša nakon suše koja je trajala nekoliko desetaka godina, a bilo je zabavno gledati Sandru kako po prvi puta u životu kliže na ledu, i to u Omanu na 35 stupnjeva! » Trenutačno se Sandra i Goran zajedno s ostatkom ansambla pripremaju za nastup Lada u Areni Zagreb 3. lipnja, kada će na koncertu Čuvajmo naše blago publici prvi puta predstaviti program Ispod duba stoljetnoga. Ulaznice za nastup LADA u Areni mogu se osigurati u sustavu Ulaznice.hr ili Eventim.hr. 