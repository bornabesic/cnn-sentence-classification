Dugometražni prvijenac Igora Šeregija "ZG80“ u prvom vikendu prikazivanja pogledalo je ukupno 13.810 gledatelja, što je jedno od najuspješnijih vikend-otvaranja hrvatskog filma od osamostaljenja, izvijestio je distributer "2iFilm" . Najavljen kao "navijačka komedija", film "ZG80" krenuo je u kinodistribuciju diljem Hrvatske prošli tjedan, čemu je prethodila i mala turneja po nezavisnim hrvatskim kinima. "ZG80" prati skupinu Dinamovih navijača koji odlaze u Beograd na utakmicu s Crvenom zvezdom. Gostovanje obojeno "kulturom nasilja" između navijača suprotnih klubova više nego nogometom, u pratnji rastućih nacionalnih tenzija oslikava vrijeme s kraja osamdesetih kada je, u ozračju pojačanih nacionalnih tenzija, navijanje imalo dodatnu dimenziju, uspjevši na tribinama privremeno ujediniti čak i navijače Dinama i Hajduka.   Riječ je o, barem što se likova tiče, svojevrsnom prednastavku filma "Metastaze" Branka Schmidta, a među glavnim navijačima je Krpa (Rene Bitorajac). Buba, Fićo, Kizo, nekoliko članova Bad Blue Boysa i mladi Krpa kreću u avanturu života, a pridružuje im se i nešto "torcidaša" koji žele izravnati stare račune s "delijama". Na beogradskim ulicama nastaje pravi rat, a najveći izazov navijačima je kako se probiti do vlaka koji će ih vratiti kući. U filmu glume još Marko Cindrić, Filip Detelić, Mario Petreković, Nikola Rakočević i Danica Maksimović, a pojavljuju se i Matija Kačan, Domagoj Mrkonjić, Mijo Jurišić, Marko Janketić, Mladen Andrejević, Tarik Filipović, Nataša Dangubić, Barbara Nola, Srđan Miletić, Igor Hamer. Ta filmska priča o nostalgiji, prijateljstvu i surovosti nastala je prema scenariju Ive Balenovića i Roberta Cukine, producenti su Ljubo Zdjelarević i Tomislav Vujić iz produkcijske kuće "Kinoteka", a sufinanciran je sredstvima HAVC-a.  Po broju gledatelja u prvom vikendu prikazivanja "ZG80" našao se iza "Svećenikove djece", s 33.759 gledatelja i "Šegrta Hlapića" s 21.693 gledatelja.  >> Rene Bitorajac uoči utakmice sa Češkom napravio novu navijačku pjesmu 