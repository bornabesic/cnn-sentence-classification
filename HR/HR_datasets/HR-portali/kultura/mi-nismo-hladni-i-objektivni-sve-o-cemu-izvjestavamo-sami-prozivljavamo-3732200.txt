Galeb Nikačević lud je lik, sav istetoviran i u spidu. Izgleda kao neka hip-hop zvijezda. On je zaštitno lice srpskog ogranka Vicea, najbrže rastuće medijske platforme mlade generacije u svijetu. Tako se predstavljaju. Vice je velika svjetska medijska kompanija, izvor uzbudljivih priča i dokumentaraca i istovremeno oznaka za nešto drugačiji, svježi, iščašeni pristup novinarstvu. Takav je i Nikačević, koji je u Vice stigao kao zvijezda regionalnog MTV-a, a i dalje organizira hip-hop i hardcore punk koncerte. Galeb nije samo voditelj. Bivši student književnosti (istetoviran je portretima Wildea, Camusa, Dostojevskog, Philipa K. Dicka pa čak i Ive Andrića) ima široke interese, a zanima ga sve ludo, neobično, odmaknuto od dominantne kulture. Autor je nekih od najvećih uspješnica srpskog ogranka Vicea: filmova o vlaškoj magiji i o suspenzijama, koje su obišle čitav svijet. Suspenzije, to vam je ono kad ekipa zakači kvačice na kožu grudi i leđa, i potom se objese za te kvačice. I vise satima gore u zraku. Praksa potječe od indijanaca s obala Missourija, oni su to koristili kao obred inicijacije mladića u svijet odraslih. U vrijeme općeg eksperimentiranja šezdesetih, oživljava se i taj običaj, kao dio novog primitivizma i spiritualizma, tumači Galeb (34). Da bi snimio film, otišao je u Rijeku, kod Ane Laco, vlasnice piercing i tattoo studija Badaku. Ana se među ostalim bavi suspenzijama i najbolja je u tome u čitavoj regiji. "I u tome je Vice poseban. Ja neću samo snimati ljude koji rade suspenzije, nego ću se i ja okačiti o kuke, i iz prve ruke prenijeti što se događa", objašnjava nam Galeb Nikačević.  Taj osobni pristup glavna je karakteristika Vice-novinarstva, tumače glavni urednik srpskog Vicea Daniel Bokumirović i urednica Magda Janjić. Njihovi novinari nisu hladni i objektivni, nego će u svemu o čemu izvještavaju pokušati sami sudjelovati i dati vlastitu, subjektivnu sliku onoga što su vidjeli. Upravo zbog te neposrednosti Vice je hit u svjetskim razmjerima. Američko-kanadska korporacija nastala je devedesetih u Montrealu kao fanzin koji se bavio muzikom i supkulturama, a 2013. je Rupert Murdoch stekao 5 postotni udjel s ulogom od 70 milijuna dolara. Te godine Vice je počeo emitirati 30-minutni program za HBO, veliku američku kabelsku mrežu, a godinu dana kasnije pokrenuli su vlastiti news kanal, Vice News. Vice ujedinjuje kabelsku televiziju, videoprodukciju, tiskani časopis, izdavačku kuću. Lokalni ogranci šire se po čitavom svijetu, a time i vrijednost kompanije. Disney je 2014. za 10 postotni udjel platio 200 milijuna dolara.   Peđa Milosavljević / EPH Daniel Bokumirović, glavni urednik srpskog Vicea   Srpski Vice počeo je raditi u studenome 2014, a uskoro bi trebao biti pokrenut i hrvatski ogranak. Prije mjesec i pol dana potpisan je ugovor između Vicea i Antena Grupe o proširenju brenda na Hrvatsku, Sloveniju, Slovačku, Mađarsku, Bugarsku i Tursku. "Hrvatski Vice do kraja godine sigurno kreće, Vice London i Vice Atena uveliko rade na tome. Trenutno se razgovara s potencijalnim kandidatima za uredničko mjesto", prenosi Daniel Bokumirović, glavni urednik srpskog Vicea.  Grčka Antena Grupa je u Srbiji vlasnik Prve televizije, bivše Fox televizije, i djelomični vlasnik medijske kuće B92. U siječnju 2014. kad su pokrenuli Vice u Grčkoj, to je bio prvi Vice u jugoistočnoj Europi. Nakon Srbije krenuli su i u Rumunjsku, i tu s odličnim rezultatima.  U Beogradu im je redakcija uz autoput prema Zagrebu. Kad su u studenome 2014. počeli raditi, krenuli su sa šestoro ljudi, od kojih dvoje u videoprodukciji i četvoro na webu. "Imali smo jednu kameru i jednu montažnu jedinicu, a dvije godine kasnije imamo četiri kamere i 4 montažne jedinice. Ove godine proizvest ćemo 50-tak dokumentarnih filmova, prosječnog trajanja 40 minuta", hvali se Bokumirović. Vice se posvuda u svijetu oslanja na free lancere, jer puno tekstova i filmova ne rade novinari, nego sudionici, ljudi koji prenose drugima vlastita, zanimljiva iskustva. Profesionalci ili ne, u srpskom ogranku Vicea mjesečno je angažirano više od 30 ljudi.  Osim web stranice i youtube kanala, Vice Srbija tjedno sprema tri TV emisije: dvije se emitiraju na TV B92, a jedna na Prvoj. U 37 zemalja Vice ima svoje ogranke, na 20 jezika i svo to bogatstvo sadržaja može koristiti srpski ogranak. I obratno, puno njihovih priča ide u međunarodnu razmjenu. "Ujutro javimo što ćemo poslati danas i ako im je nešto zanimljivo, mi istog dana prevedemo i do sutra prilog je kod njih", tumači urednica Magda Janjić. Ističe kako su njihova prednost mladi novinari, ljudi do 25-30 godina, koji na svijet gledaju sasvim drugačije. Nedavno su slali ekipu u Sloveniju, da naprave priču o Melaniji Trump. Poslali su dva novinara, snimatelja i fotoreportera. "Bili su tamo četiri dana i donijeli nam pisanu reportažu s fantastičnim fotografijama i prilog od sedam minuta, rađen iz njihovog ugla, za američku redakciju. Sad radimo dužu verziju, za srpsku redakciju", priča Magda. Nijedan od četvoro novinara i snimatelja nije bio stariji od 25, troje od njih nikad nisu bili u Sloveniji. "Njihov kut gledanja je drastično drugačiji od naše generacije. Oni odlaze bez ikakvog predznanja o zemlji u koju odlaze. Za njih je Slovenija ili Hrvatska kao bilo koja druga zemlja na svijetu, oni nemaju nikakav emotivni odnos prema Hrvatima ili Slovencima ili bivšoj Jugoslaviji, i to je razlog zaštio je Vice toliko popularan", ističe Magda. Magda Janjić  Dobitna kombinacija su mladi novinari i iskusni urednici, kaže glavni urednik Daniel Bokumirović. On, Magda i urednica vijesti Aleksandra Nikšić, dugogodišnja reporterka AFP-a (Agencije France Presse), zaduženi su za kanaliziranje razbarušenosti mladih autora, koje se trude formirati kao prave Vice-autore. Daniel je radio na B92 i Mondou, a Magda u Blicu i Ninu.  - Ono što razlikuje Vice od konvencionalnih medija su osobne priče. Ne želimo biti objektivni, ne moramo pod svaku cijenu imati drugu stranu priče. Zato su naši filmovi drugačiji, jer dobijete i doživljaj našeg reportera, on nije samo nijemi promatrač koji postavlja pitanja i dobiva odgovore - tumači Dokumirović. Oko 50 posto njihovih tekstova, a mjesečno ih objave 120, napisali su ljudi koji su doživjeli nešto neobično, a nisu novinari. Oni im pomažu da prenesu svoje iskustvo u tekst. "Ne želim više slušati doktora koji priča kako je to biti heroinski ovisnik. Nama je momak koji se 15 godina bori s heroinom napisao tri teksta o tome", govori Magda Janjić.  - Naše priče su napisane iz prvog lica. Tu se stiče strašno povjerenje, ljudi se razotkrivaju, otvaraju se - govori Daniel. On kaže da je Vice i za njega bio nešto sasvim novo.  - Ja imam 44 godine, mi smo učili nešto sasvim drugo. Ono što smo naučili u ove dvije godine je da današnji klinci drastično drugačije vide svijet i medije. Njih TV sama po sebi ne zanima. Oni apriori ne vjeruju medijima, jer su oni rođeni sa facebookom, twiterom i youtubeom. Za njih je televizija youtube, oni su navikli da mogu birati što će gledati i što će slušati a ne samo ono što im se servira. Vrlo su probirljivi, ako ih lažeš, prebrisan si - objašnjava glavni urednik srpskog Vicea.  Magda dodaje da današnje generacije imaju jaku potrebu da se identificiraju, posebno s tabuiziranim temama kao što su droga, seks, alkohol, siromaštvo, s drugim ljudima koji poput njih nemaju novca, nemaju stana. O tome se ne priča u društvu ni u mainstream medijima. Kako da mlad čovjek od 22-23 zna da nije jedini koji ima neku bolest, bori se s drogom, živi s roditeljima…Vice pokušava govoriti o onome o čemu drugi šute. Naprimjer, i drugi mediji pišu o gay populaciji. Ali o čemu ne pišu? O tome da dobivaju batine. Za Vice su ljudi pisali kako to izgleda kad ležiš na betonu dok te netko šutira u glavu. "Tip nam je dao redgenske snimke iz bolnice, kad su ga dva tjedna prije pretukli. Time se dobiva povjerenje čitalaca. Šifra je no bullshit", priča Magda Janjić.  Oko 80 posto publike njihovog sitea je mlađe od 34 godina, ali s TV emisijama zahvaćaju i starije. Jako im je važno da odgajaju svoju publiku, i zato odbijaju davati naslove kojima će povećavati klikanost: kod njih nema ekskluzivnog, šokantnog. "Mi obrađujemo teme kojima bismo mogli dati takve naslove i imali bismo milijun klikova više, ali Vice to ne smije raditi. Ne smije niti želi. Imamo inteligentnu publiku, naš sajt se ne klika, naš sajt se čita. Zadržavanje na našem sajtu je 3-4 puta veće nego na prvom idućem", objašnjava Magda. Kako to? Jednostavno: kad stavite normalan naslov, ljudi takav tekst šeraju, a kad stavite u naslov "skandalozno, strašno" nitko to ne dijeli. Kvaliteta se sama probije, bez nabrijavanja.