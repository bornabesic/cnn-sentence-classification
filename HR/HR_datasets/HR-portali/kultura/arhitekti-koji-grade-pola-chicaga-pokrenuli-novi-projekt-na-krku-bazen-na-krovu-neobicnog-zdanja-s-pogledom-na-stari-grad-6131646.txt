Atraktivan hotel neobičnog oblika na čijem će krovu biti dugačak bazen s natpisom na glagoljici, a imat će pročelje od drva, stakla i betona, sagradit će se iduće godine u Krku na otoku Krku. Investicija je vrijedna 11 milijuna eura. Projekt je djelo hrvatskog studija Lotus Architecti o kojima smo nedavno pisali, kako sudjeluju u razvoju i osmišljavanju golemog naselja New South koji se planira u Chicagu u Americi. Boutique hotel nalazit će se u središtu Krka. - Bit će top hotel na fenomenalnoj poziciji, uz more i plažu i kod starog grada. Projekt smo napravili za domaću tvrtku Degrad Development Group koja je u vlasništvu Denisa Šikljana. Krk kao otok gotovo nema boutique hotel i ovakav kapacitet mu treba da bi ponudio luksuzan smještaj. Kako će se nalaziti blizu Zagreba u planu je da radi čitavu godinu, i bude otvoren zimi uglavnom za domaće goste - kaže Maja Bručić, koja vodi studio Lotus Architecti. Posebnost hotela bit će “infinity” bazen na krovu koji na svom dnu ima natpis na glagoljici. Bazen veličine 125 kvadrata imat će pogled na stari grad Krk, gradske zidine i more. U blizini hotela je i lijepa gradska plaža. Prizemlje hotela nudit će razne sadržaje koji će biti otvoreni za sve, recimo imat će vrhunski restoran i bar. Hotel će krasiti pročelje od drva u kombinaciji s betonom, ali još nije dogovoreno koje točno vrste drva.   - Na krovu će, uz bazen biti pod od brazilskog oraha. Na vrhu je zamišljen i bar i slični sadržaji za opuštanje - opisuje arhitektica Bručić. Neobičan oblik organske forme hotela koji je kao ameba, proizašao je iz konfiguracije terena na kojem se nalazi i koji je zahtjevan. Bit će ovdje i nekoliko kaskadnih terasa koje će se spuštati prema moru, na kojima će rasti mediteransko bilje. Gotovo čitav je hotel okružen zelenilom - šumom i njegov program i koncept bazirat će se na wellness sadržajima koje će nuditi svojim gostima.   - Hotel sadrži 35 velikih soba dok je ukupna njegova veličina 4000 četvornih metara. Važno je bilo povezati prirodu i arhitekturu te integrirati hotel u sami teren poštujući pritom “genius loci”, duh mjesta na kojem se nalazi - objašnjava Maja Bručić. Njen je studio autor i projekta Hotela Zaboky koji će se uskoro sagraditi u centru Zaboka. Ovih dana uz projekt za Chicago, rade svim snagama, te svako malo lansiraju nove projekte, u Hrvatskoj uglavnom za turističke sadržaje i vile. Kod svakog turističkog projekta, dodaje arhitektica Bručić, cilj je stvoriti nešto jedinstveno, arhitekturu koja podržava mjesto na kojem se nalazi, društvo, domaće ljude, ekonomiju te da su oni koji naruče projekt zadovoljni. - Uvijek se trudim sagledati sve strane projekta. Ne samo s pozicije arhitekta nego i kao investitor, gledam svaki projekt kao da je moja osobna investicija i tu dolaze onda i dobri rezultati. Također, vrlo je važno sve sagledati i iz pozicije budućeg korisnika. Ipak najvažnije u poslu je raditi ga sa strašću, ljubavlju i pritom uživati - zaključuje Maja Bručić.