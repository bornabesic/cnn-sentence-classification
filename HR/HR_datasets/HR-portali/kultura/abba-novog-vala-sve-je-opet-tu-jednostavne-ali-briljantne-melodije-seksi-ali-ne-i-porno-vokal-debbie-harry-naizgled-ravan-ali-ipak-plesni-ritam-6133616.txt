Švedska veza javlja da će Blondie uskoro rasprodati niz velikih skandinavskih arena i to zamalo četrdeset godina nakon komercijalnog vrhunca iz kasnih sedamdesetih i početka 80-ih. Često sam pisao kako je punk u najboljim trenucima bio i perfektna pop glazba, a nema boljeg dokaza za to od Blondie čiji su ključni albumi “Plastic Letters”, “Parallel Lines” i “Eat To The Beat” istodobno bili i punk i pop, pa i rock i disco, ako treba. U tom smislu Blondie s übercool Debbie Harry za mikrofonom u koju sam kao klinac bio smrtno zaljubljen, bili su poput ABBA-e novog vala. Probajte naizmjence vrtjeti najveće hitove oba sastava pa sami zaključite je li tome tako ili nije. Na stranu što su Blondie, premda bijelci, imali i prvi rap hit u povijesti tog žanra, “Rapture” s albuma “Autoamerican” iz 1980. s kojeg pamtimo i reggae hit “The Tide is High”, jer nedavno objavljeni “Pollinator”, već peti nakon ponovnog okupljanja koncem 90-ih, bez problema stoji uz bok gore pobrojanim i najupečatljivijim djelima. Sve je opet tu; jednostavne, ali briljantne melodije, seksi, ali ne i porno vokal Debbie Harry, naizgled ravan, ali ipak plesni ritam koji poziva i na podij kluba i na vožnju autom u nepoznato. Nevjerojatno je koliko Blondie i nakon više od 40 godina karijere zvuče svježe, poletno i nimalo “out of date” što je za Deep Purple, primjerice, bila nemoguća misija već početkom 80-ih. Dakle, od bake Debbie i njezinih dedeka imate štošta za naučiti i 2017. godine, a ne samo s albuma iz kasnih 70-ih. Perfektno!