Istaknuta hrvatska povjesničarka umjetnosti, autorica brojnih udžbenika i prevoditeljica dr. Jadranka Damjanov, čiji udžbenici još i danas čine temelj programa likovne kulture u srednjim školama, umrla je u Zagrebu, u petak, u 83. godini. Damjanov je rođena 1934. u Subotici, diplomirala je 1958., a doktorirala 1963. godine na zagrebačkom Filozofskom fakultetu. Od 1965. radila je kao redoviti profesor na Odsjeku za Povijest umjetnosti na Filozofskom fakultetu u Zagrebu. Osim brojnih članaka i priručnika, dr. Damjanov autorica je srednjoškolskih udžbenika Likovna umjetnost I (1971.) i Likovna umjetnost II (1972.). Zajedno s Ksenijom Radulić napisala je školski leksikon Umjetnost (1966.). Dr. Damjanov vodila je istraživanje Kulturni sadržaji u obrazovanju djece i omladine u sklopu UNESCO-a zajedno s Dubravkom Jandom i Veliborom Jerbićem 1977. godine (objavljeno i u Parizu: Le contenu culturel de l'education, UNESCO, Paris, 1978.). Knjigu Vizualni jezik i likovna umjetnost objavila je 1991. godine, a potom slijedi istraživanje i knjiga Pogled i slika, šest djela hrvatskog modernog slikarstva u dostignućima eksperimentalne estetike (1996.). Godine 1998. dr. Jadranka Damjanov dobila je državnu nagradu "Ivan Filipović" za znanstveni rad. Bavila se i prevođenjem, pisala je za radio (radovi objavljeni u knjizi Bestijarij: od predaje do umjetnosti i natrag, 2008.) te radila na mađarsko-hrvatskim kulturnim vezama (zbornici: Hrvatska Mađarska, stoljetne književne i likovnoumjetničke veze, 1995.; Hrvatska, Mađarska, Europa, I. simpozij mađarskih i hrvatskih povjesničara umjetnosti,  2000.). Godine 2013. dr.  Damjanov dobila je Nagradu za životno djelo Društva povjesničara umjetnosti Hrvatske "Radovan Ivančević" . Pokop dr. Jadranke Damjanov bit će 18. svibnja u 14,30 sati na Krematoruju na Mirogoju.