ZAGREB - Svečanim koncertom Zagreb i ja se volimo tajno, jedinstvenim programom koji će posjetiteljima putem glazbe i poezije predstaviti grad u kojem žive, a koji će se održati u petak, 1. srpnja u 20 sati, Hrvatsko narodno kazalište obilježit će zatvaranje još jedne uspješne kazališne sezone. Prije koncerta bit će dodijeljenje godišnje nagrade središnje nacionalne kuće. Kroz niz interpretacija u formi pjesama i recitacija, članovi Drame, Opere i Baleta uz pratnju orkestra povest će sve posjetitelje na putovanje kroz Zagrebačku kavanu. Domaćini programa - Ivanka Boljkovac, Dubravka Šeparović Mušović, Adela Golac Rilović, Kristijan Beluhan, Ivo Gamulin Gianni, Ozren Bilušić, Darijan Ivezić, Rieka Suzuki, Simon Yoshida, Ksenija Marinković, Jadranka Đokić, Dušan Bućan, Nikša Kušelj, Mislav Čavajda, Silvio Vovk te Ante Gelo i orkestar - tako će kroz glazbu i poeziju renomiranih domaćih skladatelja i pjesnika, posvećenu gotovo isključivo gradu Zagrebu, pričati o autentičnim gradskim lokacijama, događajima, anegdotama.   Pored starozagrebačkih melodija poput skladbi Golubovi,  Serbus dragi Zagreb moj, Vraćam se Zagrebe tebi, Potraži me u predgrađu, program će uključiti i evergreene poput La musica di notte, All I ask of you, The man I love. Prije koncerta bit će dodijeljene godišnje nagrade Hrvatskoga narodnog kazališta u Zagrebu - Mila Dimitrijević za najbolja glumačka ostvarenja, Vladimir Ruždjak / Marijana Radev za najbolja operna ostvarenja te Ana Roje / Oskar Harmoš  za najbolja baletna ostvarenja u protekloj sezoni. Poslije koncerta bit će održan popratni program ispred kazališta u sklopu kojeg će sve prisutne zabavljati DJ Dalibor Matanić. Zagreb i ja se volimo tajno jedinstvena je prilika da posjetitelji u neformalnoj atmosferi upoznaju drugačije lice opernih prvaka, solista, glumaca koje prate u sklopu redovnog repertoara HNK.