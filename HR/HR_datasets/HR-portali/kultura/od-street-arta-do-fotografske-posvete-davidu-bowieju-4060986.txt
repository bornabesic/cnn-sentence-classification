U Zagrebu sudjeluje 15-ak galerija, u Rijeci 12, a cilj je od 17 do 22 sata obići sve galerije na popisu, koje nisu na velikoj udaljenosti jedna od druge, pogledati izložbe u njima i na kraju na finalnu lokaciju doći po svoju nagradu za ispunjeni zadatak - diplomu. Voditeljica projekta je Nela Simić, koja inače vodi galeriju Pikto u Zagrebu, a, kako kaže, ideja je međusobno povezati galerije. Nada se i da će se Reli proširiti po drugim gradovima te napominje da se u zadanom roku svaka izložba stigne pogledati. U Rijeci su preporuku zavređuju sve izložbe, no posebno fotografije Davida Bowieja, čiji je autor znameniti Brian Rašić u Galeriji Kortil te izložbu u Malom salonu Josipa Pina Ivančića. Što se tiče zagrebačkih galerija, ove su godine na popisu i Studio Lapo-Lapo, koji vode street art umjetnici Pimp my Pump, najpoznatiji po oslikavanju pumpi po gradu koje se više ne koriste. U Studiju u Ilici moći će se pogledati stalni postav djela street art umjetnika, a oni će oslikavati zid ispred galerije. Jagoda Buić u Orisu izlaže skulpturalnu instalaciju od teškog tkanja, kolaže socijalno angažiranog karaktera te skulpture od starog željeza. Galerija Kranjčar nastavlja s ciklusom “Mentalni sklop”, koji ove godine započinje djelima Duje Jurića, koji kao svoj uzor ističe djela Jurja Dobrovića. Dio Relija je i izložba u Hrvatskom dizajnerskom društvu “XXXX - Četiri časopisa koja se ne srame”, izložba kustosa Gorana Martina Štimca čija su tema njemački časopis Twen te domaći Paradoks, Start i Playboy, oni koji su u sadržaju obuhvatili dobru fotografiju, važne teme, obrađene na inovativan način, poznate likovne umjetnike i novinare kao suradnike, ali i seksualnost. Dan Oki je u Greti, Ulrich Wulff u Contri, Lovro Lapuh u Galeriji Matice hrvatske, a u HDLU jedan od možda interesantnijih slikara mlađe generacije, Mario Romoda. Osim toga, u galeriji 3.14 je program iznenađenja, u galeriji VN izlaže Jelena Bando, u galeriji Pikto Noj art, u galeriji Bravo Imelda Ramović, u galeriji SC Maja Šimunović, u galeriji ULUPUH Kruna Tarle, a Natalija Borčić u Galeriji Laval Nugent. U HDLU-u su uz Romodu i Ivana Jurić i Vice Tomasović.