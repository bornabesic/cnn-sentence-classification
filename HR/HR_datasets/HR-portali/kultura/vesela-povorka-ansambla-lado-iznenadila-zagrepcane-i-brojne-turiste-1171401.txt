Čuvari hrvatskog nacionalnog blaga, Ansambl LADO iznenadio je brojne prolaznike koji su se zatekli u centru Zagreba. Nesvakidašnja vesela povorka prošetala je centrom grada u pratnji djevojaka u narodnim nošnjama koje ističu djelić hrvatske povijesti. Iako ih rijetko možemo vidjeti izvan pozornice, LADO je šetnjom i druženjem s građanima promovirao svoj do sad najveći nastup koji pripremaju 3. lipnja u Areni Zagreb. Nakon šetnje glavnim zagrebačkim trgom te ulicama u centru grada LADO je na Cvjetnom trgu na opće oduševljenje prolaznika izveo treći stavak Ladarki Emila Cossetta. Brojni su građani ovaj rijetki trenutak, kojim se slavila hrvatska kultura, zabilježili snimkama, a LADO je sve pozvao na spektakl za koji se priprema već mjesecima. “Iznimno smo ponosni da po prvi puta možemo najaviti jedini nacionalni profesionalni folklorni ansambl u najvećoj dvorani u državi. Bit će to prilika vidjeti LADO u novom produkcijskom ruhu, posebno pripremljenim za ovu priliku. Korak je to u jačanju vidljivosti Lada i njegovom dodatnom pozicioniranju na tržištu kulture, ali i intenzivnijem predstavljanju hrvatske tradicijske kulture kao važne sastavnice našeg nacionalnog identiteta.“ – izjavio je ravnatelj Ansambla LADO Krešimir Dabo. Do sada najveći hrvatski koncert predstavnika najljepše hrvatske glazbene i plesne tradicije pod imenom Čuvajmo naše blago očekuje nas 3. lipnja u 20 sati. Posjetitelji će po prvi puta u Zagrebu imati prilike uživati u najmodernijoj glazbeno scenskoj čaroliji ikad viđenoj kad je ansambl LADO u pitanju. LADO će na do sada najvećoj hrvatskoj pozornici kulture predstaviti potpuno novi cjelovečernji program Ispod duba stoljetnoga. Ulaznice za nastup ansambla LADO u Areni Zagreb koji se održava 3. lipnja u 20 sati u suradnji s partnerima - tvrtkom HEP i Pevec, mogu se kupiti u sustavu Ulaznice.hr i Eventim.hr po cijeni od 320, 230, 140, 130 i 100 kuna. Učenici, studenti, umirovljenici i članovi KUD-ova uz predočenje svog statusa ostvaruju pravo na cijenu ulaznice već po 80 kn.