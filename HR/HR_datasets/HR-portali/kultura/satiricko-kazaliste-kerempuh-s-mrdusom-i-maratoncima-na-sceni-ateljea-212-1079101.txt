Dvije trenutno najuspješnije produkcije Satiričkog kazališta Kerempuh, predstave „PREDSTAVA HAMLETA U SELU MRDUŠA DONJA“ I. Brešana u režiji Vinka Brešana i „MARATONCI TRČE POČASNI KRUG“ D. Kovačevića u režiji Ive Milošević na poziv ravnatelja uglednog beogradskog Pozorišta Atelje 212, g. Branimira Brstine, gostuju u utorak 26. travnja 2016. i u srijedu 27. travnja 2016. u 20 sati na sceni Mira Trailović u sklopu ciklusa “KAZALIŠTE BEZ GRANICA”. Ostvarenje ove kulturne suradnje predstavlja bitan interkulturalni dijalog, snažnu umjetničku prezentaciju drugih kultura i umjetničkih ostvarenja  te je od izuzetnog značaja u smislu jačanja kulturnih veza u regiji. U utorak 26. travnja u 11 sati, Veleposlanstvo Republike Hrvatske u Beogradu ugostit će predstavnike Satiričkog kazališta Kerempuh i glumački ansambl na prigodnom druženju povodom gostovanja. Satiričko kazalište Kerempuh u sklopu regionalne kulturne razmjene koju smatramo iznimno bitnim segmentom poslovanja i strategije kazališta kontinuirano pokreće suradnju i umjetničku razmjenu s najjačim kazalištima slične estetike u užoj i široj regiji. Novi način umrežavanja s regionalnom i  internacionalnom zajednicom podrazumijeva poticanje umjetničke kreacije, razmjene znanja i iskustava te prezentacije radova. Cilj nam je upisati se u mrežu kulturnih metropola prikazivanjem vlastitih umjetničkih ostvarenja te dovođenjem vrhunskih kazališnih djela zagrebačkoj publici. Satiričko kazalište Kerempuh jedno je od najzanimljivijih regionalnih kazališta u smislu tradicije, reputacije, povjerenja publike, potrebe publike za formatima komedije i satire, jakim glumačkim imenima ansambla te kvalitetom autorskih timova. Samim time otvaraju se prilike za kulturnim suradnjama u smislu gostovanja u teatrima sličnih estetika s ciljem dugoročnijeg koprodukcijskog partnerstva. U zadnjih nekoliko godina možemo se pohvaliti s iznimno uspješnim gostovanjima u Hrvatskoj i diljem regije, surađujemo s mnogim kazalištima, festivalima i organizacijama u zemlji i inozemstvu poput Mestnog gledališča ljubljanskog, Dramskog teatra Skopje, bečkog Akzent teatra, Sterijinog pozorja te Srpskog narodnog pozorišta iz Novog Sada gdje smo tijekom petodnevnog boravka u listopadu 2015. predstavili svojih pet recentnih produkcija publici Novog Sada pod nazivom „ DANI SATIRIČKOG KAZALIŠTA KEREMPUH U NOVOM SADU“. Riječ je o ansambl predstavama novih snažnih autorskih poetika s nizom zapaženih glumačkih ostvarenja koje su sve redom zaštitni znak repertoara Satiričkog kazališta Kerempuh. Njihovu kvalitetu prepoznala je kritika i publika, o čemu svjedoče pozitivna stručna mišljenja i prepune kazališne dvorane. “Predstava Hamleta u selu Mrduša Donja” Ive Brešana u režiji jednog od najuspješnijih hrvatskih filmskih i kazališnih redatelja, Vinka Brešana - djelo je autora koji je svojim radom obilježio, ne samo repertoar Satiričkog kazališta „Kerempuh“ već i cjelokupnu domaću dramsku književnost.  U predstavi igraju: Goran Navojec, Borko Perić, Tihana Lazović / Mia Anočić - Valentić, Ana Maras Harmander / Anita Matić Delić, Vedran Mlikota, Filip Detelić, Željko Königsknecht, Hrvoje Kečkeš, Anita Matić Delić / Mia Begović, Maja Posavec, Luka Petrušić, Mario Mirković, Ivan Đuričić. Predstava je premijerno izvedena 3. lipnja 2014. godine. te je na 38. Danima satire Fadila Hadžića osvojila Veliku nagradu "Večernjeg lista" za najbolju predstavu u cjelini, dok su glumačke nagrade dobili Goran Navojec, Filip Detelić i Borko Perić. Željka Udovičić Pleština tom je prigodom nagrađena za dramaturgiju. Na III. Bobijevim danima smijeha Glumačke družine Histrion Goranu Navojcu je  za ulogu Mate Bukarice dodijeljena Nagrada za najbolju mušku ulogu.  Predstavu je u matičnoj kući i na brojnim gostovanjima vidjelo više od 30 000 gledatelja. Prema riječima samog autora Ive Brešana, ovdje se ne radi o jednodimenzionalnom političkom teatru nego o nečem mnogo širem: „Još u vrijeme kad je komad krenuo, u svim intervjuima odbijao sam prihvatiti kvalifikaciju da se radi o „političkom teatru“, jer kod mene politika nije stajalište nego objekt promatranja, i to u onolikoj mjeru u kolikoj je ona dio života. Riječ je, naime, o vječnim temama književnosti: lupeštini, primitivizmu i pokvarenjaštvu, s jedne, i uzaludnoj ljudskoj težnji za idealom pravde, koja u sukobu s tim silama doživljava poraz, s druge strane. Politika je, dakle, neizbježna, jer, napokon, ne može se ući u more i pri tom se ne smočiti, ali ona ovdje ostaje samo pano na kojem se ispisuju vječna ljudska pitanja.“ Predstavu „Maratonci trče počasni krug“ nastalu prema poznatoj drami po kojoj je snimljen jedan od najgledanijih filmova svih vremena na ovim prostorima na Kerempuhovu scenu je postavila redateljska gošća iz Srbije, Iva Milošević. Najstarijeg Topalovića Maksimilijana glumi Vilim Matula, Aksentija Elizabeta Kukić, Milutina Nikša Butijer, Lakija Hrvoje Kečkeš, a najmlađeg Mirka Luka Petrušić. Kristina je Maja Posavec, Đenka Đavo Tarik Filipović, Bili Piton Filip Detelić, Olja Mia Anočić-Valentić, a Pregaženog čovjeka Ivan Đuričić. Namjera mi je bila da tekstu pristupimo kao dramskom sadržaju, a ne komediji. Dakle, pred glumce se postavlja nimalo lak zadatak da studiozno i  detaljno  izrade psihološki složene likove, a ne jednodimenzionalne tipove kao što je to češće slučaj kada su komedije u pitanju. Zato sam se pri podjeli uloga za ovu predstavu rukovodila više prema kriterijima glumačkog majstorstva, a manje adekvatnošću uzrasta i spola – istaknula je Iva Milošević, uspješna redateljica koja je u Beogradu postavila niz popularnih predstava u Jugoslavenskom dramskom pozorištu, Bitef teatru, Pozorištu na Terazijama i mnogim drugima.