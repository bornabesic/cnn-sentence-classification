Udruga Promo, koja okuplja organizatore koncerata suvremene autorske glazbe u Hrvatskoj, prozvala je u srijedu ministra kulture Zlatka Hasanbegovića da je smanjio sredstva za sufinanciranje rock glazbe u ovoj godini, no Hasanbegović je odbacio optužbe istaknuvši kako je on prvi ministar u Hrvatskoj koji je potpisao i dodijelio sredstva za programe rock glazbe. Bivše Ministarstvo kulture, dok je ministar bio Berislav Šipuš, uključilo je autorsku rock glazbu u program javnih potreba u hrvatskoj kulturi, te je u okviru Vijeća za inovativne umjetničke prakse za ovu godinu predvidjelo dva milijuna kuna za sufinanciranje rock koncerata. U sklopu potprogramske djelatnosti "Rock glazba: festivali i klupski programi" osnovano je Vijeće za rock glazbu koje je raspodjelilo tih dva milijuna kuna različitim programima, rečeno je na konferenciji za novinare udruge Promo. Međutim, nakon promjene vlasti, novi ministar Zlatko Hasanbegović srezao je ta sredstva na 1,195 milijuna kuna, od čega je dio već potrošen, pa je za sufinanciranje rocka u ovoj godini ostalo manje od milijun kuna, ustvrdio je organizator InMusic festivala Zoran Marić. Osim toga, kaže Marić, promijenjena je i odluka o raspodjeli tih sredstava koju je donijelo Vijeće za rock glazbu, pri čemu je, primjerice, InMusic koji je trebao dobiti najviše ostao bez ijedne kune potpore. "Pri tome se Ministarstvo kulture nije držalo kriterija za dodjelu sredstava koje je samo donijelo, pa se dogodila bizarna stvar da je InMusic ušao u program za financiranje kulturnih projekata Europavox, u sklopu kojeg će dobiti sredstva od EU-a, a nije dovoljno dobar da ga sufinancira hrvatsko Ministarstvo", ogorčen je Marić. Član Vijeća za rock glazbu Ilko Čulić upozorio je da su sredstva koja su dodijeljena za sufinanciranje cjelokupne godišnje produkcije rock koncerata u Zagrebu samo malo veća od novaca izdvojenih za "Hrvatsko slovo", što je apsurdno, pogotovo kada se uzme u obzir da, primjerice, poznati Exit festival u Novom Sadu država godišnje subvencionira sa čak milijun eura. "Ministar Hasanbegović razumije se u rock glazbu kao beduini u slalom", rekao je Čulić i najavio, zajedno s glazbenim kritičarom Aleksandrom Dragašem, da više neće sudjelovati u radu Vijeća za rock, čije su preporuke posve zanemarene. Organizator SuperUho festivala Mate Škugor, koji je svojedobno organizirao festival alternativnog rocka Terraneo u Šibeniku, naglasio je da umjetnost može pozitivno promijeniti društveni život neke zajednice, što se vidjelo upravo na primjeru Terranea, koji je oživio Šibenik nakon 20 godina "mrtvila". Danas, međutim, u Šibeniku na mjestu gdje su nekada bile dvije tvornice djeluju dva kluba s turbo-folk glazbom. "To je izravna posljedica nebrige za kulturu svih dosadašnjih Vlada. Danas narodnjačka zvijezda poput Bobana Rajovića puni Arenu, a Saša Matić nastupa u Vatroslavu Lisinskom. Ta glazba nekad nije bila dio našeg kulturnog identiteta, a sada jest", kaže Škugor. U nacionalnu strategiju razvoja kulture treba se ulagati puno više, pogotovo u kvalitetnu autorsku glazbu koju promoviraju domaći organizatori, naglasio je organizator Seasplash festivala Vedran Meniga, inače će strani festivali, koji raspolažu sa znatno više kapitala, "protjerati" hrvatske organizatore, što se već događa na Jadranskoj obali. Hasanbegović je, međutim, odbacio sve optužbe ustvrdivši kako su to dezinformacije jer se ne može smanjiti nešto što nije ni postojalo, budući da je ove godine prvi put u povijesti Ministarstvo kulture dodijelio sredstva za rock glazbu. "Ne samo da Ministarstvo kulture nije smanjilo sredstva, već sam ja prvi ministar u Hrvatskoj koji je potpisao i dodijelio sredstva i za programe rock glazbe", rekao je Hasanbegović. "Načelno i u konkretnom slučaju i u svim ostalim slučajevima Ministarstvo kulture u raspodjeli sredstava neće biti vođeno nikakvim partikularnim i klijetelističkim interesima", kazao je dodavši kako Ministarstvo kulture ne može i ne treba financirati komercijalne projekte koji ostvaruju zaradu.