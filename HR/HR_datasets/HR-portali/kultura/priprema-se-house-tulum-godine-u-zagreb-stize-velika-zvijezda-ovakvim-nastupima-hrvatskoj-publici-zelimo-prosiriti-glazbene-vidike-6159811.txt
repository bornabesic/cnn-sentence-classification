Premijerno u Zagreb prvi put stiže velika zvijezda američkog crnog housea Kai Alce. DJ i producent iza kojeg je više od 20 godina bavljenja glazbom nastupit će 9. lipnja u Katranu. Za ovaj premijerni nastup Kaia Alcea zaslužan je dvojac iz Imogen Recordingsa - Ilija Rudman i Antonio Zuza, koji za posljednji ovosezonski tulum u goste izravno iz Atlante dovode glazbenika koji je surađivao s najvećim imenima žanra, kao što su Andrés, Larry Heard aka Mr. Fingers i Charles Webster. Bit će to nastup kojim će Rudman i Zuza još jednom, kako objašnjavaju, pokušati proširiti glazbene vidike zagrebačkoj publici, ali i ostvariti još jednu renomiranu suradnju za svoj label pokrenut u jesen 2015. godine. - Alceov zvuk je house, i to onaj zvuk koji poštuje tradiciju, vrijeme kada je u ovom poslu bilo puno više ljubavi i kvalitete. Njegov zvuk leži u korijenima Detroita i Chicaga, na čemu radi već dva desetljeća. U posljednje vrijeme doživljava probitak, što je vrlo teško jer takva vrsta glazbe nije promiskuitetna, ona kojom se preko noći stiže do zvjezdanog statusa. To je jedan potpuno iskren zvuk, a upravo će takav biti i naš tulum - ističe Rudman, i sam DJ svjetskoga glasa. Razgovor koji vodimo u glazbenom studiju Ilije Rudmana neumitno odlazi u smjeru rasprave o stanju i ponudi na zagrebačkoj glazbenoj sceni. Rudman je tu neumoljiv. Oštro se obrušava na one koji zahvaljujući internetu, besplatno ili krađom, dolaze do glazbe te iz mjeseca u mjesec organiziraju “disco partyje”. U Zagrebu je tvrdi, glazbeno zanimljivo samo na prvi pogled. Klincima od 19 godina to sigurno djeluje ludo, jer ima svega, ali istodobno - nema ničega. - Kao i u svim drugim segmentima, publika većinom nije dovoljno educirana, niti preslušava dovoljno glazbu. A naša je želja da im pomaknemo granice. No, to je samo jedan od naših ciljeva. Kada organizirano evente, a to stvarno nije često, onda nastojimo dovesti nekoga za koga smatramo da bi nam bio dobar i za label Imogen. Znači, u produkcijskom smislu s njim napraviti neku pjesmu, suradnju i partyjem zaokružiti cijelu tu priču da ona ima smisla. A ne organizirati party radi partyja, radi zgrtanja novca. Tako smo upravo napravili i prošle godine, kada smo Opera club doveli velikog Charlesa Webstera koji je završio na naše dvije ploče. Bio je to prvi event Imogena u Zagrebu rađen radi promocije našeg četvrtog izdanja. Sada se nadamo da će slično rezultirati i angažman Kaia Alcea na našem novom događanju - govori Zuza, zagrebačkoj publici inače dobro poznat kao rezident kluba Pepermint prve godine njegova postojanja. Već na prvi pogled vidi se da je ovaj tandem vrlo sličnih glazbenih promišljanja, zbog čega su se i sprijateljili, a u konačnici i pokrenuli zajednički biznis. Zuza, koji je poput mnogih drugih ušao u svijet DJ-inga kao klinac, želio je snimiti ploču za jedan svoj bend. Tražili su producenta, imali novac, ali i viziju kako nešto treba izgledati, pa je tek na nakon duljeg traženja stigao do Rudmana. Njemu se pak svidio Zuzin entuzijazam i žar, pa su se dečki počeli družiti, da bi se nakon idealnog povoda odlučili i poslovno udružiti.   - Sedamnaest godina radim ploče i dva sam puta svijet obišao zahvaljujući DJ gažama. Imam jake kontakte i kroz sve te godine stekao sam brojna poznanstva u glazbenoj industriji, kad još nije bio ni Mp3-ja, Facebooka, ničega tako globalnog. Jednom prilikom upoznao sam Simona iz The Brand New Heaviesa i napravili smo zajedno dvije ploče. Prije nešto manje od dvije godine čuli smo se ponovno i rekao mi je da imaju novi album na tržištu, ali nije baš nešto prošao. Vrlo smo se brzo dogovorili da mu napravim oficijelni remiks. Bio sam jedini kojem su to dali i još su mi dali prava da ga napravim na svom vinilu. Tako smo zapravo odlučili pokrenuti label Imogen, što je, uostalom, Antonio stalno zagovarao - kaže Rudman. Gotovo odmah potom izašli su s pločom o kojoj su svi pričali - remiksom Ilana Kabilja, neosporne zvijezde domaćeg dancea devedesetih. U samo godinu i pol Imogen Recordings izdao je sedam vinila. Ovaj posljednji - Oura feat. Robert Owens - “This Time” u remiksu Ilije Rudmana izdana je prije nekoliko dana. Za jesen pripremaju osmo izdanje svoje kuće - Metro Area, Darshan Jesranija poznatog i kao koautora hita Tracy Thorn “Its all true”. Za one manje upućene, riječ je o velikim imenima housea, dok se Owens mirne duše može okarakterizirati legendom te glazbene scene. - Gradimo naš biznis na dugoročne staze. Imena koje skupljamo na labelu su renomirana, ljudi koji su u prošloj dekadi imali edukativne utjecaje na cijeli svijet. Želimo stvoriti dodatnu vrijednost i zato su nama partyji sekundarni u cijeloj priči. Pokušavamo u Zagrebu stvoriti krug ljudi, ekipu koja će scenu stvarno pratiti, dalje se educirati kroz glazbu koju izbacujemo. Treba razbijati standarde, ljestvicu imati vrlo visoko, čega se većina boji. Upravo zato smo se odlučili pokrenuti naš label - objašnjavaju zajedno Zuza i Rudman. Kako pak žele da njihova vizija glazbe bude dostupna svima, ulaznice za Imogen party powered by Hendrick’s, koji će se odvijati na dva floora, učinili su cjenovno prilično dostupnima - 80 kuna u pretprodaji i 90 kuna na dan eventa. Kupiti ih možete i online preko sustava Entrio.