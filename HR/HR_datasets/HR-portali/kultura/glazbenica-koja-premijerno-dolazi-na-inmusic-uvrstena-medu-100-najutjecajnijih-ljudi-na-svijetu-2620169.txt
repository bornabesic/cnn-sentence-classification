Male su šanse da u proteklih godinu dana niste barem jednom zaplesali na neki od mnogobrojnih hitova talentirane Florence Welch, jedne od najpopularnijih kantautorica suvremene glazbe koja u pratnji svoje Mašine ne prestaje oduševljavati. Zagreb će se ovog ljeta napokon upisati na posebnu i vrlo kratku listu europskih gradova koje su posjetili Florence + The Machine pa nikako nije za propustiti njihov nadolazeći nastup na INmusic festivalu. Britanski bend Florence + the Machine svijet su osvojili 2009. odlično primljenim debitantskim albumom ''Lungs'', dobitnikom Brit Awarda za najbolji britanski album te godine ali i jedan od najprodavanijih albuma 2010. godine, čime je Florence Welch već s 21 godinom postala međunarodna glazbena zvijezda. Paralelno s turnejom na kojoj je promoviran album prvijenac, nastale su sve pjesme za još uspješniji drugi album, ''Ceremonials'', koji je izašao 2011. godine te se jako brzo pozicionirao na vrh top ljestvica, a najnoviji album ''How Big, How Blue, How Beautiful'' prvi je glazbeni album koji je odmah pri izlasku isti tren zasjeo na prvo mjesto britanskih i američkih ljestvica. Florence + The Machine obaraju vlastite rekorde i nikada nisu zvučali bolje! Florence + The Machine počeo je prije desetak godina kao tinejdžerski projekt dviju prijateljica. Poznata po iznimnim vokalnim sposobnostima Florence Welch pjeva od djetinjstva dok je vlastite pjesme, zajedno s prijateljicom Isabellom Summers, počela pisati u tinejdžerskim godinama. I danas su najbolje prijateljice te obje pišu za grupu Florence + The Machine, a njihovi tadašnji nadimci Florence Robot i Isa Machine spojeni su u poznato ime grupe u kojoj, uz druge glazbenike, Flo pjeva, a Isa svira klavijature. Zanimljiva činjenica je kako im je jedan od najvećih uzora impresivna PJ Harvey koja će također nastupiti na ovogodišnjem INmusic festivalu, a prva turneja na kojoj su bili 2008. godine, bila je zajednička turneja s američkim alt-rokerima MGMT koji su na zagrebačkom Jarunu nastupili 2014. godine.   Od samih početaka i singla ''Kiss With a Fist'' do hvaljenog najnovijeg albuma ''How Big, How Blue, How Beautiful'' te nastupa na najvećim svjetskim festivalima FATM ne prestaju oduševljavati. Uz brojne nagrade, veliki interes medija te konstantan rast fanova ne izostaju niti redovne pohvale glazbenih kolega: Adele kaže kako cijeli dan može slušati najnoviji album, Taylor Swift Florence opisuje kao jednu od najposebnijih osoba koje poznaje, a Beyoncé je izjavila da ju je Florenceina glazba, između ostalih, inspirirala za album ''4''. Velike pohvale stižu i od legendarnih Rolling Stonesa s kojima je Florence imala priliku nastupati 2012. godine kada je u O2 Areni zajedno s Mickom Jaggerom otpjevala ''Gimme Shelter''. Prošle godine, nezgoda Davea Grohla, frontmena Foo Fightersa koji su trebali predvoditi prošlogodišnji Glastonbury, pokazala se sudbonosnom upravo za Florence + The Machine. Bend je na krilima odličnih kritika novog albuma i živopisnih nastupa zasluženo „ promaknut“ s ranijeg termina u glavni festivalski termin uskočivši u cipele otkazanih Foo Fightersa . Neoborivo su dokazali svoj status na jednoj od najcjenjenijih pozornica svijeta – Florence + The Machine osvojili su Glastonbury! I sam Grohl izjavio je da je plakao od sreće gledajući Florence, inače njegovu višegodišnju poznanicu, kako na glavnoj pozornici izvodi ''Times Like These'', jedan od najvećih hitova Foo Fightersa.   Kada je riječ o jednom od najpoznatijih hitova Florence + The Machine ''Dog Days Are Over'' malo tko zna da je pjesma snimljena u malenom studiju bez puno opreme te je rezultat kreativne igre raznim svakodnevnim predmetima jer su u nedostatku instrumenata kao udaraljke koristili čaše, olovke i sve na što su naišli. Tada nikako nisu očekivali da će pjesma postati toliki hit - ideja je bila dobro se zabaviti, a danas istom pjesmom zabavljaju mnogobrojne fanove diljem svijeta! Debitantski album ''Lungs'' na kojemu se nalazi i navedeni hit popeo se na 1. mjesto UK ljestvica, iste godine prodan je u preko 3 milijuna primjeraka te je osvojio nekoliko nagrada, uključujući cijenjeni Brit Award za najbolji britanski album godine. I naredna dva albuma, „Ceremonials“ i „How Big, How Blue, How Beautiful“ zasjeli su na top pozicije te su bendu donijeli mnoga nova priznanja. Prvi ih je prepoznao BBC Introducing i odigrao ključnu ulogu u proboju benda na britanske ljestvice, a danas gotovo da nema glazbene nagrade za koju Florence + The Machine nisu bili nominirani: od brojnih britanskih nominacija i nagrada za najbolje izvođače, pjesme ili albume preko cijenjenih NME, Q Awards i BBC nominacija i priznanja, nezaobilaznih nominacija za MTV glazbene nagrade do 7 nominacija za prestižnu nagradu Grammy (čak 4 zahvaljujući iznimno hvaljenom albumu “How Big How Blue How Beautiful”) te također velikih Brit Awards i Mercury Prize nominacija. Pjesma "You've Got the Love" proglašena je festivalskom himnom 2010. godine, a iste godine nastupili su na koncertu povodom dodjele Nobelove nagrade za mir. Njene pjesme mogu se čuti u mnogim filmskim blockbusterima kao što su 'Sumrak saga', 'Snjeguljica i lovac', 'Jedi, moli, voli' ili 'Veliki Gatsby', u brojnim popularnim televizijskim serijama ('Uvod u anatomiju', 'Nikita', 'Vampirski dnevnici'…), ali i u videoigrama poput Final Fantasy za koju je nedavno snimila svoju verziju Ben E. Kingovog ''Stand by me''. Florence Welch uvrštena je na listu 100 najutjecajnijih ljudi na svijetu, a osim što je glazbeni uzor mnogim suvremenim glazbenicima, velika je inspiracija i modnoj industriji.Guccijeva dizajnerica Frida Giannini navodi kako je Florence bila glavna inspiracija za zimsku kolekciju 2011. godine kada su svi modeli na reviji zahvaljujući prepoznatljivom Floreincinom imidžu imali crvenu kosu, a na nedavno održanim nastupima u Americi bend je nosio kolekciju posebno dizajniranu za turneju. Uz glazbene nagrade, Florence je dobitnica i nekoliko nagrada za najbolji styling. U glazbenom svijetu, Welch je surađivala s mnogim glazbenim zvijezdama od Davida Byrna i Fatboy Slima s kojima je radila na mjuziklu o životu Imelde Marcos, do Drakea i Calvin Harrisa s kojime je snimila dance uspješnicu “Sweet Nothing” također nominiranu za Grammy. Bitno je istaknuti i suradnju s najnovijeg albuma s cijenjenim glazbenim producentom Markusom Dravsom koji surađuje i s Björk, Arcade Fireom i Coldplayom.   Svoju veliku i neiscrpnu inspiraciju Flo pronalazi najviše u likovnoj umjetnosti. Njena majka povjesničarka je umjetnosti pa je od malih nogu izložena slikarstvu, a mnogi fanovi će prepoznati likovne utjecaje u pjesmi ''What the Water Gave Me'' koja je inspirirana slikom Fride Kahlo. Welch je prije glazbene karijere pohađala studij umjetnosti te kaže kako bi se, da nije uplovila u glazbene vode, vjerojatno bavila uređenjem interijera. Inspiraciju također nalazi i u ljubavi za koju kaže da ju obuzima poput ludila, a u slobodno vrijeme voli posjećivati koncerte, opustiti se uz dobru knjigu te joj nije strano putem društvenih mreža omiljene naslove preporučiti i svojim fanovima. Kvalitetu pjesama Florence + The Machine dodatno pojačavaju detaljno osmišljeni i kreativni videospotovi kinematografske kompleksnosti, a u nastupima uživo bend daje 100 % te ne čudi činjenica da su Florence + The Machine jedno od najtraženijih festivalskih imena. Prije izlaska na pozornicu Flo u backstageu voli otplesati svoj mini ritualni ples jer kaže kako joj neobičan ples potiče i kreativne procese. Na pozornici bend diše kao jedno, a karizmatična Florence predvodi glazbenu ekstazu nošena energijom članova benda i održava kontinuiranu interakciju s publikom – od ruku u zraku, kolektivne koreografije i pjevanja pa i do spontanog skidanja i bacanja odjeće. Inspirirana scenskim nastupom Stevie Nicks, Florence je na pozornici eterična, ali nerijetko i nepredvidiva – uz energično plesanje, skakanje pa i trčanje, ponesena energijom publike, Florence zna i izgubiti kontrolu. Tako se prošle godine na nastupu na Coachella festivalu do te mjere uživila u nastup da je bosa skočila s visine od nekoliko metara te slomila stopalo zbog čega je morala odgoditi potvrđeni nastup na prošlogodišnjem INmusicu. Ipak, obećanje je održala, i Florence + The Machine stižu pred hrvatske fanove potpomognuti s još nekoliko hit-singlova i cijelog niza pohvala te ih možemo očekivati u punom naponu snage ovog lipnja na INmusic festivalu, jednom od svega tri potvrđena europska festivalska nastupa ove sezone. Od prvog i dugoočekivanog nastupa Florence + The Machine u Hrvatskoj ne očekujemo ništa manje od nastupa za pamćenje, a i lijepo je vidjeti Zagreb na popisu najatraktivnijih glazbenih destinacija Europe. Jedanaesto izdanje INmusic festivala, koje će se održati na Jarunu od 20. do 22. lipnja, uz Florence + the Machine po prvi puta u Hrvatsku dovodi i PJ Harvey s novim albumom te jedinstveni glazbeno-filmski spektakl Gutterdämmerung feat. Henry Rollins, Jake Bugga, Skunk Anansie, The Kooks, Wilco, Django Django, Pennywise, The Coral, Yeasayer, i cijeli niz hvaljenih i rijetko viđenih imena u našim krajevima – od world music velikana do novih nada europske glazbene scene, ali i odličnih domaćih imena. Najpovoljnije ulaznice za festival nabavite do petka 15. travnja po cijeni od 299kn dok ćete za ulaznice nakon tog datuma morati izdvojiti i dalje razumnih 349 kuna za zaista impresivan glazbeni program. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!