Na radost svih zagrebačkih ljubitelja barokne glazbe i vjerne publike Hrvatskog baroknog ansambla, taj izvrstan sastav otvorio je u nedjelju, 23. listopada, novu sezonu svog redovitog koncertnog ciklusa u Hrvatskom glazbenom zavodu.  No, već i prije početka zagrebačkog ciklusa, Hrvatski barokni ansambl pod umjetničkim vodstvom svoje koncertne majstorice i virtuozne violinistice Laure Vadjon održao je niz vrijednih koncerata na dva hrvatska međunarodna festivala barokne glazbe u Korčuli i Varaždinu. Ti nastupi samo su najnovija potvrda da je Hrvatski barokni ansambl, popularna HRBA, sada već u sedamnaestoj godini svog postojanja, postao najvažnija i nezaobilazna institucija na polju povijesno vjerne interpretacije instrumentalne i vokalno-instrumentalne glazbe baroknog razdoblja i bliskih epoha, na originalnim glazbalima i njihovim vjernim replikama. Štoviše, na tom polju HRBA je u Hrvatskoj odigrala pionirsku ulogu neprestanim usavršavanjem i odgajanjem novih naraštaja glazbenika, a istodobno stječući sve veći ugled i na međunarodnoj glazbenoj sceni brojnim gostovanjima u mnogim europskim državama te Južnoj Americi.   U skladu s dobrim običajem ugošćavanja vrhunskih stranih i domaćih solista i dirigenata koji su eksperti u izvođenju barokne glazbe, HRBA je na prvom koncertu nove sezonu u HGZ-u ugostila violinisticu Catherine Mackintosh čiji je prijateljski, pedagoški i umjetnički doprinos u razvoju ansambla neizmjerno velik, baš kao i njena omiljenost kod glazbenika i publike.   Na programu koncerta bile su skladbe dvojice najvećih baroknih skladatelja: orkestralna djela Johanna Sebastiana Bacha te dvije od četiriju kantata koje je Georg Friedrich Händel skladao za krunidbu kralja Georgea II: "Zadok the Priest" i "My Heart is Inditing".  U izvedbama spomenutih djela HRBA je nastavila suradnju i sjajno međusobno nadopunjavanje u ovakvim projektima s izvrsnim Vokalnim ansamblom Antiphonus.  Sljedeći koncert ciklusa u HGZ-u na rasporedu je 20. studenog kada je na programu sada već tradicionalna, treća po redu "Telemannia", program posvećen probranim draguljima iz velikog i važnog opusa Georga Philippa Telemanna. Pod vodstvom Laure Vadjon članovi HRBA-e će se predstaviti i kao orkestralni glazbenici i kao solisti u nizu koncertantnih djela. Također, uz gostujućeg trubača Krešimira Fabijanića, kako piše u najavi koncerta, "novu dodanu vrijednost ovom izdanju Telemannije dat će blistav zvuk triju baroknih trublji".