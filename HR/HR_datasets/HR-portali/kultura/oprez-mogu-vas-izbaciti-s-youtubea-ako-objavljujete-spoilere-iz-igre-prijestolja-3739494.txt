Igra prijestolja je ulaskom u svoju šestu sezonu hrabro zakoračila u nepoznat teritorij. Bez Martinovih knjiga kao podloge, scenaristi serije prvi su puta u situaciji da nitko od ljubitelja Pjesme leda i vatre ne zna što će se dogoditi sljedeće. Ili možda postoji netko tko zna? The Verge prenosi da je tijekom dosadašnjeg trajanja šeste sezone megapopularne serije španjolski YouTube korisnik Frikidoctor objavljivao videe u kojima je predviđao što će se dogoditi u novim epizodama. I do sada je bio u pravu. Kombinirajući educirano pogađanje, viđeno tijekom snimanja i neke insajderske informacije, Frikidoctor je otkrio ključan događaj druge sezone dva dana prije nego što je emitirana. Njegova su se nagađanja pokazala točnima. I sada je platio za svoju točnost. HBO je pozivajući se na kršenje autorskih prava blokirao pristup videima Frikidoctora. Mnogima se ovaj potez činio ekstremnim budući da su videi Frikidoctora snimani kamerom i uglavnom sačinjeni od njegovih razmišljanja, no HBO ga je svejedno blokirao. Frikidoctor je osporio njihovu blokadu svojih videa i oni su vraćeni, no time je poslana zabrinjavajuća poruka. 'Je li to što sam ja radio ilegalno? Je li zabranjeno pričati o tome što će se dogoditi u nekoj seriji čak i ako ste u pravu? Mogu li oni tvrdi da sam ja prekršio autorska prava samo pričajući o nekoj temi?', rekao je Frikidoctor za The Verge. Mnogi korisnici su kritizirali YouTubeovu politiku skidanja videa bez dopuštanja onima koji su ih objavili da se izjasne o pritužbi vlasnika autorskih prava. YouTube je nedavno popustio pred molbama zajednice te je omogućio korisnicima da još uvijek zarađuju na videima. 'U svakoj civiliziranoj državi, svatko je nevin dok se ne dokaže suprotno', rekao je Frikidoctor za The Verge. 'No, ne i na YouTubeu.'