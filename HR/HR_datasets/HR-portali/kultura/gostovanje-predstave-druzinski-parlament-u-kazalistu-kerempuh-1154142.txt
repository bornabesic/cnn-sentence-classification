U sklopu ciklusa „Kazalište bez granica“, koji podrazumijeva međunarodnu suradnju unutar uže i šire regije s istaknutim kazališnim kućama, sutra u 20 sati u Satiričkom kazalištu Kerempuh gostuje Mestno gledališče ljubljansko s predstavom „Družinski parlament“ katalonske dramatičarke, scenaristice i redateljice  Cristine Clemente.  Ovo gostovanje nastavak je vrlo uspješne “Kerempuhove“  suradnje s jednim od ponajboljih slovenskih kazališta koja je započela 2014. godine. Ljubljanska publika već je imala prilike vidjeti tri „Kerempuhova“ naslova: „Živio Harms! Čuda postoje“ (izbor iz djela Daniila Harmsa) u režiji Aleksandra Popovskog, autorski projekt Olivera Frljića „Jazavac u Kerempuhu“ i predstavu „Maratonci trče počasni krug“ u režiji Ive Milošević. Mestno gledališče ljubljansko uzvratilo je predstavama „Ukroćena goropadnica“ Williama Shakespearea u režiji Anje Suša, „Prevarama“ Jere Ivanc u režiji Jake Ivanca i predstavom „Komad plastike“ u režiji Primoža Ekarta. U predstavi „Družinski parlament“ pred nama je obitelj s dva odrasla djeteta (Lena Hribar i Jernej Gašperin). Roditelji (Tanja Dimitrievska i Jožef Ropoša) već se od nekada pedantno brinu da se odgoj i sistem organizacije života unutar obitelji odvijaju u skladu s načelima demokracije. Imaju svoj ustav, zakone, poreze, ukratko, funkcioniraju kao država u malom. Stvari se počinju zaplitati kad se kći nenadano više ne slaže s ustaljenim sistemom i počne provoditi promjene. Njeni zahtjevi prouzroče lavinu neočekivanih događaja. Autorica se iznimno duhovito poigrava s predlošcima komplikacija unutar suvremenih parlamentarnih demokracija. Kriza, mjere štednje, osobni interesi, karijerizam, lobiranja, korupcija predrasude, konzervativnost… Redatelj predstave je Primož Ekart, prevoditeljica i dramaturginja Alenka Klabus Vesel, scenograf Damir Leventič, kostimografkinja Belinda Radulović, autor glazbe Davor Herceg, savjetnik za pokret Sebastjan Starič, oblikovatelj svjetla Boštjan Kos, lektorica Maja Cerar. U predstavi igraju Lena Hribar, Jernej Gašperin, Jožef Ropoša, Tanja Dimitrievska i Domen Valič. 27. ožujka u 19,30 sati Satiričko kazalište Kerempuh uzvratno gostuje u Mestnom gledališču ljubljanskom s predstavom „Jedan sluga, dva gospodara“ R. Beana u režiji Vite Taufera te u adaptaciji i dramatizaciji Dore Delbianco. Predstava će biti prevođena.