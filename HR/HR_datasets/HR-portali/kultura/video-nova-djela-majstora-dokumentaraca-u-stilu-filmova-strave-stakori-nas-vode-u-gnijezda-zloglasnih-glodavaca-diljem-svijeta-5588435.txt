ZAGREB -  Službeni program Majstori doxa na ovogodišnjem izdanju ZagrebDoxa, od 26. veljače do 5. ožujka, donosi nova ostvarenja nekih od najznačajnijih dokumentarista današnjice raznovrsnih žanrova, od dokuhorora Morgana Spurlocka do priče o revoluciji Vitalija Manskog.   Zagrebačka publika imat će priliku vidjeti dokuhoror "Štakori", najnoviji film američkog redatelja i producenta nominiranog za Oscara Morgana Spurlocka, redatelja filmova "Superveliki ja", "Gdje je, do vraga, Osama Bin Laden", "Najveći film ikad prodan".   Inspiriran istoimenim bestselerom New York Timesa, film zadire duboko ispod gradskih površina kako bi istražio život tih zloglasnih glodavaca, fokusirajući se prije svega na najezde u svjetskim velegradovima i načine na koje ih ljudi istrebljuju, od noćnih patrola u Indiji do terijera koji se koriste u lovu na štakore na engleskom selu, ističe se u najavi programa.   Uz filmske postupke posuđene iz filmova strave, Morgan vodi gledatelje u štakorska gnijezda diljem svijeta na način kako to još nikad nije zabilježeno na filmu, dodaje se.   Dok taj film daje jeziv pogled na štakore, sličan pogled, ali na ljude nudi novi film austrijskog redatelja Ulricha Seidla "Safari", film o odmoru čija je šira tema ubijanje.   Dok antilope, impale, zebre, gnuovi i ostale životinje mirno pasu u afričkoj divljini, njemački i austrijski turisti-lovci, koji svoje iskustvo safarija skupo plaćaju, vozikaju se uokolo, šuljaju se i vrebaju svoju lovinu, a kada je usmrte, poziraju s lešinom. Safari je premijerno prikazan na Venecijanskom filmskom festivalu.   Ruski dokumentarist Vitalij Manski ("Cjevovod", "Divlja divlja plaža", "Ispod sunca"), koji je bio član žirija 11. ZagrebDoxa, u Zagreb se vraća s vrlo osobnim dokumentarcem "Rodbina".   Snimio ga je na povratku u rodnu Ukrajinu u osvit Majdanske revolucije. Njegova obitelj postaje predmet precizne i dubinske analize podijeljene Ukrajine, a pokazuje i da je dihotomija na kojoj inzistiraju mediji, ona o istoku protiv zapada, pogrešna i uglavnom promašuje perspektivu Ukrajinaca.   Danski dokumentarist Jon Bang Carlsen ("Ovisne o samoći", "Prava količina nasilja"), koji je na ZagrebDoxu 2014. održao majstorsko predavanje, predstavlja film "Deja vu", koji počinje prije mnogo godina, kada je kao dječak počinio strašan čin koji ga i danas opsjeda te krenuo s kamerom na putovanje u potrazi za iskupljenjem.   Carlsen je poznat po hibridnom stilu u kojem spaja dokumentarne i igrane interpretacije, a "Deja vu" se opisuje kao "zrcalo redateljeva života u slikama i isječcima iz više od četrdeset filmova različitih žanrova koje je snimio".   Dokumentarac "Svaka dobra priča je ljubavna priča", u režiji Rajka Grlića i Matjaža Ivanišina će u "Majstorima doxa" imati svjetsku premijeru.   To je film o kazališnoj predstavi "Boris, Milena, Radko" i četiri poznate osobe koje stoje iza predstave - scenaristu i redatelju Dušanu Jovanoviću, glumici Mileni Zupančić i dvojici glumaca Radku Poliču i Borisu Cavazzi, ali i o ljubavnom trokutu te javnom, umjetničkom životu i privatnim životima izvođača.   Prikazat će se i film "Žena i ledenjak" nagrađivanog litavskog dokumentarista Audriusa Stonysa, koji je bio član žirija 9. ZagrebDoxa, a njegovi su radovi više puta prikazivani na festivalu ("Ramin" je osvojio posebno priznanje u međunarodnoj konkurenciji 2012.)   U svom novom filmu redatelj vodi gledatelje u Kazahstan, u istraživačku postaju smještenu na 3500 metara, gdje posljednih trideset godina potpuno sama i odsječena od civilizacije živi žena koja je svoj cijeli život posvetila znanosti i osluškivanju pulsa našeg planeta.