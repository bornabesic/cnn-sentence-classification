Zagrebačko kazalište Gavella pozvalo je javnost da se priključe u humanitarnu akciju i pomognu u liječenju glumice Ankice Dobrić. Kako piše Teatar.hr, prihodi od ulaznica za predstavu ‘Nevidljivi’ 1. lipnja bit će uplaćeni njoj za pomoć. Poziv kazališta Gavella prenosimo u cijelosti: ‘Dragi kolege i prijatelji kazališta, Prijatelji su ljudi koje susrećemo na svom putu i na koje se možemo osloniti i u radosti i u boli, a da njihova ljubav nikad ne postavlja uvjete. Pozivamo vas na predstavu ‘Nevidljivi’ Tene Štivičić u režiji Matjaža Pograjca, 1. lipnja 2017. s početkom u 21.30 sati, koju će ansambl kazališta Gavella odigrati za potporu i pomoć u liječenju prijateljice i kolegice Ankice Dobrić. Ulaznice možete nabaviti na blagajni kazališta Gavella po cijeni od 70 kuna.’ Ankica Dobrić članica je Gavellinog kazališnog ansambla od 1990. Osim u Gavelli glumila je i u Kerempuhu i Trešnji, a posljednjih desetak godina niže i TV uloge, od ‘Ville Marije’ i ‘Naše male klinike’ do ‘Larinog izbora’ i ‘Nemoj nikome reći’.