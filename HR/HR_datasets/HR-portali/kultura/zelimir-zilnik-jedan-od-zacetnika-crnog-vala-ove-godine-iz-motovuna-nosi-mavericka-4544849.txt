Pionir dokudrame i jedan od začetnika jugoslavenskog  crnog vala, Želimir Žilnik, dobitnik je ovogodišnje nagrade Maverick koju Motovun Film Festival dodjeljuje autorima koji svojom inovativnošću šire granice filmskog izričaja, a on to kao jedna od najvećih autorskih osobnosti ovog dijela Europe zasigurno jest, kako ističu iz motovunskog festivala. Žilnik će sudjelovati u razgovorima i diskusijama, a bit će prikazan i presjek njegovih ključnih radova - Rane radove, Marble Ass i Destinacija Srbistan. Želimir Žilnik rođen je u Nišu 1942. godine, a već je prvim filmom Žurnal o omladini na selu, zimi iz 1967. uzburkao duhove te postavio temelj za razvoj svoje specifične estetike, uvijek se okrećući prema ljudima sa socijalnog ruba koji žive u njegovoj neposrednoj okolini.   U kratkim Lipanjskim gibanjima zabilježio je studentske prosvjede u Beogradu 1968. godine, kojima se, kao i kasnijim velikim potresom i okupacijom Čehoslovačke, pozabavio i u debitantskom igranom filmu Rani radovi koji je 1969. godine nagrađen Zlatnim medvjedom na Berlinskom filmskom festivalu. Njegovo kultno djelo Marble Ass u kojem danas pokojna transrodna prostitutka Merlinka sanja o luksuznom životu, istovremeno svojim uslugama umirujući mladiće koji se s ratišta vraćaju u Beograd, prikazuje se četvrti dan festivala. Prizor iz filma 'Dupe od mramora' ('Marble Ass') Želimira Žilnika   Često neslužbeno prevođen kao Dupe od mramora, ovaj je Žilnikov film 1995., u vrijeme najveće mržnje prema LGBT zajednici na području bivše Jugoslavije osvojio je veliku queer nagradu Teddy na Berlinaleu. Slom sistema vrijednosti u post-tranzicijskim zemljama centralne i istočne Europe, te problemi izbjeglištva i migracija u novonastalim okolnostima proširene Europe glavne su teme recentnog Žilnikovog stvaralaštva, iz kojeg izdvajamo njegov najnoviji dokumentarni film Destinacija Srbistan o ljudima koji su u pokušaju dobivanja azila u nekoj od sigurnih europskih zemalja stigli u Srbiju.   Nagrada 50 godina ove će godine pripasti Nenadu Puhovskom, Maverick Žilniku, a koji će od filmova odnijeti motovunski Propeler odlučit će četveročlani žiri kojega čine: naša glumica Alma Prica, talijanski redatelj Salvatore Mereu, slovenski redatelj Klemen Dvornik i predsjednik žirija, islandski redatelj i producent Fridrik Thor Fridriksson.