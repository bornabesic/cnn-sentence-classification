ZAGREB - Nagrada Titto Strozzi, koju Hrvatsko narodno kazalište (HNK) u Zagrebu dodjeljuje za najbolje pojedinačno umjetničko ostvarenje u protekloj godini, uručena je u četvrtak u Zagrebu glumici Nini Violić "za izvanredno kreiranu" ulogu Karoline Amruš u predstavi "Tri zime", po tekstu Tene Štivičić i u režiji Ivice Buljana. Nagradu od 1993., na dan Drame HNK 24. studenoga, dodjeljuje Kazališni odbor, u kojemu su ove godine bili izvanredna profesorica osječke Umjetničke akademije Maja Đurinović kao predsjednica, te kao članovi, akademik Viktor Žmegač, profesor emeritus Muzičke akademije Tonko Ninić, glazbena urednica Vesna Šir i kazališni kritičar Tomislav Čadež. Za najbolje pojedinačno umjetničko ostvarenje na pozornici zagrebačke nacionalne kuće u sezoni 2015./16., Kazališno vijeće jednoglasno je nagradu dodijelilo Violić, koja je lik 92-godišnje starice Karoline Amruš, kako je istaknuto u obrazloženju pročitanom na dodjeli, "kreirala tako da je ugradila u nju lucidnost a pretpostavljenu fizičku slabost lika dala je tek kroza sitne geste, stilizirano i vješto". Nagradu, diplomu i plaketu s likom Tita Strozzija, rad kipara Ivana Antolčića, Violić je na svečanoj dodjeli u HNK-u uručila intendantica Dubravka Vrgoč. Istaknula je kako je riječ o doista značajnoj nagradi, ne samo za zagrebački nacionalni teatar, već i u kontekstu hrvatske kulture, koja je dosad dodijeljena brojnim velikim imenima u dramskoj, opernoj i baletnoj umjetnosti, koja su svojim umjetničkim radom u velikoj mjeri zadužila to kazalište. Čitajući obrazloženje, Čadež je kazao kako je drama Tene Štivičić "melankolična, tamno osjenčena, lirska, a uloga Karoline Amruš zacijelo je najprivlačnija, jer nudi široku lepezu dosjetki, upadica te iskričavog rezoniranja". "Tu početnu 'prednost', Violić nije eksploatirala mehanički nego je poduzela rizik da lik oboji vlastitom ironijom i odvede ga na nepoznate staze umjetničke i životne", ocijenio je Čadež. "Dodavši inat, starački raskošan, otvorila je prostor autoironiji. Živ temperament koji prkosi vlastitoj nemoći idealna je podloga da na njoj izraste humor", dodao je.   Violić je zahvalila na nagradi, istaknuvši kako je ponosna što je dobila nagradu koja nosi ime Tita Strozzija, "jednog zaista svestranog umjetnika i velikog i značajnog čovjeka koji je simbol HNK-a Zagreb".   Zahvalila je i Štivičić, što je napisala "tu briljantnu sagu", te što je u Karolini ispisala "jedan, s jedne strane, nestereotipni lik, koji je s druge strane kao neka povijesna činjenica Zagreba, lik koji je zasigurno negdje prije u životu sasvim sigurno sreo svatko tko gleda tu predstavu".   "Vrlo rijetko imamo priliku igrati likove koji su do te mjere smješteni u prostor i vrijeme kojim se bave. Presretna sam što sam tu priliku dobila upravo ja, i to zahvaljujući redatelju Buljanu, koji je prepoznao 'da sam to ja'. Mogu reći da je to bila kao neka intimna podjela", rekla je Violić.   Nagrada Tito Strozzi, prema hrvatskom glumcu, redatelju, piscu i prevoditelju Titu Strozziju, utemeljena je 1993., a dodjeljuje se za najbolje pojedinačno ostvarenje protekle sezone u zagrebačkom HNK-u. Dosad su nagradu dobili, među ostalima, Vanja Drach, Georgij Paro, Ruža Pospiš-Baldani, Pero Kvrgić, Irena Pasarić, Neven Belamarić, Mustafa Nadarević, Alma Prica, Livio Badurina, Edina Pličanić i, prošle godine, Orkestar Opere HNK.