U Velikoj Paklenici tražio se stolac više na projekciji filma "Hrvatska rapsodija: Maksim Mrvica". Redateljica Bruna Bajić očito je pronašla dobar recept za pravu priču o uspjehu mladog, svjetski poznatog pijanista koji je oduševio prisutne. Prije filma o Maksimu publika je odgledala film o prvom inuitskom heavy metal bendu iz Igloolika (s kanadskog dijela Arktika) "Northern Haze: Living The Dream". U Maloj Paklenici prikazani su filmovi "Rosario" te "Marley" Kevina MacDonalda o reggae legendi Bobu Marleyju, a u jednom od najljepših kina na svijetu – kinu Plaži publika je uživala u filmu slovenskog redatelja Bojana Dovrtela "Jan Plestenjak: Priznam". Nakon projekcija u Maloj Paklenici uslijedio je veliki koncert Rundek Cargo trija. Posjetitelji koji su pristigli u najvećem broju dosad u potpunosti su se prepustili Rundekovoj glazbenoj čaroliji i rasplesali se bez zadrške. Večeras su na rasporedu u Velikoj Paklenici filmovi "Sedam tamburaša Čika Marka" redatelja Davora Borića te "Šaban" redatelja Miloša Stojanovića o pjevaču narodne glazbe Šabanu Bajramoviću. U Maloj Paklenici moći će se vidjeti premijera filma "Big Bang Precussion" te film o jednom od najvećih svjetskih bendova "Freddie Mercury: The Great Pretender" redatelja Rhysa Thomasa. Posjetitelje kina Plaže u sklopu slovenskog tjedna očekuje film o Toši Proeskom "Toše – The Hardest Thing". >>Nick Cave, Damir Avdić i klapa Cambi obilježili treći dan SPFF-a       