Autorska predstava redatelja Olivera Frljića "Naše nasilje i vaše nasilje" nakon niza nastupa na europskim kazališnim festivalima premijerno je izvedena u utorak na sceni Hrvatskog kulturnog doma na Sušaku u Rijeci. Predstava je nastala u međunarodnoj koprodukciji HNK Ivana pl. Zajca, HAU Hebbel am Ufer iz Njemačke, Wiener Festwochen iz Austrije, Slovenskog mladinskog gledališča iz Slovenije, Kunstfest Weimar iz Njemačke, Zurcher Theater Spektakel iz Švicarske i Internacionalnog teatarskog festivala MESS iz BiH. Dramaturg je Marin Blažević a glume glumci riječkoga HNK i Slovenskog mladinskog gledališča Nika Mišković, Dean Krivačić, Jerko Marčić, Barbara Babačić, Daša Doberšek, Uroš Kaurin, Drago Potočnjak, Matej Recer i Blaž Šef. Scenograf je Igor Pauška, kostimografkinja Sandra Dekanić, a oblikovatelj svjetla Dalibor Fugošić. Predstava govori o aktualnoj globalnoj političkoj i društvenoj situaciji, o migrantskoj krizi, islamističkom terorizmu te stanju na Bliskom istoku, tumačeći da je to posljedica odnosa Europe i SAD prema ovom području, kolonijalizma i žeđi za naftom. Predstavu otvaraju glumci koji se predstavljaju poimenično kao djeca useljenika iz Bliskog istoka i srednje Azije u Europu, integrirani u ovdašnje društvo. Oni se potom skidaju posve goli, a na tijelima su im natpisi na arapskom pismu, te plešu i miluju se međusobno uz glazbenu pratnju božićne pjesme "Stille Nacht" na njemačkom izvornom jeziku. Glumica Nika Mišković, gola, ali s hidžabom, šutke iz svoje vagine izvlači zastavicu hrvatske trobojnice, ali s nacrtanim grbom s prvim bijelim poljem i bez krune. Svi glumci se potom oblače u narančaste kombinezone i crne kukuljice, koji mogu predočavati ujedno zarobljenike i američkih snaga i ISIL-a. Redom ih se ubija iz pištolja ili klanjem, a publiku se poziva da minutom šutnje odaju počast najprije žrtvama terorističkih napada u Francuskoj, Belgiji i Njemačkoj, a potom za "četiri milijuna ljudi koje smo mi Europljani i Amerikanci pobili u Afganistanu, Iraku i Siriji od devedesetih na dalje". U tekstu koji izgovaraju mrtvi likovi ističe se "vaša krivnja je sama činjenica da ste građani Europe. Vaš životni standard znači smrt ljudi na Bliskom istoku". Izražava se sram "Europljanima koji ne provaljuju u sjedišta svojih fašističkih vlada, koji ne zahtijevaju poštivanje ljudskih prava nego radije idu u kazalište te peru svoju nečistu savjest slanjem humanitarne pomoći". U nastavku predstave jednog sirijskog izbjeglicu vezanih ruku ostali, koji predstavljaju stilizirane Europljane, muče tjerajući ga da pije alkohol i jede svinjetinu. Predstava završava scenom u kojoj Isus Krist s trnovom krunom na glavi, silazi s križa sastavljenog od praznih metalnih kanistara za gorivo te siluje ženu s hidžabom na glavi. Isus u toj sceni oko bokova ima vezanu zastavu trobojnicu, ponovno s hrvatskim grbom s prvim bijelim poljem. Redatelja Olivera Frljića nije bilo na predstavi, niti na tribini priređenoj nakon predstave, a službeno obrazloženje je da nije mogao doći zbog akutnog gihta. Dramaturg predstave Marin Blažević ali i obnašatelj dužnosti intendanta HNK Ivana pl. Zajca u Rijeci, stoga je kazao da ne može odgovarati na sva pitanja vezana uz predstavu, s obzirom na to da je to Frljićev autorski projekt i nisu zajedno odlučivali o svim njenim elementima. Istaknuo je da je njegovo mišljenje da se trebalo odustati od te predstave u jednom trenutku, ali ne zato što prikazuje ili se bavi nečim što se ne bi smjelo prikazivati nego zato što je, po njemu trebala biti dosljednija sebi svojom odlučnošću i radikalnošću. Vrijednost predstave je više u hrabrosti i beskompromisnosti izvođača te njihovom utjelovljenju problema nego u tome o čemu predstava govori, rekao je Blažević. Na pitanje iz publike zbog čega se odlučilo koristiti zastave koje nisu hrvatske službene državne, dok je u svim zemljama u kojima se predstava igrala prije tako bilo, te je li to rezultat prijetnji tužbama, nije dat jednoznačan odgovor. Glumica Mišković je pročitala tekst objašnjenja koji joj je poslao Frljić, a u kojem on navodi da je tom odlukom htio doskočiti mogućim prijavama, ujedno se referirajući na to da je u Hrvatskoj od devedesetih godina provođena fašizacija zemlje. Glumci su potvrdili da je tijekom dana bilo polemike oko toga koju zastavu koristiti, a Blažević je naveo da je hrvatska državna zastava kao jak simbol već dovoljno korištena u riječkome HNK.  U utorak su na konferenciji za novinstvo u Rijeci predstavnici nekoliko pravaških političkih stranaka i Udruge hrvatskih dragovoljaca Domovinskog rata iz Rijeke zatražili da se predstava skine s repertoara riječkoga HNK, uz obrazloženje da vrijeđa vjerske osjećaje i kršćana i muslimana te da se zastava RH izlaže ruglu i time krše zakonske odredbe. Zbog tih razloga je podnijeta kaznena prijava u Poljskoj nakon izvedbe predstave, a na festivalu MESS u Sarajevu je zbog prijetnji organizatorima, najprije odlučeno da se igra samo pred stručnim žirijem, ali je publika ipak puštena nakon inzistiranja samih gledatelja.