ZAGREB - 10. PSSST! Festival nijemog filma počinje sutra, u četvrtak 10.11. u 10 sati, a sve do kasnih subotnjih sati zagrebački Centar za kulturu Trešnjevka ponovno će oživjeti nijemi film u svoj svojoj prikazivačkoj specifičnosti. Uz besplatan ulaz, posjetitelje festivala očekuju klasici nijemoga filma, najraznovrsniji suvremeni kratkometražni filmovi, ali i nijemi filmovi hrvatskih školaraca bez originalnog zvuka, uz pretežno improviziranu glazbenu pratnju.     Povodom 10. rođendana, zahvaljujući suradnji s Hrvatskim državnim arhivom / Hrvatskim filmskim arhivom, zagrebačkoj publici premijerno će se predstaviti prije desetak godina pronađeni i nedavno restaurirani reklamni filmovi iz 20-ih i 30-ih godina prošlog stoljeća.   Premda je većina takvih filmova izgubljena, nekolicina sačuvanih svjedoči o visokoj profesionalnoj kvaliteti rane hrvatske namjenske filmske produkcije, posebice u usporedbi s igranim filmovima iz istoga razdoblja. Mnogi pronađeni reklamni filmovi su crtani i predstavljaju najranije primjerke iz povijesti hrvatske animacije, a njihova šaljiva radnja čini ih zanimljivima svima, ne samo filmskim profesionalcima. Temat Hrvatska nijemofilmska baština jedini je, uz film Dječak i svijet, koji se prikazuje s originalnim zvukom, a na programu je u petak, 11.11. u 20 sati.     Međutim, specifičnost PSSST!-a je u tome da se prilikom projekcija filmovima “ugasi” zvuk, a novu zvučnu sliku stvaraju im glazbenici uživo na pozornici  Do sada su se tu mogli čuti mnogi glazbeni žanrovi i njihovi hibridi – od rocka, preko klasike do jazza i elektronike, a nastavno na temu 10. PSSST!-a, prikaz modernosti na filmu, organizatori su ove godine poseban naglasak u glazbi staviti na improvizaciju i slobodnu formu.   U četvrtak će poljske klasike i prvi dio natjecateljskog programa glazbeno pratiti Vitomir Ivanjek, zagrebački pijanist koji je prethodnih godina oduševio publiku raznolikošću izraza koje prezentira tijekom večeri.   Gradske simfonije ili simfonije velegrada i drugi dio natjecateljskog programa u petak ozvučiti će Divine Timing, eklektični novi bend kojeg čine poznati solisti, Lela Kaplowitz (vokal, udaraljke), Marko Korošec (gitara, arapska lutnja, kontrabas, saz, makedonska tambura) te Nino Mureškić (udaraljke, vokal).   Subota je rezervirana za Sunrise Sessions, dobro usvirani trio u sastavu Ivan Kapec (gitara) Hrvoje Galler (klavijature) i Janko Novoselić (bubanj). Tehnikom „instant“  komponiranja trojac obuhvaća žanrovski tijek koji izvire negdje u jazz-rock fusionu,  protječe kroz house, broken beat i drum 'n' bass ritmiku te se ulijeva u progressive i indie rock, ali u svakom slučaju je uvijek nepredvidiv.     Jubilarni, 10. PSSST! Festival nijemog filma istražuje vezu filma i modernosti u ranim ostvarenjima. Tako će program filmskih klasika filmovima Čovjek s filmskom kamerom Dzige Vertova, Dr. Mabuse Fritza Langa i Posljednjeg čovjeka F. W. Murnaua prikazati njihovo viđenje tehnološkog napretka, rasta grada i građanstva, problema suvremenog čovjeka i buke gradske vreve iz perspektive poznatih nijemofilmskih redatelja.   Po prvi puta PSSST! će ugostiti jedan strani festival, poljski festival nijemog filma Niemego iz Krakova. Kako bi pružili što širi uvid u prikaz modernosti na nijemom filmu, dva filmska festivala su se udružila te će u četvrtak u 18 i 22 sata hrvatskoj publici premijerno prikazati restaurirane filmove Moćni čovjek (1929.) i Ljudi bez sutra (1919.). Veliki Brcko - Grand Prix festivala PSSST!   Za Grand Prix 10. PSSST!-a, nagradu 'Veliki Brcko', natjecat će se 25 suvremenih kratkometražnih ostvarenja iz 14 zemalja. Novi program nazvan Matineja za djecu predstavit će suvremene dječje nijeme filmove, 13 nijemih filmova hrvatskih osnovnoškolaca i Oscarom nagrađeni animirani film Dječak i svijet.   Program 10. PSSST!-a pronađite ovdje.