U novom kratkom dokumentarcu iz serije 'The Sound And The Story' Max Cavalera, kultna figura heavy metal povijesti, podijelio je s fanovima detalje iz svoje problematične mladosti. "Bio sam prilično divlji u 20-tima i 30-tima. Negdje nakon 30-tih sam se počeo smirivati. Uvijek sam koketirao s drogom i alkoholom i stvarima koje mogu poći po zlu. Jednom sam se predozirao u Kanadi – popio sam puno ljekova protiv bolova i alkohola i probudio se u bolnici. Postoji i luda priča o tome kako sam u Europi popio sredstvo za dezinfekciju ruku. Htio sam popiti nešto, to sredstvo za dezinfekciju se našlo tamo i, eto, popio sam ga. U jednom trenu sam pomislio da će me sve to sustići i da sam gotov, ali to se nije dogodilo, pa pretpostavljam da Bog i tko god ima drugačiji plan sa mnom", ispričao je u dokumentarcu Max Cavalera.   Hrvatska publika dobila je novu priliku za susret s ovim velikanom metala koji u Zagreb stiže 12. studenog s bratom Iggorom Cavalerom u sklopu 'Return To Roots' turneje. Serija je to koncerata na kojima će odsvirati kompletan album 'Roots' i ostale klasike iz Sepultura repertoara.   'Roots' je šesto studijsko izdanje Sepulture i, s povijesnim odmakom od točno 20 godina, jedan od najvećih i najvažnijih metal albuma u povijesti. Nastao tri godine nakon prethodnika, 'Chaos A.D.', pod producentskom palicom velikog Rossa Robinsona album je donio moćnu mješavinu metala i originalnih zvukova Brazila (ponajviše perkusija) izvučenih iz najzabačenijih kuteva Amazonske prašume.   Ovo progresivno remek djelo teme je vuklo iz brazilske politike i kulture, a uz bend kreirali su ga i indijanci iz plemena Xavante te glazbenici poput Jonathana Davisa (Korn), Mikea Pattona (Faith No More), DJ Lethala (Limp Bizkit, House Of Pain), Davida Silverije (Korn) i Carlinhosa Browna, a u konačnici je prodan u nevjerojatnih dva milijuna primjeraka.