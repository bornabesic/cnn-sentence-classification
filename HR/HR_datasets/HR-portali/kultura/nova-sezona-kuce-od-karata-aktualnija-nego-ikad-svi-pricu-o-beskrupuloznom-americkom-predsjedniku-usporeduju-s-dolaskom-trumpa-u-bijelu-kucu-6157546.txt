Hvaljena američka serija ‘Kuća od karata’ u produkciji Netflixa vratila se na ekrane u utorak u svojoj petoj sezoni. Kevin Spacey ponovo igra beskrupuloznog američkog predsjednika Franka Underwooda koji nije prezao ni od čega kako bi se domogao Ovalnog ureda. Detalje iz pete sezone serije, koja je dosad osvojila šest Emmyja i dva Zlatna globusa, Netflix u skladu sa svojim običajem nije unaprijed objavio. Ali svi su se pitali koliko će serija biti usporediva s političkom stvarnošću koju nitko nije očekivao - vladavinom Donalda Trumpa u Bijeloj kući. ‘Ljudi kažu da će Kuća od karata ove sezone biti dosadna, jer kako se možemo nadmetati s onim što se stvarno zbiva. Iskreno, nikad nismo bili relevantniji’, izjavio je Kevin Spacey nedavno. Kako piše Guardian, o sličnostima između stvarnosti i fikcije neće biti teško povući paralelu ako je suditi po citati iz jednog od Netflixovih trailera u kojem Underwood prijeti vlastitom narodu: ‘Američki narod ne zna što je najbolje za njega, ja znam. Amerikanci su poput djece, mi ih trebamo naučiti razlici između dobra i zla, što da osjećaju i kako da misle.’   Štoviše, Underwoodu će prijetiti odlaskom i optužiti ga da je suviše blizak ruskom predsjedniku pa i ono što je nekad bila čista fantastika danas djeluje u najmanju ruku kao satira. Veću će ulogu u ovoj sezoni dobiti gđa Underwood, Claire, koju glumi Robin Wright. Predsjednik će imati snažne ambicije, a ona će ga pokušati spustiti na zemlju: ‘Ti si predsjednik, kamo više možeš ići?’ Underwood će zaključiti da ‘stvarna moć’ leži u industriji i digitalnom svijetu čemu se planira posvetiti nakon Bijele kuće. Nedavno je na gostovanju u Cannesu redatelj serije, James Foley, rekao kako nije vjerovao da će Trump biti izabran i da ga je i sama pomisao na to 'plašila'. Kad se to već dogodilo, nadao se da će se američki predsjednik urazumiti, no to se nije dogodilo. 'Osjećam se kao da se svijetu trebam ispričati zbog Trumpa. On je jednako lud u Ovalnom uredu kao što je bio u kampanji. Mislim da je to nevjerojatno opasna situacija i nadam se, i pridonijet ću tome koliko mogu, da napusti ured prije isteka mandata.'