Nakon što je protekli vikend na 40. Danima satire Fadil Hadžić prošao u znaku Slovenaca - vidjeli smo Slovensko narodno gledališče iz Ljubljane s čak dvije predstave "Kralj Ubu" i "Demokracija", u završni tjedan festivala (svečana dodjela nagrada i svečano zatvaranje je u nedjelju, 19. lipnja) uvode nas gosti iz Beograda. Atelje 212 dolazi s predstavom "Pijani" koju prate sjajne kritike i renome trenutno najvećeg kazališnog hita u Srbiji. "Pijani" su najnovija drama jednog od trenutno najizvođenijih ruskih i europskih suvremenih dramskih pisaca Ivana Viripaeva. Događa se negdje na Zapadu, u nekom od današnjih velegrada... Na okupu je četrnaest junaka (bankari, menadžeri, dobrostojeći sloj suvremenih tehnokrata i intelektualaca, plus jedna prostitutka), a svi su zbog različitih razloga i povoda -  pijani. Međutim, to pijanstvo je samo maska, preko koje se oni mogu ohrabriti i kazati istine koje čak ni sami sebi ne smiju trijezni priznati, istine koje otkrivaju koliko besmisleno, ništavno i podlo žive. U tom "kolektivnom monologu" neki od njih ipak dolazi do spoznaje da na svijetu postoji i nešto drugo, nešto zbog čega vrijedi živjeti, a to su ljubav i nada. "Pijani" sadrže u sebi opomenu i poziv svima nama da se više ne bojimo i da se konačno prepustimo životu - da se prestanemo bojati voljeti, opraštati, da mijenjamo sebe i svijet oko sebe. Pijani su filozofska komedija o otkrivanju i samospoznaji. "Pijane" je režirao Boris Liješević, jedan od trenutno najzanimljivijih redatelja regije, čija smo djela u Hrvatskoj gledali u ZKM-u ("Mirni dani u MixingPartu") i  HNK Zagreb ("Bella figura"),a igraju: Marta Bjelica, Nebojša Ilić, Isidora Minić, Bojan Žirović, Svetozar Cvetković.