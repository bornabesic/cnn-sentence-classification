Ljetna pozornica Tuškanac ugostit će 13. lipnja glazbenike i Zagrebačku filharmoniju na koncertu 'Filmska glazba pod zvijezdama', u organizaciji časopisa Gloria. Svi ljubitelji filmske glazbe moći će uživati u neponovljivoj koncertnoj izvedbi pod ravnanjem dirigenta Krešimira Batinića sa specijalnim gostima Petrom Grašom, Vannom i Ninom Badrić. Riječ je o jedinstvenom događaju na kojem će vas Zagrebačka filharmonija uvesti u čarobni svijet filmske glazbe, uživo izvodeći originalne dionice iz najvećih svjetskih blockbustera, partiture iz filmova 'Ratovi zvijezda', 'Misija', 'Harry Potter', 'Gospodar prstenova', i mnogih drugih remek djela svjetske i domaće kinematografije. Ljetna pozornica Tuškanac, udaljena nekoliko minuta od gužvom i žamorom zasićene Ilice, najatraktivnija je otvorena pozornica u samom centru grada, a datira iz 1954. godine. Projektirao ju je arhitekt Kazimir Ostrogović. 1970. godine prestaje s programima, a obnavlja se 2012. godine. Osim za filmske projekcije, pozornica je idealna i za raznovrsne druge projekte i događanja. Ako niste dosad posjetili Ljetno kino Tuškanac, dolazak na Glorijin koncert filmske glazbe bit će idealna prilika da upoznate ovu prirodnu oazu u srcu grada i oduševite se ambijentalnom kvalitetom i ljepotom samog prostora. U 'Imperiju' se prvi put čuje slavni 'Imperial March' ili glazbena dionica Dartha Vadera. Riječ je o klasičnom primjeru specifične glazbene teme koja se veže uz određeni lik, a kako je Darth Vader jedan vrlo popularan zlikovac, Imperial March postao je neizostavan dio pop-kulture. Najpoznatija filmska saga svoju popularnost zahvaljuje Johnu Williamsu, američkom skladatelju, dirigentu i pijanistu, kojeg glazbeni kritičari smatraju jednim od najznačajnijih skladatelja filmske glazbe svih vremena. Tijekom uspješne karijere, duge više od šest desetljeća, Williams je skladao neke od najpopularnijih i prepoznatljivih filmskih partitura u povijesti filma, a uz pet Oscara, četiri Zlatna globusa, 21 put osvajao je i nagradu Grammy.   Na glazbi najduljeg filmskog serijala u povijesti, radila su čak četiri skladatelja. Jedan od njih bio je već spomenuti John Williams čija je partitura za prva tri filma postavila  temelje koji su odredili i teme i cjelokupni glazbeni jezik ove filmske priče o univerzalnoj borbi dobra i zla. Howard Shore je kanadski skladatelj poznat upravo po glazbi za filmove, a najpoznatija mu je glazba za trilogiju 'Gospodar prstenova' za koju je osvojio tri prestižne nagrade Oscar. Nagrađen je i s dva Zlatna globusa, kao i sa četiri Grammyja. Prije ove trilogije ovaj skladatelj bio je poznat po suradnji s kultnim redateljem Davidom Cronenbergom, tako da je njegov angažman na ovom filmu bio veliko iznenađenje.   Ennio Morricone, jedan je od najvažnijih filmskih skladatelja. Filmsku glazbu sklada od 1961. godine, a svjetski ugled stekao je u suradnji s režiserom Sergiom Leoneom (filmovi 'Za dolar više', 'Za šaku dolara', 'Dobar, loš, zao', 'Bilo jednom u Americi'). Osobito je zapažena njegova filmska glazba za film 'Misija', Rolanda Joffea. 2007. godine dobio je Oscara za životno djelo. 2015. godine gostovao je i u Zagrebu gdje je nastupio upravo sa Zagrebačkom filharmonijom.   Astor Piazzola, otac je modernog tanga, argentinski skladatelj i gitarist, jedan od začetnika umjetničkog oblikovanja tanga. Piazzolina glazba osvaja slušatelje neponovljivom smjesom ushićene radosti i suzdržanog tugovanja, neuobičajenim spojem čistoće i senzualnosti. Preoblikovao je tango od erotičnog plesa u koncertnu muziku obogaćenu klasičnom i jazz glazbom.   Osim koncertne izvedbe Zagrebačke filharmonije, neke od najpoznatijih filmskih pjesama na Glorijinom koncertu izvest će i domaći glazbeni interpretatori. Nina Badrić otpjevat će pjesmu 'Purple Rain' slavnog Princea, zatim 'Dani i godine' - glazbeni broj iz satirične komedije 'Stado'. Petar Grašo otpjevat će temu iz 'Armagedona', pjesmu 'Ljubav sve pozlati' iz 'Šegrta Hlapića' kao i evergreen 'Let It Be' iz dokumentarnog filma u kojem je zabilježen posljednji koncert (na krovu Apple Corpsa) Beatlesa. Ulaznice u pretporodaji po cijeni od 140 i 180 kuna, dostupne su u sustavu Eventim. Na dan koncerta cijena ulaznica je 180 odnosno 220 kuna. Organizator ove glazbene poslastice je magazin Gloria u suradnji sa Zagrebačkom filharmonijom.