ZAGREB – U ponedjeljak, 9. svibnja u zagrebačkoj galeriji Greta otvara se izložba fotografija pod nazivom Bog i Hrvati  kojom autori Maša Barišić i Jurica Marković ironično ilustriraju današnju društveno-političku situaciju.   Autori radovima ironiziraju i do granice apsurda ismijavaju situaciju u društvu u kojem živimo, imaginarno prikazujući hrvatski narod u emigraciji na Marsu i Mjesecu. Izložene fotografije donose maketama isceniranu priču u čijem su središtu Bog i Hrvati: nezadovoljan načinom vođenja hrvatske države, Bog u svojoj ljutnji kažnjava Hrvate olujom koja izaziva novo ledeno doba te uzrokuje iseljenje svih Hrvata iz Lijepe naše na Mjesec i Mars. Hrvati u emigraciji na Mjesecu otvaraju novo masovno turističko svetište, a na Marsu, koji se po novom zove Planet dr. Franje Tuđmana, podižu spomenik Tuđmanu. Hrvati na Mjesecu Svetište Hrvata na Mjesecu Izložba Bog i Hrvati rezultat je fotografske vježbe 3. godine snimanja na Akademiji dramske umjetnosti u Zagrebu pod nazivom Imaginarni pejzaži, a sastoji se od tri fotografije velikog formata 2,30m x 1,50m. Makete za projekt izradila je akademska slikarica Maša Barišić, dok fotografije potpisuje Jurica Marković.                                          Otvorenje izložbe je u 20 sati, a ulaz je slobodan. Izložba će biti otvorena do petka, 13. svibnja (svakim danom od 9 do 20 h). Egzodus Hrvata sa Zemlje   Maša Barišić rođena je 1986. godine u Splitu. Školovala se u Engleskoj na Akademiji likovnih umjetnosti Lincoln, a završila je i školu za restauraciju drva u Italiji. Izlagala je na samostalnim i grupnim izložbama u Sarajevu, Palmižani, Hvaru, Rijeci, Rovinju i Lincolnu. Bila je i voditeljica kulturnog programa Galerija IN u Hvaru i kustosica galerije EtikART u Rovinju.