Dan je počeo s dobrim vijestima – Florencin službeni fb page me ugodno iznenadio postom o INmusicu: „Exited for our first ever show in Croatia at INmusic festival on June 21st, 2016!” – i ja sam uzbuđena Flo, napokon da i tebe i cijelu pratnju od 40 ljudi dočekamo na Jarunu…već smišljam koju knjigu bi joj poklonila. I taman se opustim u uživanju još jedne naznake mirne plovidbe preostalih 20- ak dana kad dolazi mail: “Dear, I’m sorry to have to do this but we need to cancel a part of the tour for The Heavy and that sadly includes INmusic dates…” ma divno… Jer godina jednostavno nije bila dovoljno teška. Tako mi i treba kad sam si dozvolila taj moment opuštanja. Booker nikad ne spava. Tj. kad spava i ako spava, budi se na svaki trzaj smartphonea koji je primio mail. Nakon prvotnog preznojavanja i psovanja, bacam se u potragu – dobrih bendova ne nedostaje, ali mjesec do nastupa nije baš najizglednije naći zamjenu brzo i lako. Desetak upita kasnije, tri dana čekanja i zamjena je tu – mlada, svježa i prepoznatljiva kantautorska zvjezda u usponu, Barns Courtney, uskače u termin predviđen za The Heavy. Ne mogu se oteti dojmu da je godina iza nas bila zaista prepuna neočekivanih i nepredvidivih prepreka – kao da Floina ozljeda i posljedična odgoda mjeseca dana prije prošlog festivala nije bila dovoljno težak udarac… Julien Duval   Onda smo u kasnim noćnim satima u studenom pratili što se događa u Parizu na koncertu Eagles of Death Metal, a koji su desetak dana nakon Pariza trebali nastupiti u Zagrebu u našoj organizaciji. Šok je bio ogroman, posebice jer je Nick Alexander, koji je kao merch manager poginuo u napadima, nekoliko puta već bio, radio i družio se s nama na festivalu u pratnji mnogih bendova koje smo imali sreću ugostiti. A onda je došla najgora vijest – nakon pet uzastopnih godina pokušavanja bookiranja Motorheada, koji uživaju popriličan fan following u našem uredu, i konačne potvrde njihovog nastupa na INmusicu 2016 – 28. prosinca 2015. umro je jedan jedini i neponovljivi Lemmy Kilmister. I što na to reći, što poduzeti, kako uopće početi razmišljati o zamjeni, ma tko ikada može zamijeniti Lemmya….gadna, nemilosrdna godina koja je uslijedila otela nam je potom i Bowiea, Princea, George Martina, Merle Haggarda, i lista ide dalje. Kao da nije dovoljno teško oprostiti se od velikana kojima smo se divili i uz čiju glazbu smo odrasli, treba se smiriti, sabrati i upustiti u još jedan cjelogodišnji ciklus bukiranja za tri dana festivala i pritom ne pristajati na kompromise i iskazati poštovanje onima koji su nas napustili u međuvremenu. Dug i naporan proces. S dolaskom svakog ožujka počinjem paničariti oko toga što će biti za devet mjeseci. Naime, tada obično završi jedan godišnji ciklus bukiranja velikih imena za INmusic festival i počinje kontempliranje o novom ciklusu koji počinje za par mjeseci, možda već i prije nego prođe lipanj i prije nego otpratimo headlinere te godine s našeg zelenog jarunskog otoka. Voljela bih kada bi bukiranje za festival bio usporediv sa slaganjem liste želja, ali nažalost, stvarnost je daleko od toga. Nemojte me krivo shvatiti, imam listu želja svake godine, štoviše dvije – onu u koju uopće ne polažem nade i koja broji sve moguće i nemoguće - David Bowieja, Talking Headse, Princea, Jimi Hendrixa i druge; i onu koju, uz glavni zgoditak na svim svjetskim lutrijama možda mogu smatrati realističnom, a ta sadrži žive, još aktualne izvođače koji nas možda neće osuditi na bankrot svojim financijskim zahtjevima. Baš ta „realna“ lista želja bi se mogla smatrati polaznom točkom svakog procesa bukiranja za festival – definiranje datuma idućeg festivala i popisivanje aktualnih glazbenika koji će biti na turneji / koji snimaju ili izdaju novi materijal / koji pokazuju visoki stupanj prepoznatljivosti i poželjnosti kod naše publike / koji uopće imaju praksu sviranja na festivalima (iznenadili biste se koliko izvođača jednostavno ne želi svirati u sklopu bilo kakvih festivala). Lako je zavarati se osobnim glazbenim ukusom i precijeniti ili podcijeniti pojedinog izvođača, ali iznimno je bitno pokušati kroz dijalog s kolegama zadržati određenu dozu objektivnosti i insistirati na određenoj razini kvalitete izvođača. Julien Duval   U slučaju INmusica, iznimno nam je bitno da su izvođači koje zovemo autori i glazbenici vrijedni poštovanja kritike, ali i naklonosti publike. Znatno je lakše naći popularne izvođače nego kvalitetne izvođače, kao što je lako naći iznimno kvalitetne glazbenike koji u Hrvatskoj broje desetak slušatelja umjesto zasluženih tisuća fanova. Ako se uspije održati ravnoteža između te dvije krajnosti, povećava se i izglednost uspjeha programa. Kada se zaključi realna lista želja počinje prava bitka. U prosjeku već u prvoj rundi komuniciranja barem 60% izvođača kojima se obraćamo su nedostupni. Ili zbog turneja u nekom drugom dijelu svijeta za vrijeme održavanja INmusica, ili će se zadržati u studiju do kraja xy mjeseca i ne žele pokrenuti turneju ranije, ili u gorim slučajevima – sviraju samo “odabrane” festivale što je kodni jezik za milijunske iznose eura ili dolara, odnosno naše prostore ne tretiraju kao poželjno ili važno tržište da bi ga ikada posjetili. Nažalost, publika kod nas često zaboravlja na činjenicu da u razvijenijim državama poput Velike Britanije ili SAD-a od kuda dolaze mnogi poznatiji izvođači, i dalje vladaju duboko ukorijenjeni stereotipi o našim prostorima – od ideje da je balkansko područje u konstantnom stanju rata, do potpunog nedostatka interesa za tako malim i siromašnim tržištima kao što je za njih npr. Hrvatska. Srećom, INmusic je uspio “odguliti” svojih prvih deset godina i ugostiti na stotine izvođača iz svih dijelova svijeta te je time u branši stekao reputaciju kvalitetnog i sigurnog partnera koji ispunjava svoja obećanja – od pravovremenog plaćanja produkcijskih troškova izvođača do njihove udobnosti i sigurnosti na lokaciji festivala. Ako imate sreće (i stečenu reputaciju) možda možete zaobići faktor nezainteresiranosti pojedinog izvođača i doći do druge razine pregovora – financija. Spominjući financije, nije na odmet spomenuti kako troškovi izvođača iz godine u godinu sve više i više rastu, ponekad uz iznenađujući skok. U pravilu, "visoki financijski zahtjevi" odnose se i na izvođače sa stažom, s mnogo uspješnih albuma prodanih u milijunskim tiražama, ali jednako tako i na mnoge nove izvođače koji su svijet osvojili svojim hitom. Ne mijenjanju se samo financijski zahtjevi već i vremenski – početak procesa bukiranja svake godine pomiče se sve ranije i ranije, tako da i sada, s jednim festivalskim izdanjem ispred nas, već razmatramo opcije za festival koji će se održati iduće godine. INmusic je u svojih 10 godina održavanja stekao dobru reputaciju u festivalskom svijetu te nam se sve češće agenti sami obraćaju s ponudama, zahvaljujući konstantnoj kvaliteti programa, profesionalnosti, mnogobrojnim pohvalama – kako od strane medija i publike tako i od strane suradnika, menadžera pa i samih izvođača koji se redovno oduševe atmosferom i, naravno, prelijepom lokacijom održavanja festivala. Kod slaganja budžeta i podnošenja obvezujuće ponude bitno je imati na umu nekoliko stvari – opseg produkcije pojedinog izvođača, svoje mjesto unutar turneje u nastajanju i realnu vrijednost nastupa određenog izvođača na našem tržištu. U tom križanju triju “ vrijednosti” najčešće leži razlika između uspjeha i neuspjeha. Nije lako, ali je moguće, gostovanje popularnog benda “preplatiti” jer je u sklopu turneje rasprodao arene npr. u Njemačkoj, ali je vrlo izgledno da isti taj bend u Hrvatskoj ne može napuniti niti malu dvoranu Doma sportova. Pitajte bilo koga tko se ovim poslom bavi dulje od par godina i čuti ćete više nego dovoljno poučnih iskustava koja bi vas promptno odvratila od ideje da se sami okušate u sličnoj procjeni i riziku. Julien Duval   Naravno, ako i kada, se odlučite poslati neku konkretnu ponudu konkretnom i dostupnom izvođaču, očekujte nastavak na razinu tri pregovora, ili brzi povratak na početak priče, odnosno povratak na onih 40% izvođača s vaše “realne” liste želja koji vas još nisu otpisali svojom nedostupnošću. Ako vas agencija koja zastupa pojedinog izvođača nije odbila jer ste ponudili premalo, onda imate četiri moguća smjera kretanja: a) cjenkanje u odnosu na početnu ponudu; b) razmatranje ponude od strane izvođača; c) zavlačenje i tzv. kupovanje vremena od strane agencije koja očekuje druge, naravno bolje, ponude drugih festivala u vašem terminu; ili najgore d) tiha misa – kada mislite da agencija razmatra ponudu i da ste blizu zaključivanju pregovora, a zapravo uopće niste u igri i nitko vas o tome ne želi obavijestiti. Jasno je da u ovoj kalkulaciji imate realnih 25% šanse da zaključite uspješno pregovore, odnosno 25% da se još malo “isprsite” i uvaljate u potencijalno rizično bukiranje i 50% šanse potpunog gubitka vremena i resursa. Jer dok ste vi čekali na odluku vašeg plana A tj. idealnog izvođača, vaš plan B je zaključio turneju i vi niste njen dio – tj. morate se okrenuti planu C, D, E… sve dok ne nađete opciju koja igra i vama i njima. Ali vratimo se na optimističan razvoj događaja – došao je i taj dan, obično neki bezličan dan u tjednu kada vam stigne sretna vijest “Dragi svi, sretan sam što mogu potvrditi nastup xy na INmusic festivalu:…” Nakon prvotnog oduševljenja i proslave, kreće birokracija i razmjena stotina mailova u nadolazećim mjesecima. Sklapa se ugovor, koji se prolazi, korigira i modificira dok obje strane nisu zadovoljne. Zatim se pristupa opsežnom i dugoročnom pripremanju showa i produkcijskih zahtijeva, koji uključuje sve – od tehničkih specifikacija, okupljanja osoblja, organizacije puta, smještaja, prehrane, medijskih zahtjeva, postavljanja opreme, lokalnog prijevoza i dr. Vedran Metelko   U idealnim uvjetima, i nakon mnogo godina iskustva, dogodit će vam se da ste sa istim tour managerima i agentima već radili nekoliko puta i da su upoznati s festivalom i ljudima koji na njemu rade pa ćete, iako ugošćujete posve novi bend ili svjetski cijenjenog izvođača premijerno u Hrvatskoj, zapravo najviše raditi i komunicirati s tour managerom s kojim već imate interne šale iz prethodnih godina i znate kakvu kavu pije. Ako nemate sreće, može vas zapasti i vrlo “nezgodan” tim ljudi s kojima ćete se morati pozivati na stavke ugovora i trošiti puno više energije nego što je inače potrebno. Za vrijeme dopisivanja s ovim jednim uspješnim izvođačem, trebali ste istu tu priču proći još barem 30-ak puta za međunarodne izvođače i ugovoriti sveukupno 60-ak nastupa, što je ukupan broj nastupa koji se svake godine održi na INmusicu. Vjerujte mi, nije lako i zahtijeva ogromnu količinu vremena, strpljenja i koncentracije jer greške se lako potkradaju. A uz sve te prepiske trebali ste voditi računa o prijemu objavljenog programa kod festivalske publike, prodaji ulaznica i izglednosti da će se festival “pokriti”. Taj popularni glagol “pokriti” znači da se trudite biti na tzv. pozitivnoj nuli – da vam prihodi (prodaja ulaznica, sponzorska ulaganja) odgovaraju rashodima (dogovorenim iznosima sufinanciranja produkcijskih troškova turneje pojedinog izvođača, troškovima lokalne produkcije i logistike, marketinga, osoblja…). ”Pozitivan” ispred “nule” znači da ćete, možda, imati s čime platiti zaposlenike i u nadolazećim mjesecima i da možete početi planirati bukiranje za iduće festivalsko izdanje. Naravno, kao “programski voditelj” ili booker, možete odabrati ignorirati aspekt budžetiranja i fokusirati se isključivo na dogovaranje line-upa koji je više po vašem osobnom ukusu, ili koji je medijski zanimljiviji, ili općenito „popularniji“ , odnosno da popunjava samo jednu kockicu na “check- listi”, ali ne očekujte nužno da ćete taj posao raditi i iduće godine. Bukiranje je timski posao – jedna osoba možda vodi korespondenciju sa svim izvođačima, ali ako očekuje biti uspješna u svom poslu oslanja se na specifične perspektive svojih kolega – od financija, produkcije, PR-a pa do sponzorstava, i u konačnici donosi odluke u dosluhu sa svim “sektorima” festivala. Uvijek će se donositi bolje i lošije odluke, ali rizik donošenja katastrofalnih odluka pada drastično ukoliko su posljedice pojedine odluke sagledane iz više perspektiva. INmusic tim je zaista mali – svega šest osoba cijelu godinu doista vrijedno i predano radi da osmisli i realizira baš svaki i najmanji detalj festivala, i baš u toj kompaktnosti tima leži snaga INmusica. Mala zajednica koja funkcionira kao obitelj, uz uspone i padove, druženja, team buildinge, pa i povremene svađe, ali uz bezrezervnu međusobnu podršku i žrtvu za kolektivno (festivalsko) dobro, može podnijeti i teška vremena, a zna i uživati i podijeliti one najljepše trenutke uspjeha – nasmijana lica publike, pohvale i nezaboravne glazbene nastupe. Jarunski otoci Trešnjevka i Univerzijada i ove godine bit će dom brojnim kamperima, dok će se glavni glazbeni program, već tradicionalno, odvijati na najvećem otoku jarunskog arhipelaga - Otoku hrvatske mladeži. U festivalskom kampu moći će se boraviti i zabavljati čak sedam dana - od 17. lipnja u 12:00 sati do 24. lipnja u 12:00 sati. Prošlogodišnjim jubilarnim izdanjem INmusic festival postavio je novi rekord posjećenosti s više od 80000 posjetitelja iz raznih dijelova svijeta te 30 % više ostvarenih noćenja nego 2014. godine. Ljeto počinje na INmusic festivalu uz najaktualnija svjetska i regionalna glazbena imena: Florence + The Machine, PJ Harvey, Gutterdämmerung featuring Henry Rollins, Jake Bugg, Skunk Anansie, The Kooks, Wilco, Django Django, Pennywise, Kawasaki 3p, The Bambi Molesters, Gustafi i mnogi drugi! INmusic festival #11 održat će se od 20. do 22. lipnja 2016. godine na Jarunu u Zagrebu uz potporu Ožujskog piva kao powered by sponzora te OTP banke koja omogućava beskontaktno plaćanje na festivalu. Festivalske trodnevne ulaznicedostupne su putem službenog webshopa, mogu se uplatiti u više od 100 poslovnica OTP banke Hrvatska te se mogu kupiti u Dirty Old Shopu u Zagrebu. Cijena trodnevne ulaznice iznosi 349 kuna (+ transakcijski troškovi), cijena dnevne ulaznice iznosi 300 kuna (+ transakcijski troškovi) dok je cijena za sedmodnevni festivalski kamp 250 kuna (+ transakcijski troškovi). Kamperske ulaznice, kao i jednodnevne ulaznice za festival, dostupne su isključivo putem webshopa. U tijeku je i posebna akcija OTP banke: ukoliko se pri plaćanju naloga za festivalske ulaznice u poslovnicama OTP banke diljem Hrvatske ugovori MasterCard® contactless prepaid kartica OTP banke (bez članarine i upisnine) OTP banka poklanja 50 kuna pologa. Ponuda je ograničena te traje do 31. svibnja ili do isteka zaliha.