ZAGREB – Posljednji ovosezonski dramski premijerni naslov u zagrebačkome Hrvatskom narodnom kazalištu uprizorenje je međunarodno uspješne drame Tri zime nagrađivane spisateljice Tene Štivičić, a u redateljskoj viziji ravnatelja Drame HNK u Zagrebu, Ivice Buljana, što će se održati u subotu, 30. travnja. Nakon praizvedbe u prestižnome National Theatreu u Londonu te nekoliko značajnih svjetskih kazališnih nagrada, drama Tene Štivičić tako stiže na scenu središnje nacionalne kazališne kuće. Riječ je o drami koja prati sudbine snažnih žena iz četiriju naraštaja povezanih jednom kućom. Glumački ansambl predstave čine Ksenija Marinković, Dragan Despot, Jadranka Đokić, Luca Anić, Barbara Vicković, Mislav Čavajda, Bojan Navojec, Nina Violić, Franjo Kuhar, Siniša Popović,Mada Peršić, Silvio Vovk, Alma Prica i Slavko Juraga. Nakon premijere slijede izvedbe 2., 4., 10., 12., 18. i 21. svibnja. Drama Tri zime praizvedena je krajem 2014. u National Theatreu u Londonu, na jednoj od najznačajnijih europskih pozornica, a Tena Štivičić hrabro je predstavila prijelomne trenutke svoje osobne i hrvatske povijesti engleskoj publici koja ju je prepoznala na mnogo širemu planu od uskoga teritorijalnog konteksta, o čemu svjedoče odlične kritike i brojne preporuke. Drama Tri zime je u New Yorku osvojila The Susan Smith Blackburn Prize, uglednu nagradu s dugom tradicijom koja se dodjeljuje dramatičarkama koje pišu na engleskome jeziku. Tena Štivičić je ishodište za tekst pronašla u priči unutar vlastite obitelji, nadahnuta teškim životom svoje prabake koja je za vrijeme Kraljevine Jugoslavije rodila izvanbračno dijete. Dalje se komad razvija u fikciji koja izvire iz čvrstoga tkanja povijesne zbilje, nastojeći prije svega ispričati životne priče svojih junakinja koje stoje ispred platna na kojemu se izmjenjuju prizori društvenih i političkih promjena, ratova i nepostojanoga mira. U zimu 1945. majka i kći s mužem i tek rođenom djevojčicom po partijskom ključu useljavaju u vilu endehaškoga emigranta. Kuća je naizgled prazna, ali ipak krije još jednu preostalu stanarku i majčinu staru poznanicu. Zimi 1990. obitelj Kos okuplja se u kući na karminama. Vrijeme je uoči Domovinskoga rata, nova je država još u povojima. Nekadašnje podjele i stare polemike ponovno izlaze na površinu, dok s novim naraštajem izviru nova pitanja. U zimu 2011. u kući se priprema vjenčanje i obitelj Kos ponovno je na okupu. U osvit ulaska u novu uniju zatvaraju se neka obiteljska poglavlja i prekidaju duge šutnje, dok novi moćnici vođeni samo ideologijom kapitala kroje sudbinu kuće u kojoj se dalje talože godine i sjećanja… Nestalnost i mijena trajna su obilježja našega prostora, pa je tako i dramaturška nit ovoga komada (za)vezana oko rođenja i smrti, nestanaka i nastanaka, kružeći obzorom neprekidnih transformacija. Sentimentalno, a dokumentarno, iskreno i nipošto patetično, dramski vješto prepletene Tri zime uvlače nas u vlastite polemike kojih nije pošteđena ni jedna obitelj. Ono što preživljava i ostaje nad komadom jest vjera u život koja bdije nad svim događajima i neiscrpna ženska snaga za nove početke. Ivica Buljan svoju bogatu karijeru gradi kao redatelj, dramaturg, kritičar, pedagog i umjetnički ravnatelj. Zadnjih godina najviše se bavi režijom, a njegove predstave prisutne su na mnogim svjetskim pozornicama. Za svoj rad osvaja brojne nagrade i priznanja, a nedavno je dobio francusko odličje Viteza reda umjetnosti i književnosti. Asistent redatelja je Paolo Tišljarić, dramaturginja Mirna Rustemović, scenograf Aleksandar Denić, kostimografkinja Ana Savić Gecan, skladatelj Mitja Vrhovnik Smrekar, dizajn svjetla SONDA4, a video dizajner jeToni Soprano. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!