Studenti povijesti umjetnosti Filozofskog fakulteta u Zagrebu pripremaju dokumentacijsku izložbu o velikim povijesnim urama na zvonicima koje u XIX. stoljeću povezivale Tirol i Hrvatsku, ali i Austro-Ugarsku Monarhiju i Sjedinjene Američke Države. Studentski projekt o istraživanju satova na zvonicima urara Wendelina Jägera (Kappl, Tirol 1829. – Innsbruck 1884.) proveden je kao dio nastavnoga plana kolegija Tirolski umjetnici i hrvatska likovna baština (ak. god. 2016./2017.), a izložba je njegov istraživački nastavak. Grupa od jedanaest studenata, obradila je posve nepoznatu skupinu od deset satnih mehanizama u sjeverozapadnoj Hrvatskoj (Zagreb, Varaždin, Karlovac, Bjelovar, Daruvar) i Bosni i Hercegovini (trapistički samostan Marija Zvijezda kraj Banja Luke), koje je izradio Wendelin Jäger iz Innsbrucka u Tirolu, na zvonicima najznačajnijih sakralnih građevina tih gradova i – često – jedinim javnim satovima u njima. Zajedničko vrijeme važnijih gradova sjeverozapadne Hrvatske u drugoj polovici XIX. stoljeća i prvoj polovici XX. stoljeća otkucavalo je u ritmu tih satnih mehanizama koji su bili onodobni vrhunac te su – osim u Hrvatskoj i drugim zemljama Carstva, odnosno poslije Austro-Ugarske Monarhije – bili naručivani i u Americi (Milwaukee, Wisconsin; Cincinnati, Ohio), a urara Wendelina Jägera car Franjo Josip I. odlikovao je najvišim civilnim priznanjem Zlatni križ za zasluge s krunom (1874.). Cilj projekta je potaknuti zajednicu, a pogotovo vlasnike, da ih sačuvaju, a ako je moguće konzerviraju i prikažu javnosti. Osim toga, godina 2017. proglašena je godinom austrijsko-hrvatske suradnje Zajedno u kulturi pa je ova izložba ujedno i doprinos studenata Filozofskoga fakulteta poznavanju austrijsko-hrvatskih vezā. Svako istraživanje i organizacija izložbe zahtijevaju određena novčana sredstva, kojima studenti nažalost ne raspolažu u cijelosti pa su ujedno u potrazi za sponzorstvom projekta, a svi zainteresirani mogu kontaktirati mentoricu dr. sc. Sanju Cvetnić, red. prof. na mail: scvetnic@ffzg.hr ili studenticu zaduženu za odnose s javnošću Rafaelu Tassotti rafaela.tassotti@yahoo.es. Svečano otvorenje izložbe održat će se 24. travnja 2017. u 12:00 sati u auli Filozofskog fakulteta u Zagrebu. Brojčanik sata-labirinta Wendelina Jägera u prizemlju samostanu Družbe sestara milosrdnica u Frankopanskoj ulici, prvoga Jägerova satnoga mehanizma u Hrvatskoj (1863.) Wendelin Jäger Großuhrmacher in Innsbruck 1874., unutarnji brojčanik na zvoniku crkve svetog Ivana Krstitelja u Novoj Vesi u Zagrebu Wendelin Jäger Großuhrmacher in Innsbruck 1874., detalj unutarnjega brojčanika na zvoniku crkve svetog Ivana Krstitelja u Novoj Vesi u Zagrebu. Potpis: Wendelin Jäger Großuhrenfabrikant. Innsbruck, Tiroler Landesarchiv. Wendelin Jäger Großuhrmacher in Innsbruck 1880., brojčanik sata na zvoniku crkve pravoslavne crkve svetih Otaca Prvog Vaseljenskog sabora u Daruvaru i satni mehanizam, koji još uvijek besprijekorno radi. 