U četvrtak 17. svibnja s početkom u 21 sat u foyeru splitskog Hrvatskog narodnog kazališta Ksenija Prohaska izvest će svoju monodramu Marlene Dietrich. Bit će to svečana 320. izvedba popularne predstave koja je premijeru imala u prosincu 1999. godine. Marlene Dietrich režirao je Ivan Leo Lemo, koji je i koautor teksta, uz Anu Tonković Dolenčić i Vlatka Broza. Od autora stilski označena kao „monoshow“, Marlene Dietrich sastavljena je od 11 monologa i 13 songova kojima Prohaska, uz živu glasovirsku pratnju, u izvedbi pijanistice Irine Smirnove, oživljava epizode iz dramatične biografije karizmatične hollywoodske dive. Predstava slijedi najznačajnije epizode života velike Marlene, od berlinskih početaka, grandiozne hollywoodske avanture, ljubavi s Jeanom Gabinom, dana na frontama Drugog svjetskog rata, sve do posljednjih samotnih pariških dana. Ideja o predstavi rodila se nakon što je Ksenija Prohaska 1991. u hollywoodskom, Oscarima nagrađenom filmu Bugsy utjelovila upravo Marlene Dietrich. Tijekom proteklih  trinaest godina Ksenija je predstavu, osim na matičnoj sceni foyera splitskog teatra, izvodila na gostovanjima širom Hrvatske, nastupivši u skoro svim hrvatskim gradovima. Popis inozemnih gostovanja uistinu je impresivan. Samo u Italiji Marlene Dietrich igrala je 25 puta. U Italiji je predstava igrana na talijanskom jeziku, a u Americi na engleskom. Tamo je Ksenija nastupala čak i na daskama kultnog off-broadwayskog kazališta La Mama, ali i u Pittsburghu i u Los Angelesu. Već je dogovoren ponovni nastup ove jeseni u Los Angelesu, gdje će Ksenija predstavu odigrati i na španjolskom. Za predstavu Marlene Dietrich Ksenija Prohaska dobila je brojne nagrade, kao što su nagrada Mediteran riječkog Festivala malih scena, nagrada za najbolju glumicu na Festivalu glumca u Vinkovcima, a u Italiji je 2005. na međunarodnom kazališnom festivalu Mittelfest dobila prestižnu nagradu Adelaide Ristori. 