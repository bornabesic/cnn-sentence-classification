ZAGREB - Svečanom dodjelom nagrada u subotu je završio 10. PSSST! Festival nijemog filma koji se posljednja tri dana održavao u Centru za kulturu Trešnjevka. Glavnu festivalsku nagradu Veliki Brcko odnio je kratkometražni igrani film ¡Aleluja! španjolskog redatelja Pacheca Iborra, a nagradu publike osvojio je film Proizvedeno u Španjolskoj redatelja Coke Riobooa, također iz Španjolske. U natjecateljskom programu prikazano je 25 kratkometražna filmova iz 14 zemalja.   Glavna nagrada PSSST!-a posvećena je liku i djelu prvog hrvatskog nijemofilmog junaka Velikom Brcku, koji iduće godine slavi 100. rođendan. Kip Velikog Brcka rad je akademske kiparice Jelene Azinović. Ocjenjivački sud natjecateljskog programa u sastavu Etami Borjan, Mario Kozina i Krunoslav Lučić Velikog je Brcka dodijelio filmu ¡Aleluja! (2014.) španjolskog redatelja Pacheca Iborra. "Pozivati se na estetiku nijemoga filma u današnjem kontekstu može djelovati anakrono. Međutim, film koji smo nagradili ovu predodžbu dovodi u pitanje. Zrnata tekstura Super 8-ice ostavlja dojam kao da se radi o davno izgubljenom primjerku dade ili nadrealizma, na čiju se tradiciju svojim humorom, nepredvidljivošću, maštom i odbojnošću sasvim sigurno nastavlja. Film je to koji gledatelja uvlači u trk od samoga početka i iznenađuje svakom minutom svoga trajanja, a nedostatak zvuka pritom okreće sebi u korist, jer samo naglašava prevladavajući dojam apsurda i začudnosti", stoji u obrazloženju žirija. Nagradu publike osvojio je film stop-motion film Proizvedeno u Španjolskoj (2016.) također španjolskog redatelja Coke Riobooa. Trailer Made in Spain from Coke Rioboo on Vimeo. Jubilarni 10. PSSST! Festival nijemog filma istraživao je odnos modernosti i filma. Posjetitelji su imali priliku pogledati klasike ponajvećih redatelja nijeme ere. filmove Dr. Mabuse, kockar Fritza Langa (1922.), Posljednji čovjek F. W. Murnaua (1924.), te tri gradske simfonije: Čovjek s filmskom kamerom sovjetske avangardne skupine Kinoki iz 1929. godine, Jutro u Bronxu, pjesnika, fotografa i teoretičara Jaya Leyde (1931.) te Simfonija nebodera Roberta Floreya (1929.) Po prvi puta PSSST! se otisnuo u međunarodne vode, suradnjom s Festiwalom filmu Niemego iz Krakova pa su tako u sklopu temata film i modernost u četvrtak prikazana dva poljska nijema klasika, Moćni čovjek (1929.) i Ljudi bez sutra (1919.). Program Hrvatska nijemofilmska baština je, zahvaljujući suradnji s Hrvatskim državnim arhivom / Hrvatskim filmskim arhivom, predstavio nedavno restaurirane (šaljive) reklamne filmove iz 20-ih i 30-ih godina prošloga stoljeća, dok su u novouvedenoj programskoj cjelini Matineja za djecu prikazani Oscarom nagrađeni brazilski animirani film Dječak i svijet (2013.) te suvremeni nijemi filmovi hrvatskih osnovnoškolaca. Posebnost PSSST!-a je u glazbenoj pratnji filmovima. Gotovo niti jedan film ne prikazuje se s originalnim zvukom, već im novu zvučnu sliku svaki dan daju drugi glazbenici. Za poseban doživljaj nijemih projekcija bili su zaduženi Vitomir Ivanjek, Light Work i Sunrise Sessions, sve odreda vrhunski glazbenici, improvizatori i ljubitelji sedme umjetnosti. Do iduće godine i stote obljetnice igranoga nijemoga filma u Hrvatskoj te 100. rođendana Velikoga Brcka, PSSST! pozdravlja sve posjetitelje i filmofile te najavljuje još pokoju aktivnost u skoroj budućnosti!