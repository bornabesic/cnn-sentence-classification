“Bakanalije”, litografija slavnog španjolskog umjetnika Pabla Picassa, bit će ponuđena na večerašnjoj aukciji u Art Salonu Zagreb po početnoj cijeni od pet tisuća eura.  I slike “Autoportret s paletom” Jurja Plančića te “Krajolik krošnjatih pinija” Mate Celestina Medovića naći će se na večerašnjoj aukciji, a koje je Gradski zavod za zaštitu kulturnih dobara stavio pod preventivnu zaštitu. Pod preventivnu je zaštitu stavljena i skulptura “Nada Tončić”, djelo kipara Grge Antunca. Na aukciji će se naći i dva djela Vlaha Bukovca, a riječ je o slikama “Portret djevojke u rokoko haljini” te o slici “Jakob Frank”, portretu kolekcionara i novinskog magnata koji je dosad bio posve nepoznat te se ne spominje ni u monografiji Vere Kružić Uchytill. Sve su se umjetnine mogle pogledati uživo i na predaukcijskoj izložbi u prostoru Salona. Po najvišoj početnoj cijeni, od 44 tisuće eura, ponudit će se Plančićev rad, predviđeno je da će postići 50 tisuća eura.