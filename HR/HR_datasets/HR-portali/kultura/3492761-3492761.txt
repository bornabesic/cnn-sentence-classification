Oliver Frljić, intendant HNK Ivana pl. Zajca u Rijeci, odlazi s te pozicije i pridružuje se timu za realizaciju projekta Europske prijestolnice kulture, stoji u priopćenju koje je u četvrtak poslano iz riječkog Hrvatskog narodnog kazališta. Priopćenje prenosimo u cijelosti. Oliver Frljić s mjesta intendanta HNK Ivana pl. Zajca u srpnju ove godine prelazi u tim za realizaciju projekta Europske prijestolnice kulture (EPK) dok će za vođenje Kazališta, do raspisa natječaja za intendanta i samog izbora, Gradskom vijeću biti predložen dr. sc. Marin Blažević, dosadašnji ravnatelj Opere. Utvrđeno je to na danas održanoj sjednici Kazališnog vijeća HNK Ivana pl. Zajca.  Naime, dobivanjem titule Europske prijestolnice culture, Rijeka je još jednom potvrdila svoj europski identitet i opredijeljenost za europske vrijednosti, ali i preuzela odgovornost realizacije različitih programskih linija ponuđenih u knjizi kandidature. U okviru pripremanja kandidature za Europsku prijestolnicu kulture Oliver Frljić je kao jedan od članova riječkog EPK tima, bio zadužen za koncipiranje kazališnog programa. U tom je kontekstu osmišljena suradnja s nekim od najznačajnijih europskih redatelja, skupina i institucija, od kojih posebno treba izdvojiti Rimini Protokoll, Jan Lauwersa i Needcompany, Oskarasa Koršunovasa te Krystiana Lupu - imena čiji rad je europska kazališna publika odavno prepoznala i honorirala, redovite goste najznačajnijih europskih festivala i kazališnih .   Osvajanjem titule Europske prijestolnice kulture pred Rijeku je postavljena i obaveza realizacije ovih suradnji. S obzirom na zahtjevnost i ozbiljnost ove programske linije unutar EPK projekta, ali i s obzirom na odgovornost koju zahtijeva funkcija intendanta nacionalnog kazališta, Oliver Frljić svoj će rad u Rijeci nastaviti u okviru projekta Europske prijestolnice kulture, odnosno na pripremi i realizaciji teme nazvane „Podijeljeni gradovi“ koja u prijavnoj knjizi kandidature predstavlja okosnicu trećeg programskog pravca „Doba moći“.   Ujedno, Frljić će svojim redateljskim radom izvan Hrvatske kao i budućim kontaktima u okviru toga, i dalje predstavljati specifičnosti vlastitog umjetničkog usmjerenja, ali i dodatno doprinijeti prepoznatljivosti Rijeke kao hrvatskog grada koji je ponio titulu prijestolnice kulture.  Nastavit će, dakako, blisko surađivati s HNK Ivana pl. Zajca upravo u okviru realizacije EPK programa, a time se ujedno ispunjava i zacrtani cilj druge sezone HNK – internacionalizacija kazališta, čime Rijeka može doista postati veliki europski grad u Hrvatskoj.   Svojim dosadašnjim intendantskim radom, Oliver Frljić revidirao je koncept nacionalnog kazališta, a s dr. sc. Marinom Blaževićem kao bliskim suradnikom pokazao je da nacionalno kazalište ne mora biti muzej sjećanja na izmaštanu nacionalnu prošlost, već da može aktivno promišljati društvenu zbilju u kojoj djeluje.   Daljnjim radom, u realizaciji projekta europske prijestolnice kulture, Oliver Frljić potvrđuje svoju odgovornost u okviru razvoja ne samo riječke, nego i hrvatske kulture, a svakako i svoje povjerenje u Rijeku kao grad koji titulu Europske prijestolnice kulture i zaslužuje. - zaključuje se u priopćenju. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!