Glumac Pjer Branko Meničanin, “Branko Kockica” novog vremena, poznat po brojnim angažmanima u dječjem TV programu, u svojem matičnom kazalištu ZeKaeM-u 23. prosinca igrat će premijerno u predstavi “Noćni život” u režiji Paola Magellija, a prema tekstu Ivana Vidića. Od 1989. zaposlen je u ZeKaeM-u, gdje je ostvario gotovo 70 uloga, odigrao starog Karenjina u “Ani Karenjini”, pater familiasa Orgona u “Tartuffeu”, Malog brata u “Bratu Magarcu”... U ovom trenutku intenzivnog rada na Vidićevu tekstu koji govori o revolucionarima i reakcionarima, koliko je revolucionarno raspoložen u odnosu na aktualno stanje nacije? - Otprilike kao i likovi iz predstave, dakle ne baš previše. Ili da se izrazim tekstom umirovljenka, lika kojeg tumačim u predstavi: ‘Znam da je buna uzaludna jer je sve odavno predodređeno i začavlano kao lijes’ - veli Pjer Meničanin, rodom iz Karlovca, jednom javno prozvan kao Jack Nicholson s Dobre, Mrežnice, Kupe i Korane. Redatelj predstave, kroatizirani Talijan, vehementni Paolo Magelli stari je Pjerov znanac. Radeći s njim koncem devedesetih u Gavelli čuvenu dugovječnu predstavu “Mjesec dana na selu” zaljubio se u svoju današnju suprugu Korinu, tajnicu kazališta u Frankopanskoj. - Moja i Magellijeva suradnja traje dvadeset i osam godina. Započela je u Gavelli predstavom ‘Viktor ili dan mladosti’, 1988., i onda još 11 puta. Ne bi čovjek povjerovao, ali sada si imamo za reći još više nego u počecima suradnje. To je već prijateljstvo - govori Meničanin. Budući da je supruga mu Korina Ćopo Meničanin tajnica Dramskog kazališta Gavelle, a njezine dvije sestre su tajnica HNK i kostimografkinja Gavelle, reklo bi se da se na ručku familije Ćopo - Meničanin mogu doznati neke tajne zagrebačkih kazališta. - Pa, možda samo tri najvažnija dramska kazališta, HNK, Gavelle i ZeKaeM-a. Ne tračamo previše, moja supruga čuva poslovne tajne, ja posljednji sve saznam - na margini je informiranosti o tome što su rekli ili učinili iza scene Filip Šovagović, Anja Šovagović Despot, Siniša Ružić, Boris Svrtan i društvo. Na ovogodišnjim Dubrovačkim ljetnim igrama Dubrovčani kažu da je svojom glumom Pjer Meničanin u “Kafetariji” nadmašio Izeta Hajdarhodžića koji je igrao u “Kafetariji” 1978. godine. - Ne mislim da je tako, nije gluma sport za nadvisivanje, ali na premijeri sam se brinuo hoću li uspjeti suzbiti nepovjerenje Dubrovčana u gospara Lukšu koji nije iz Grada - imao je problem s publikom koji imaju gotovo svi nedubrovački glumci. Velik dio karijere posvetio je dječjem obrazovnom programu, emisijama “Čarobna ploča”, “Jura, hura” i drugim dječjim formatima kao učitelj Pjer koji kroz igru podučava djecu. - Užitak je u dječjim emisijama često veći nego na sceni, veliko je zadovoljstvo raditi za djecu, pogotovo ako je uvjerljivo, s dušom i srcem. Kao klinac na TV programu gledao sam i obožavao ‘Bistrooke’, Linu Lenu i čovjeka koji šuši-buši ulice. Moja kći Mara tatu gleda od druge godine u dječjim televizijskim emisijama i nisam joj više u tom smislu neko veliko uzbuđenje - veli glumac kojem svaki prosječni dan u životu počinje s neprosječnim napitkom. - Đumbir, magnezijev klorid, Lugolova otopina i sok od limuna sa sodom bikarbonom ujutro, a onda.... Proba, sinkronizacija crtića, radiodrame, predstava... I jedva čekam ljeto kod ženinih, u Kominu na Neretvi, gdje sam se uspješno uklopio. Mandarine, masline, ušće Neretve, tzv. pržina (sitni pijesak) u gaćama i... malo crnog vina - završava glumac.