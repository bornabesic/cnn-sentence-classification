Glazba i glazbeno stvaralaštvo u svojem najljepšem obliku, radost muziciranja, visoka kvaliteta svake izvedbe, veselje, pozitivna energija, životna radost i pjesma, sukus su Festivala dječjeg glazbenog stvaralaštva održanog 12. i 13. svibnja u dvorani Gorgona Muzeja za suvremenu umjetnost u Zagrebu, a čiji je HDS ZAMP ponosni partner. Na Festivalu su se u tri kategorije: Mjuzikli, Mladi autori i Školska mjuza  natjecala djeca iz 23 osnovne škole iz cijele Hrvatske, a gotovo 600 djece (!) predstavilo je svoje talente koje vrijedno razvijaju na nastavi glazbene kulture, u izvannastavnim glazbenim aktivnostima i u svoje slobodno vrijeme. Nimalo laku odluku o pobjedniku u svakoj kategoriji donio je stručni žiri kojem su se uime HDS ZAMP-a pridružili Goran Karan i Ante Cash. „Fantastično iskustvo i nimalo laka odluka! Želim i nadam se da će se ovakav rad s djecom nastaviti i da ovaj Festival ide dalje“, bio je komentar Gorana Karana u petak, 12. svibnja nakon izvedbi 7 mjuzikala u kategoriji u kojoj je glavnu nagradu odnio mjuzikl „Paroščić putuje svijetom“ OŠ Tenja iz Tenje. Ova škola upravo posebnu pažnju posvećuje razvijanju kreativnosti i inovativnosti kod djece, a i sam mjuzikl nastao je u višegodišnjem radu na dječjim kreativnim kampovima u Gorskom kotaru,  u čijim su čarobnim šumama i prirodi pronašli inspiraciju za svojeg Paroščića. „Imate dar da na najljepši način izrazite ono što mislite i osjećate i tome uvijek ostanite vjerni“, poručio je djeci Goran istaknuvši da se u svakoj izvedbi toga dana osjetila ljubav. “Nemojte da vas za srce ugrize jer je danas netko pobijedio. Nemojte da vas potvrda drugih mijenja ili da vam ona treba. Svi ste bili fantastični i mi u žiriju nismo imali nimalo lak zadatak“.  Goran je i posebno zahvalio svim učiteljima i pedagozima, kao „skrivenim junacima ove priče“, čiji je marljiv rad s djecom pokazao svoje rezultate na ovom Festivalu i zamolio ih da s takvim radom nastave i dalje. U subotu, 13. svibnja i Ante Cash se našao pred nimalo laganim zadatkom. „Sva su djeca odlična i nevjerojatno je što sam danas ovdje doživio. Uistinu se ne sjećam kada sam zadnji put bio na ovako dobrom koncertu! I kako ih sad ocijeniti? Svi su bili odlični“, rekao nam je Ante. Pa ipak i žiri je drugoga dana trebao donijeti odluku o onome tko odnosi glavnu nagradu. Ona je u kategoriji Mladi autori otišao zagrebačkoj OŠ Matija Gubec i Jadranu Mihelčiću za njegovu autorsku skladbu „Minion walk“, u kojoj je Jadran koji „svira klavir četiri godine, a pjeva otkad zna za sebe“ pokazao i glazbenu i pjesničku zrelost. U kategoriji Školska mjuza glavnu je nagradu osvojila OŠ Eugen Kumičić iz Velike Gorice čija su dva zbora u nevjerojatnoj pozitivnoj energiji i živosti zajednički izvela, za svaki zbor izazovnu i zahtjevnu, pjesmu Balleilakka. „Ostanite vjerni sebi i stvarajte ovako dobru glazbu. Uz vas, nema brige za hrvatsku glazbu“, poručio je djeci Ante Cash. Organizator Festivala, Glazbena udruga Opus, pokrenula je ovaj projekt 2015. godine s ciljem poticanja kreativnosti kod učenika i učitelja glazbene kulture u osnovnim školama i stvaranje novih kvalitetnih skladbi slobodnog sadržaja i stila. Raznolikost izričaja, tematika i žanrova i predanost djece da svoje skladbe i izvedbe što bolje predstave potvrdili su se i ove godine. „Vrlo smo zadovoljni ovogodišnjim Festivalom, kako organizacijom, tako i kvalitetom djela i izvedbi. Glazba je vrlo moćan mediji i uključivanje glazbe u odgoj djece, pogotovo u osnovnoškolskoj dobi, važna je za cjelokupni psihofizički razvoj djece i izgrađivanje njihova samopouzdanja. Ovdje je i vrlo važna uloga nas, glazbenih pedagoga i učitelja, jer naša je zadaća prepoznati u djeci skrivene potencijale i omogućit im da ih razviju i iskoriste. Naš je cilj da upravo tu odgojnu ulogu glazbenih pedagoga u osnovnim školama potičemo i promoviramo, a ovakav festival je platforma na kojoj djeca mogu slobodno pokazati vlastiti rad i osjećati se kao oni pravi, životni pobjednici. Na našem Festivalu svi su nagrađeni. Sva djeca koja su doprinijela izvedbama (od solista, svirača, zborova, do scenografa i tehničara) dala su sve od sebe i svi su zaslužili nagradu“, rekla nam je ravnateljica Festivala Sandra Frančišković iz Glazbene udruge Opus. Zadovoljstvo je izrazio i glavni direktor HDS ZAMP-a Nenad Marčec: „Posebno nam je drago da smo i ove godine bili partneri Festivala i da smo zajednički podigli kvalitetu produkcije, čime smo djeci omogućili da svoj rad, djela i izvedbe koje nas ostavljaju bez teksta, pokažu u punom sjaju. Glazba jest univerzalni jezik kojim se kod djece potiče kreativnost i inovativnost, a Festival nam je i ove godine pokazao veliki potencijal i važnost glazbenog odgoja u školama, kao i važnost kreativnog rada s djecom.  Kreativnost i vlastita posvećenost stvaranju, omogućuju djeci da lakše shvate važnost autorskih prava i intelektualnog vlasništva koji su pogonsko gorivo 21. stoljeća“   