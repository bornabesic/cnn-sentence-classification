ZAGREB - Kako bi se izuzeo od filmaša koji su ovih dana stali u obranu bivšeg ravnatelja Hrvatskog audiovizualnog centra (HAVC) Hrvoja Hribara, dio predstavnika filmske zajednice okupljenih u Inicijativi hrvatskih filmskih autora i djelatnika za očuvanje HAVC-a poslao je otvoreno pismo u kojemu skreće pažnju na "niz nepravilnosti i kriminalnih radnji" u toj instituciji proteklih sedam godina.   "Budući da su u javnost uputili priopćenja neki pojedinci iz naših strukovnih udruga, Društva hrvatskih filmskih redatelja i Hrvatske udruge producenata, za koje pretpostavljamo da štite provedena nedjela iz osobnih interesa, od izuzetne je važnosti informirati kako dosadašnja priopćenja u Hribarovu obranu nisu stav svih djelatnika audiovizualnih djelatnosti", stoji u pismu.   Tvrdnju kako će odlaskom Hribara nestati HAVC te kako se kinematografijom želi upravljati iz ideoloških pobuda Inicijativa smatra medijskim spinom. "Nama, kao strastvenim filmskim autorima i djelatnicima, najveća je želja očuvati HAVC, jer smo ga svi skupa priželjkivali i stvarali. Istovremeno nam je dužnost očuvati HAVC od svih oblika kriminala, pronevjera novca hrvatskih obveznika, jer je državna institucija koja treba biti na čast i ponos cijele Republike Hrvatske, a ne nečija privatna tvrtka", ustvrdili su.   Podsjećaju kako je na nepravilnosti prvi 2012. upozorio predsjednik Upravnog odbora Enes Midžić, koji je poslao dopis tadašnjoj ministrici Zlatar-Violić, "koja umjesto postupanja po službenoj dužnosti, upozorava Hribara o uručenom dopisu". "Slijedi vršenje pritiska na članove Upravnog odbora, koji daju ostavku, a samim time Zlatar-Violić odbacuje dopis o nepravilnostima i kršenjima Zakona", dodaju.　   Po njihovim riječima, trend odbacivanja i ignoriranja nezakonitih radnji u HAVC-u nastavio se do zadnjeg dana Hribarovog mandata, "a očito je da se nastavlja i nakon njegovog razrješenja".　   Među ostalim, naveli su kako su članovi Upravnog odbora HAVC-a dobivali milijunske iznose za svoje projekte, filmovi su dobivali sredstva za produkciju, a tek potom za razvoj, te se pitaju kako je moguće da je ijedna odluka Hrvatskog audiovizualnog vijeća važeća, ako od 2012. godine Vijeće nema legitimnog predsjednika.　   "Nalaz Državne revizije je kap u moru nepravilnosti, zlouporabe položaja i kršenja zakona u posljednjih sedam godina u HAVC-a", ističu. 　   Pozivaju nadležne institucije na "istragu i procesuiranje svih aktera koji su se udruživali godinama s ciljem ostvarivanja zajedničke koristi kroz niz nezakonitih radnji" jer, kako tvrde, Hribar nije djelovao sam i postoji interesna skupina koja podržava kriminalna djela i ne želi promjenu jer ugrožava njihov uhodani sistem. 　   Inicijativa naglašava kako joj je cilj zaštititi generacije koje tek dolaze, "čiji potencijal ne smije biti uništen od korumpiranih struktura koje regrutiraju podobne, ali ne po talentu, već po spremnosti sudjelovanja u njihovim rabotama". 　   U potpisu pisma su Vinko Grubišić, Zvonimir Ilijić, Branko Ištvančić, Anita Juka, Ivona Juka, Igor Rakonić, Zvonimir Rumboldt, Miro Ružić, Jakov Sedlar.