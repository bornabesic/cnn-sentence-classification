Mass Effect Andromeda, jedna od najiščekivanijih videoigara godine, ugledala je ovaj tjedan svjetlo dana. Popularna znanstvenofantastična trilogija dobila je svoj nastavak, a prvi glas koji ljudski kolonisti čuju u igri pripada poznatoj holivudskoj glumici Natalie Dormer. Zvijezda serije “Igra prijestolja”, kao i filma “Igre gladi”, posudila je glas Lexi T’Perro, izvanzemaljki Asari podrijetla. Iako glumica nema plavu kožu i krakove umjesto kose, njezin glas utjelovio je jedan od važnijih likova koji se pojavljuje u igri.   Kalup za lik Dormer je time postala dio sve brojnije holivudske glumačke kreme koja se osim na velikom platnu, pojavljuje u videoigrama. Ellen Page, Bruce Willis, Kevin Spacey, Kristen Bell samo su neki glumci koji su se pojavili u industriji koja sve više raste. Neki su posudili samo glas, poneki su poslužili kao kalup prema kojem je nastao lik, a pojedini su dobili tu čast da se njihov lik i djelo pojavljuju u potpunosti kao lik u igri. Pritom u obzir nećemo uzeti franšize poput Harryja Pottera, gdje likovi moraju izgledati kao glumci iz filmova, nego samo oni koji su dobili ulogu da “glume”. Vin Diesel je jedan od glumaca čije se tijelo koristilo u videoigri. Riječ je o igri Wheelmen, u kojoj igrač igra kao Milo Burik, undercover policajac koji se obračunava s kriminalcima i pritom svako malo iskače iz automobila. Dieselu nije bio problem uklopiti se u lik, jer mu se većina filmova temelji na istom principu, od “Brzih i žestokih” pa do “XXX-a”. Još jedna zvijezda čije lice se pojavljuje u videoigrama je Kristen Bell. Prije nego što je pjevala “Let it Go” u “Frozenu”, prema njoj je napravljen lik u uspješnoj franšizi “Assassin’s Creed”.   U igri je utjelovila lik Lucy Stillman, liječnicu koja pomaže glavnom liku da sastavi svoja sjećanja kako bi pronašao čarobni predmet po imenu Piece of Eden. Iako su njihovi likovi digitalizirani i mogu se vidjeti točkice na njima, sve više glumaca mora koristiti svoje glumačke talente u videoigrama. Kevin Spacey jedan je od njih. Dvostruki oskarovac pojavljuje se u igri Call of Duty: Advanced Warfare, ali ne kao pikselizirani lik, nego kao glumac. Activision, tvorac igre, stavio ga je u ulogu glavnog negativca, a sve s ciljem da pojača emocionalni efekt na same igrače. Spacey glumi korporativnog moćnika koji ima vlastitu vojsku koju prodaje drugim državama za ratovanje Njihov put zatim su počeli pratiti i drugi. Silent Hill, horor videoigra, za svoju najavu videoigre unajmila je Normana Reedusa, glumca iz serije “The Walking Dead”. Pojavljuje se samo u foršpanu, a njegova gluma nije ostala nezapamćena, pa je njegove usluge odlučio unajmiti Hideo Kojima, jedan od najpoznatijih tvoraca igara na svijetu. Reedus glumi u njegovoj najnovijoj videoigri Death Stranding, koja prema prvim trailerima više sliči na film, nego na videoigru. Ni ovdje se njegovo lice neće vidjeti u videoigri, no zato će se koristiti kao jedna od glavnih ikona za promociju igre.