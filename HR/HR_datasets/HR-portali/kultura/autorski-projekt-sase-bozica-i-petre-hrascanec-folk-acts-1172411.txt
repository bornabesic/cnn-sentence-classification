Predstava je autorski projekt Saše Božića i Petre Hrašćanec za glumicu Natašu Dangubić te “kafansku” pjevačicu Višnju Vitas. Dvije izvođačice na sceni suprotstavljaju različite medije, različita iskustva i intimne svjetove koji nastaju iz prakse bavljenja vlastitim poslom. “Folk Acts” ne bavi se moraliziranjem oko učinaka turbofolk kulture, niti želi kolonizirati turbofolk izvedenice u posvećeni, intelektualni prostor teatarske, crne kutije. Višnja Vitas je, kao “kafanska” pjevačica, više od 30 godina svaku noć pjevala u kultnoj zagrebačkoj “kafani” na rubu grada. Zajedno s glumicom Natašom Dangubić, progovorit će o svom pristupu radu i generacijama koje su uz nju, u noćnom klubu, stasale. Predstava suprotstavlja emocionalni učinak koji proizvodi  kazalište i  glazbeni nastup te dovodi u pitanje siguran teritorij  i jednog i drugog tipa umjetnosti. Sam naziv upućuje na skrivenu političku poruku. Politička oštrica sadržana je i u mogućem prijevodu “događanje naroda”, koje je u projektu svedeno na propitivanje položaja glumica u kazalištu i položaja pjevačica u folk glazbi. Predstava je diplomski projekt studenta Marija Gigovića na Odsjeku produkcije scenskih i izvedbenih umjetnosti pod mentorstvom dr.sc. Darka Lukića, red.prof. “Folk Acts” je druga u nizu produkcija kazališne grupe De Facto kao dio višegodišnjeg istraživanja odnosa između izvođača i publike pod nazivom On entertainment. Zagrebačko kazalište mladih / “de facto” kazališna grupa / Akademija dramske umjetnosti Sveučilišta u Zagrebu Hrvatska Redatelj: Saša Božić Igraju: Nataša Dangubić i Višnja Vitas