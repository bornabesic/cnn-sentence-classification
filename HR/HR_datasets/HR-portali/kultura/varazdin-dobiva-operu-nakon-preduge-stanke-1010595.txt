Grad Varaždin dobio je nedavno pljusku kada je njegova kandidatura za europsku prijestolnicu kulture 2020. godine već u prvom krugu isključena iz konkurencije. Ali, sudeći prema onom što se događa u varaždinskom Hrvatskom narodnom kazalištu, šamar nije bio obeshrabrujući, nego poticajan. U toj kući nacionalnog statusa sve je spremno za prvu vlastitu opernu premijeru, pola stoljeća nakon što je u njoj raspušten orkestar. Potpora Grada i sponzora Toga ne bi bilo, uvjerava nas dugogodišnja varaždinska intendantica Jasna Jakovljević, bez potpore Grada, čitave kulturne i šire društvene zajednice, ali i iznimno važnih sponzora. Tako će sutra, u utorak 16. lipnja, navečer na pozornici varaždinskog HNK biti premijerno izvedena barokna opera "Mislibolesnik iliti hipohondrijakuš". Glazbeni dio čini barokna opera-balet "Le malade imaginaire" francuskog skladatelja Marca Antoinea Charpentiera. Pod ravnanjem Saše Britvića, u svojstvu kućnog ansambla nastupit će Varaždinski komorni orkestar te šestero probranih vokalnih solista, i to Jelena Štefanić, Ana Lice, Sofija Cingula, Siniša Galović, Ozren Bilušić, Alen Ruško, a osobito veliki dobitak za kazalište dvadesetero je pjevača novoosnovanog Komornog zbora HNK. – U životu sam održao svu silu audicija, ali ova je bila najbolja i najuzbudljivija – rekao nam je maestro Britvić. – Već smo mislili odustati i odgoditi premijeru za jesen, ali veliki odaziv, kvaliteta i entuzijazam tih ljudi dali su nam odlučujući poticaj da nastavimo – dodao je i redatelj predstave Ozren Prohić. Gradnja baroknog perivoja Za scensku čaroliju na pozornici, na kojoj se još uvijek mnogo toga, baš kao u barokno vrijeme, pokreće ručno, zadužen je scenograf Žorž Draušnik kojeg smo zatekli kako s radnicima gradi barokni perivoj, dok je varaždinski slikar Ivan Duić miješao boju blata koje će biti kontrast zelenom travnjaku. Kostimografkinja je Irena Sušac, dok o velikoj tradiciji u predvorju kazališta svjedoči izložen kostim Carmen, nastao prije više od pola stoljeća u varaždinskoj kazališnoj krojačnici, u kojem je Ruža Pospiš Baldani nastupala na pozornici newyorškog Metropolitana. Čitav dramski ansambl No to nije sve. "Mislibolesnik iliti hipohondrijakuš" Charpentierovu glazbu spaja s originalnim kajkavskim tekstom nepoznatog autora s početka 19. stoljeća. Tako će u predstavi biti angažiran i gotovo čitav dramski ansambl varaždinskog HNK koji u glavnim ulogama predvode Stojan Matavulj i Vid Balog. Priča o mladiću kojeg dvojica rasipnih i lijenih stričeva tjeraju u svijet, dok on želi ostati kod kuće i početi graditi nešto dobro i vrijedno, vrlo je aktualna za čitavu Hrvatsku i za Varaždin, grad uz čije se ime u posljednje vrijeme često vežu najave bankrota. Zaposleno, užurbano i puno kazalište, u koji će sutra sigurno pohrliti i publika, lijepa je slika koja govori drukčije. Optimizam svih uključenih u ovaj velik i važan projekt dijeli i skladatelj Davor Bobić, ravnatelj Varaždinskih baroknih večeri. Predstava će najesen biti uvrštena i u program festivala kojem je ove godine zemlja-partner Francuska. U svakom slučaju, sutrašnja premijera i slični projekti koji su isplanirani za sljedećih pet sezona bit će dobar pokazatelj koliko je gradu Varaždinu uistinu stalo do ploče koja vozače na autocesti upozorava da stižu u grad kulture. >> Varaždin od danas ima nacionalno kazalište!