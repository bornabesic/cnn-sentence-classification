Dnevne ulaznice za drugi dan INmusic festivala, koji će predvoditi spektakularni Kings of Leon i Alt-J, rasprodane su! Posjetitelji iz više od 60 zemalja za nešto manje od mjesec dana, na dvanaestom INmusicu, uživat će u jednom od najatraktivnijih festivalskih programa u Europi. Neja Markicevic / CROPIX Arcade Fire na Jarunu 2011. godine   Drugi  festivalski dan ugostit će impresivnu listu glazbenika - Kings of Leon, Alt-J, Repetitor, The Strange, Kel-Assouf, Public Service Broadcasting, Gatuzo, Them Moose Rush i mnoge druge. Sva ova sjajna strana i domaća glazbena imena, koja će nastupiti u istom festivalskom danu, izazvala su izniman interes publike te rasprodala dnevne ulaznice za drugi dan INmusica #12!   U prodaju će uskoro biti pušten i posljednji kontingent festivalskih ulaznica, a sukladno iznimno dobroj prodaji istih, ove godine festival bi mogao biti potpuno rasprodan i to sva tri festivalska dana. Već sada se može zaključiti kako će ovogodišnje izdanje INmusic festivala oboriti dosadašnje rekorde posjećenosti te zasigurno još jednom ostvariti izvrsne turističke rezultate. Prema podacima Booking.coma, u datumima održavanja INmusic festivala, već sada je rezervirano oko 63 posto raspoloživih smještajnih jedinica u hotelima, hostelima i privatnom smještaju u Zagrebu. Uz redovnu ponudu smještaja u metropoli, INmusic festival organizira i sedmodnevni kamp, za koji je trenutačno rezervirano više od 90 posto kapaciteta. Procjenjuje se da će zahvaljujući INmusic festivalu u Zagrebu biti ostvareno više od 72.000 noćenja uz prosječnu dnevnu potrošnju od najmanje 100 eura po osobi, što je ukupno oko 7.2 milijuna eura koji će se sliti u državni i gradski proračun. Ovim putem organizatori pozivaju sve zainteresirane da požure po svoje trodnevne festivalske ulaznice, koje su po cijeni od 499 kuna dostupne u više od stotinu poslovnica OTP banke diljem Hrvatske, u Dirty Old Shopu u Zagrebu (Tratinska 18) te putem službenog festivalskog webshopa. Preostale jednodnevne ulaznice po cijeni od 350 kuna za 19. i 21. lipnja te sedmodnevne kamperske ulaznice po cijeni od 250 kuna mogu se kupiti isključivo putem službenog INmusicovog webshopa. Studenti i đaci samo u Dirty Old Shopu u Zagrebu do subote 27. svibnja u 14 sati mogu ostvariti popust od 50 kuna pri kupnji festivalske ulaznice. Organizatori također upozoravaju na mogućnost pojave lažnih ulaznica te savjetuju da se ulaznice za INmusic festival #12 kupuju isključivo na navedenim službenim prodajnim mjestima budući da će se samo s važećim ulaznicama moći ući na festival. INmusic festival #12 održat će se od 19. do 21. lipnja 2017. na prekrasnom zagrebačkom jezeru Jarun uz potporu Ožujskog piva kao powered by sponzora te OTP banke, koja na festivalu omogućava beskontaktno plaćanje, a uveličat će ga neka od najatraktivnijih glazbenih imena današnjice - Arcade Fire, Kasabian, Michael Kiwanuka, Flogging Molly, Darko Rundek, Slaves, Orchestra Baobab, Booka Shade, Danko Jones i mnogi drugi!