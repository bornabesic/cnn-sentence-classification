Osamnaest godina nakon što je snimio i objavio svoj posljednji album za Deutsche Grammophone, legendarni pijanist Ivo Pogorelić objavljuje nove studijske snimke. Senzacionalnu vijest objavila je tvrtka Idagio sa sjedištem u Berlinu. Riječ je internetskoj digitalnoj platformi i aplikaciji koja je u ljeto 2015. godine predstavljena u Salzburgu kao veliki tehnološki i koncepcijski iskorak u budućnost slušanja klasične glazbe. Nakon što je čitavu svoju karijeru snimao i objavljivao ekskluzivno za Deutsche Grammophone, Pogorelić je okrenuo leđa gigantu diskografske industrije i tradicionalnim formatima te se odlučio za Idagio, između ostalog i zato da dopre do nove mlade publike. Tako će od srijede, 2. listopada 2016. godine, Pogorelićeve snimke biti dostupne na internetskoj adresi partner/idagio.com/pogorelich te putem aplikacije Idagio na pametnim telefonima koji koriste sustav iOS. Snimke zabilježene ljetos u dvorani bavarskog dvorca Elmau donose Pogorelićeve interpretacije dviju Beethovenovih sonata: u F-duru, op. 54 i u Fis-duru, op. 78. Skladbe spadaju u rijeđe izvođene Beethovenove klavirske sonate, a povezuje ih i neuobičajena dvostavačna forma. Till Janczukowicz, osnivač i vlasnik tvrtke Idagio, s ponosom je izrazio dobrodošlicu "jednom od najznačajnijih svjetskih solista u zajednicu njihovih partnera među kojima su već i orkestri poput Bečkih filharmoničara i Izraelske filharmonije", dodavši kako Idagio, "kao čista klasična platforma, ima za cilj kombinirati visoku kvalitetu i ljudsku brigu s tehnologijom i tako pomagati glazbenicima, promotorima i diskografskim etiketama da ih se bolje čuje u digitalnom prostoru". 