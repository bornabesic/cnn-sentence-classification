ZAGREB - Točno mjesec dana dijeli nas od početka četrnaestog izdanja Zagreb Film Festivala koje će u devet dana trajanja na nekoliko lokacija (u kinima Europa i Tuškanac, Muzeju suvremene umjetnosti, Dokukinu KIC, F22 – Novoj akademijskoj sceni i Goethe-Institutu) predstaviti više od stotinu filmskih naslova. Kao i svake godine, u obilju filmskih ostvarenja sa svih strana svijeta, Zagreb Film Festival posebnu pažnju posvećuje domaćim autorima i koprodukcijama nastalima u suradnji Hrvatske s drugim europskim državama. U glavni natjecateljski program ove je godine uvršten rekordan broj domaćih filmova – od 13 naslova koliko ih se natječe za Zlatna kolica, njih čak četiri nosi hrvatski produkcijski potpis. Ne gledaj mi u pijat / Quit Staring at My Plate - trailer HR from Kinorama on Vimeo. Svoju hrvatsku premijeru upravo će tu imati Ne gledaj mi u pijat, dugometražni debi redateljice Hane Jušić. “Budući da ZFF volim i redovito posjećujem od njegovog prvog izdanja, kada smo oboje bili vrlo mladi, posebno mi je drago da ću domaću premijeru svog prvog dugometražnog filma imati upravo na ovom festivalu”, ističe autorica koja je sa svojim ostvarenjima kratkoga metra već nekoliko puta gostovala u programu Kockice, a za jedno od njih, film Terarij, osvojila i glavnu nagradu programa. Nakon premijernog prikazivanja u programu Pulskog filmskog festivala, zagrebačkoj se publici u glavnom programu predstavlja još jedno domaće ostvarenje – Trampolin renomirane hrvatske dokumentaristice Katarine Zrinke Matijević, koji predstavlja iskorak ove autorice u formu dugometražnog igranog filma.   Ishodište ideje za ovaj film, prema riječima redateljice, “pitanje je što bismo si prišapnuli na uho kada bismo imali mogućnost susretanja sa samim sobom u prošlosti ili budućnost, bi li nam to život usmjerilo prema nečem boljem? U njemu tri srodne duše prepoznaju taj trenutak u kaosu vremena te jedne drugima usmjeravaju život u onom pravcu u kojem treba ići, ne bi li na kraju sve sjelo na svoje mjesto. U filmu dovodimo u pitanje te kidamo kaotične odnose između roditelja i djece kako bi ih nanovo proželi harmonijom. Upravo zato volimo reći kako Trampolin nije romantičan film, iako priča priču o najvećoj ljubavi”.   Dva filma s Hrvatskom u ulozi manjinske koprodukcijske zemlje također se natječu za glavnu ZFF-ovu nagradu: makedonsko ostvarenje Oslobođenje Skoplja, zajednički redateljski pothvat Rade i Danila Šerbedžije te gruzijski film Kuća drugih redateljice Russudan Glurjidze. Oba filma aktualni su predstavnici matičnih država u kandidaturi za Oscara.   U popratnom programu Ponovno s nama koji iz godine u godinu donosi nove uratke redatelja čija su prethodna ostvarenja bila dio natjecateljskog programa prethodnih festivalskih izdanja, svoju premijernu projekciju pred hrvatskom publikom imat će film Goran Nevija Marasovića, intrigantan triler smješten u idilu Gorskog Kotara. Marasovićevo je prethodno ostvarenje Vis-à-vis prije dvije godine nagrađeno posebnim priznanjem žirija u dugometražnoj sekciji ZFF-ovog natjecateljskog programa.   Spomenuti program uključuje i film Sieranevada, još jednu hrvatsku manjinsku koprodukciju čiju režiju potpisuje jedan od začetnika rumunjskog novog vala i laureat kratkometražnog programa 2. ZFF-a, Cristi Puiu.   Dio ovogodišnjeg izdanja programa Bibijada by RBA, namijenjenog dječjoj publici, još je jedna domaća koprodukcija. Riječ je o nizozemsko-belgijsko-hrvatskom ostvarenju The Day My Father Became a Bush Nicole van Kilsdonk, snimljen prema istoimenoj popularnoj knjizi o iskustvu odrastanja u ratnim okolnostima iz perspektive 10-godišnje djevojčice. U filmu se pojavljuje i nekoliko hrvatskih glumaca među kojima su Jan Kerekeš, Hrvojka Begović i Damir Poljičak.   Kratkometražna forma zastupljena je u glavnom (natjecateljskom) programu u kategorijama međunarodnog i nacionalnog filma (program Kockice). Uz niz novih redateljskih nada na domaćoj sceni, program Kockice predstavit će jedan domaći kratkometražni film izvan konkurencije. Riječ je o nagrađivanom filmu Zvir Miroslava Sikavice, premijerno prikazanom proljetos u programu Directors’ Fortnight, paralelnom programu filmskog festivala u Cannesu, gdje je osvojio posebno priznanje žirija.