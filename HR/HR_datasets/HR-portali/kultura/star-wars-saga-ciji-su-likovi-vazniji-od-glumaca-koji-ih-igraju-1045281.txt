Da postoje instrumenti koji bi mjerili globalno uzbuđenje oko premijere novih “Ratova zvijezda”, danas bismo vjerojatno zabilježili i neki novi rekord. Samo nekoliko sati dijeli nas od toliko iščekivane premijerne projekcije filma “Sila se budi”, osmog po redu u serijalu koji je prerastao u najunosniju zabavnu franšizu na svijetu i jedan od najvećih globalnih biznisa uopće. Film u režiji J. J. Abramsa, koji paralelno s radom na “Ratovima zvijezda” uspješno osuvremenjuje brend “Zvjezdanih staza”, prvi je u planiranoj trilogiji nastavaka, nakon originalne trilogije iz sedamdesetih i osamdesetih, osvježene krajem devedesetih, te trilogije prednastavaka koju smo gledali sredinom dvijetisućitih. Time su “Ratovi zvijezda”, uz iznimke poput “Jamesa Bonda”, postali ne samo najunosniji, nego i jedan od najdugovječnijih serijala u povijesti filma. J. J. Abrams nada se da će novim nastavcima uspjeti dodatno osuvremeniti franšizu, kao što mu je to uspjelo s pomalo uspavanim “Zvjezdanim ratovima”, a čini se da je naumio pronaći i neke nove glumačke talente, po uzoru na Georgea Lucasa odabirući relativno nepoznata imena za neke od ključnih novih likova. Time prije svega želi izbjeći da publika njegove junake povezuje s njihovim ranijim ulogama, kao što se neminovno dogodilo kada se u trilogiji prednastavaka kao velika glumačka zvijezda pojavio Samuel L. Jackson. Elementi “Ratova zvijezda” toliko su sveprisutni u našoj pop-kulturi da se nijedna glumačka zvijezda svojom slavom ne može mjeriti s prepoznatljivošću, primjerice, Lukea Skywalkera, pa si autori novog filma mogu dozvoliti da svoj proizvod gledaju kao zatvoren ekosustav u kojem su glumci u službi slavnih likova, a ne obrnuto. Umjesto velikih imena poput, recimo, Jennifer Lawrence, u novim “Ratovima zvijezda” kao glavna glumica u ulozi Rey pojavljuje se slabo poznata britanska TV glumica Daisy Ridley, dok se u glavnoj muškoj ulozi Finna pojavljuje njezin napola poznati sunarodnjak John Boyega. Spas za Natalie Portman Oboje se vjerojatno nadaju da će im “Zvjezdani ratovi” biti velika odskočna daska, no činjenica je da je taj serijal mnogo puta “progutao” vlastite glumce, koji uz iznimku Harrisona Forda kasnije nisu uspjeli razviti upečatljivije samostalne karijere. Glavni glumci originalne trilogije, Mark Hamill i Carrie Fisher, nikada nisu ponovili uspjeh ni približan onome u “Ratovima zvijezda”, iako su do danas ostali aktivni u uglavnom sporednim filmskim i televizijskim ulogama. Ljudi su ih, čini se, previše povezivali s likovima koji su ih proslavili da bi im se producenti usudili povjeriti noseće uloge u nekim sasvim novim, drugačijim filmskim pričama. Čak je i danas slavna Natalie Portman, koja je već slovila za novu glumačku nadu kada je 1999. godine preuzela ulogu Padmé Amidale, kasnije rekla da su joj “Ratovi zvijezda” skoro uništili perspektivnu karijeru. – Bila sam u najunosnijem filmu dekade i nitko me nije htio zaposliti. Osim što sam izjednačena s ulogom Amidale, mnogi su zbog nje mislili da sam loša glumica. Spasio me redatelj Mike Nichols koji je pisao Anthonyju Minghelli i rekao da će osobno jamčiti za mene ako mi da bar sporednu ulogu u svojoj “Hladnoj planini”. Minghella me kasnije preporučio Tomu Tykweru, a on braći Wachowski, koji su me vratili među žive glavnom ulogom u filmu “V for Vendetta” – prisjetila se cijenjena glumica u nedavnom intervjuu za New York Magazine. U tom kontekstu, novi se film sa svojom “all stars” podjelom može gledati i kao svojevrsna konvencija otpisanih, jer u njima se u svojom originalnim ulogama iznova pojavljuju glavni glumci prvog Lucasova serijala: Mark Hamill vraća se u ulogu ostarjelog Lukea Skywalkera, Carrie Fisher ponovno je Leia, a hollywoodska superfaca podsjetit će nas zašto ga i danas mnogi pamte kroz lik Hana Sola. U filmu “Sila se budi” ponovno ćemo gledati i slavne likove čije glumce nikada nismo prepoznavali, poput dlakavog Chewbacce kojeg od prvog Lucasova filma dosljedno igra gorostasni Peter Mayhew, baš kao što Kenny Baker dan-danas daje glas robotu R2-D2, a Anthony Daniels robotu C3PO, kojeg je “glumio” i u golemom broju kompjutorskih i videoigrica. Iako su sva trojica imala po nekoliko manjih uloga u kratkim filmovima ili epizodama TV serija, posuđivanje stasa i glasa kultnim likovima iz “Ratova zvijezda” do danas su im ostali jedini stalni izvori zarade. Na novo pojavljivanje njihovih junaka danas uzbuđeno čekaju milijuni fanova, među kojima su najzagriženiji oni koji već tjednima (i na žestokoj kiši) kampiraju pred kineskim kinom na Hollywood Boulevardu, gdje se od prvog Lucasova filma 1977. godine priređuju dočeci novih epizoda “Ratova zvijezda”. Mnogi i danas pamte razočaranje kada je objavljeno da će “Osveta Sitha” 2005. godine umjesto u kineskom kinu biti premijerno prikazana u Cannesu. Više od mjesec dana stajali su pred kinom pokušavajući uvjeriti Lucasfilm da se predomisli i vrati premijeru “tamo gdje pripada”, no na kraju su se morali zadovoljiti ponudom da besplatno pogledaju film u obližnjem ArcLight Cinemas. Producenti su svoje najzagriženije fanove ovaj put shvatili ozbiljnije pa su ih u ponedjeljak, samo nekoliko sati nakon što se u redu pred kineskim kinom održalo prvo vjenčanje dvoje australskih fanova “Ratova zvijezda”, sve odreda pozvali da uđu na svečanu premijeru i druženje s glumcima! Unatoč strogom embargu na objavljivanje spoilera, njihovi uzbuđeni postovi jučer su potpuno preplavili Twitter svjedočeći o “pravom Star Wars iskustvu” i tvrdeći da “Sila se budi” sadrži sve što su željeli vidjeti. Nova omiljena junakinja Ekstatične pohvale dobila je glumica Daisy Ridley, dobar je navodno i John Bodega, a mnogi su naglasili i kako je Harrison Ford dobro iskoristio mnogo veću minutažu nego što se od njegove povratničke uloge očekivalo. Među slavnim uzvanicima na crvenom tepihu posebno se istaknuo glumac Joseph Gordon-Levitt, koji je kao pravi fan došao prerušen u Yodu podsjećajući na fenomen kostimiranja koji je posebno razvijen među fanovima “Ratova zvijezda”. Udruga ljubitelja tog filma u jednom je zagrebačkom trgovačkom centru, primjerice, 12. prosinca organizirala cjelodnevno događanje u kojem su sudjelovali kao Darth Vader, Stromtrooper i Jediji. U većini država “Sila se budi” prikazuje se od 17. prosinca, no hrvatski distributer poslužio se trikom i večerašnju premijeru zakazao za minutu prije ponoći, da bi se Hrvati mogli hvaliti kako su film gledali već 16. prosinca. Navala za film u nas je golema, o čemu svjedoči i podatak da je 19. listopada, kada je počela pretprodaja, u samo 24 sata razgrabljeno više od tri tisuće ulaznica, što je apsolutni Cinestarov rekord na našem teritoriju. Večeras film počinje igrati u multipleksima deset hrvatskih gradova (Zagreb, Split, Rijeka, Osijek, Zadar, Šibenik, Varaždin, Vukovar, Slavonski Brod i Dubrovnik), a uskoro bi im se trebala pridružiti i manja lokalna kina. >> Zašto Lucas nije režirao puna dva desetljeća? >> Hrvatska premijera 'Ratova zvijezda' okupila brojne poznate