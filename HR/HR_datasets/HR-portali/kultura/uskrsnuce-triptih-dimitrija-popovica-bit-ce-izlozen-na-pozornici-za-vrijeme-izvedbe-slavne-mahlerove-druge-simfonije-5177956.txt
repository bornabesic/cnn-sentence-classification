ZAGREB – Suradnja Zagrebačke filharmonije i istaknutog hrvatskog akademskog slikara Dimitrija Popovića započela je prije dvije godine izradom vizualnog identiteta za tradicionalni Filharmonijski bal Zagrebačke filharmonije, a nastavlja se na koncertu u petak 28. listopada u sklopu Crvenog ciklusa. Izvedbu slavne Mahlerove Druge simfonije, Uskrsnuće pratit će i prigodna scenografija – triptih Misterij uskrsnuća Dimitrija Popovića bit će izložen na pozornici dvorane Lisinski za vrijeme koncerta. Inicijalno nadahnut Mahlerovom  Drugom simfonijom Uskrsnuće kao hommage velikom glazbeniku, triptih Misterij uskrsnuća pripada uspješnom ciklusu radova Corpus Mysticum predstavljenim u povodu obilježavanja dvije tisuće godina kršćanstva u Rimu. Gustav Mahler je Drugu simfoniju skladao čak šest godina. Osebujno, simbolički snažno, glazbeno nadmoćno djelo, od svoje praizvedbe do danas oduševljava ljude i zauzima jedno od središnjih mjesta glazbene literature uopće. Orkestar vođen maestrom Davidom Danzmayrom te nastupima sopranistice Ivane Lazar, mezzosporanistice Sonje Runje te Akademskog zbora Ivan Goran Kovačić najbolje će dočarati raskoš ovog velebnog remekdjela.