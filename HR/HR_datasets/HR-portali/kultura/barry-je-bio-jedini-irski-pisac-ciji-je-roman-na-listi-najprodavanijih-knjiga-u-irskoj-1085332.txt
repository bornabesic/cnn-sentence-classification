Jedini irski roman koji je prije dvije godine ušao na top listu najprodavanijih knjiga u Irskoj roman je Sebastiana Barryja “Tajno pismo”. A istraživanje se odnosilo na razdoblje od čak dvanaest godina! Sebastian Barry, šezdesetogodišnji romanopisac, dramatičar i pjesnik iz Dublina, prvi je među irskim književnicima koji su se predstavili zagrebačkoj publici na drugom Zagreb Book Festivalu. Barry je publici i zapjevao, ali i objašnjavao svoj način pisanja, u kojem ima mjesta i za provjetravanje obiteljskih, ali i nacionalnih sjećanja. Barry je dva puta bio finalist prestižne Man Booker nagrade, za “Tajno pismo” dobio je i nagradu Costa, a taj mu je roman na hrvatski prevela Mia Pervan, i to za Profil. Tog se romana dohvatio i ugledni irski filmski redatelj Jim Sheridan (koji potpisuje i poznate filmove kao što su “Moje lijevo stopalo”, “Zakon braće” i “U ime oca”). U filmu, čije prikazivanje još nije počelo, glume i Vanessa Redgrave (u ulozi stogodišnjakinje Roseanne McNulty oko koje se i plete radnja romana, a koja boravi u umobolnici jer je zanijela izvan braka), Rooney Mara, Theo James, Eric Bana, Jeremy Irons... Omiljenost među publikom Barry je osigurao temama o skrivenim isječcima irske povijesti 20. stoljeća, o ulozi Katoličke crkve kod uspostave irske republike, o nečovječnom postupanju u umobolnicama, silovanju, samoubojstvu, izdaji i preljubu. >> Upoznajte Irsku kroz njezine pisce 