ZAGREB – Koala Voice, Čao Portorož i Blaž nastupit će u Tvornici kulture 22. studenog u sklopu MENTprizent turneje kojom se predstavlja nadolazeće izdanje MENT-a, najveće regionalne glazbene konferencije. Izuzetno talentirani četverac Koala Voice domaća publika je imala prilike upoznati na Reflektor festivalu u lipnju kada su, po ocjenama nekoliko medija, zasjenili nastup Anne Calvi. Usporedili su ih s The Ting Tings, Violent Femmes i Operator Please ističući neiscrpnu pozitivnu energiju frontwoman Mance, jedne od najboljih i najupečatljivijih na ovim prostorima. Sjajan debut “Kangaroo’s Neighbour” doveo ih je na mnoge europske pozornice (Exit Festival, Waves u Beču i Bratislavi, Eurosonic u Groningenu, Tallin Music Week, Reeperbahna), a trenutno snimaju nastavak kojeg producira Danton Supple (radio s Coldplayem, Amy MacDonald, Ianom Brownom i mnogim drugim).   Ljubljanska punk rock nebuloza (kako se nazivaju) Čao Portorož objavila je singl i videospot “Ću”. Pjesma je skinuta s njihovog drugog albuma kojeg su nazvali po sebi, a videospot je djelo Gregora Andolšeka i Iviana Kana Mujezinovića. Čao Portorož pred sobom imaju dva uplanirana zagrebačka nastupa. Osim na MENTprizentu svirat će i prvog dana Brijačnice 27. siječnja u Boćarskom domu.   Treći izvođač večeri bit će Blaž koji je počeo kao hip hop producent, ali se nakon nekog vremena okrenuo elektronici na veoma eklektičan način. Blaž   Mediji kažu da se svojim modernim beatovima prije svega obraća onima koji cijene originalnost, drskost i izvrsnost u glazbi.   Serija koncerata MENTprizent počinje u Tvornici kulture 22. studenog, a nastavlja se u Pečuhu, Beogradu, Skopju i Nišu. Sam MENT Festival održat će se od 1. do 3. veljače 2017. u Ljubljani. Ulaznice su u pretprodaji 20 kn, a na dan koncerta 30 kn.