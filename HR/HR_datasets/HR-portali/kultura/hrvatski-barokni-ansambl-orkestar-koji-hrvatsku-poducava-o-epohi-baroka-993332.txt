Lakše je prije petnaest godina bilo osnovati i pokrenuti novi glazbeni sastav nego održati ga danas na životu, slažu se Saša Britvić, predsjednik Hrvatskog baroknog ansambla i njegova umjetnička voditeljica Laura Vadjon. Je li društvu stalo? – Došli smo na opasno niske grane u vrednovanju kulture, ne samo financijski nego i u smislu odricanja vrijednosti i potrebe za kulturom u društvu. Mi smo uvijek znali pronaći i privući sponzore, ali oni slijede primjer države i lokalnih samouprava pa se nerijetko pitaju zašto bi njima bilo stalo do našeg ansambla ako nije stalo društvu u kojem djelujemo – kaže Britvić. Britvić pritom ističe potporu Grada Zagreba koja je, u odnosu na druge, pristojna i stabilna, ali ne uspijeva slijediti neprestani razvoj i napredovanje koji su neporecivi i vidljivi u umjetničkim rezultatima ansambla u petnaest godina njihova djelovanja. – Svake sezone želimo sve više, sposobnosti su nam sve veće, možemo svašta i voljeli bismo da nas se koristi i angažira. Na početku smo bili šačica, a sada već pet godina imamo stalni sastav od 27 mahom mlađih i redom izvrsnih glazbenika – kaže Laura Vadjon, koja je u međuvremenu i sama razvila svoj veliki talent i postala vrlo tražena violinistica ne samo u Hrvatskoj nego i inozemstvu. Osim što je profesorica komornog muziciranja na Muzičkoj akademiji, ona je i članica ansambla London Händel Orchestra. Britvić i Vadjon vrlo su efikasno podijelili posao. Predsjednik je na sebe preuzeo menadžerske poslove, sponzore, ugovore i administraciju, što umjetničkoj voditeljici, kako je i red, omogućava da se posveti u prvom redu glazbi. Hrvatski barokni ansambl svojim je djelovanjem Hrvatsku stavio na europsku kartu takozvanog "povijesno obaviještenog" izvođenja glazbe baroka i epoha koje s njim graniče. Inozemni autoriteti koji s njima često nastupaju našim glazbenicima više ne moraju objašnjavati razlike između načina sviranja, primjerice, francuskih i talijanskih baroknih majstora, a na mnogim su gostovanjima širom Europe, pa i svijeta, dokazali da mogu ravnopravno stati uz bok bilo kojeg glasovitom svjetskom ansamblu te vrste. Prštanje od života Laura Vadjon još ima i neostvaren san o profesionalizaciji ansambla, što bi glazbenicima, koji su uglavnom svi stalno zaposleni u drugim ustanovama i orkestrima, omogućilo da se još više i u potpunosti posvete svom repertoaru. – Mnogi od njih znaju mi reći da se upravo svirajući u našem ansamblu najviše osjećaju živima – govori Laura Vadjon najavljujući program koji je odabrala za proslavu 15. rođendana ansambla na koncertu 7. ožujka u ciklusu Lisinski subotom: glazbu Georga Friedrica Händela i Johanna Sebastiana Bacha. Hrvatski barokni ansambl na životu se ne održava, nego od života pršti. Njihov je svaki koncert glazbeno slavlje, a kakav li će tek biti rođendan na pozornici Lisinskog! >> Vivaldijeva godišnja doba kakva još nismo čuli