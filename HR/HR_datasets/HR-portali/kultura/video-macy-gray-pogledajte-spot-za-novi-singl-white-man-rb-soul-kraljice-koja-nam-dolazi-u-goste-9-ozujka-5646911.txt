ZAGREB - Soul kraljica Macy Gray objavila je novi singl i spot 'White Man', ususret nastupu u Tvornici kulture u četvrtak, 9. ožujka 2017. Višestruka dobitnica Grammyja u novom singlu progovara o valu rasnih i rodnih neravnopravnosti koji se trenutno događa u Americi, a dvije plesačice u video spotu za 'White Man' kroz koreografiju portretiraju napetosti. Kroz kontroverznu temu i video Macy navodi nedostatke koji i dalje postoje, te se nada boljem uz kolektivnu suradnju. Singl je ujedno i najava novog albuma koji bi trebao izaći na ljeto. Macy Gray, jedna od najpoznatijih R&B/soul pjevačica prepoznatljivog promuklog vokala, u Zagreb dolazi na krilima novog albuma 'Stripped'. Album je sniman uživo u crkvi u Brooklynu bez naknadnog miksanja i uređivanja, a kritika govori da se vraća na scenu bolja nego ikada prije. Ovjenčan prošlogodišnjom neovisnom nagradom za najbolji jazz vokalni album, 'Stripped' je odmah po izlasku debitirao na trećem mjestu Billboard Jazz albuma. Nakon 17 godina bivanja na sceni i Macy dalje pokazuje vokalnu nadmoć kao i autorsku zrelost, a sebe na novom albumu prvenstveno smatra jazz pjevačicom, dok se svjetski mediji slažu da je napravila remek djelo i s pravom nosi titulu kraljice u glazbenom svijetu.     Uz nove autorske pjesme poput 'Annabelle', 'The Heart' ili 'Lucy' koju je s bendom napisala na snimanju, Gray je na album 'Stripped' uvrstila i novu verziju njenog megahita 'I Try' u kojoj ponovo pokazuje vokalnu nadmoć, ili 'She Ain’t Right For You' kojem je dodan reggae prizvuk, a poigrala se i s 'Redemption Song' Boba Marleya i coverom 'Nothing Else Matters' koju originalno potpisuje Metallica.     Macy je oduševila glazbenu industriju objavom debija 'How Life Is' iz 1999. koji je sadržavao globalni hit 'I Try'. Prvijenac se prodao u preko 15 milijuna primjeraka i Gray donio dva Grammyja i dvije MTV nagrade. Nakon toga je objavila još sedam albuma među kojima i sjajni 'The Trouble Of Being Myself', kao i 'Talking Book' obradu pjesama Stewie Wondera ili 'The Way' kojeg je naslijedio upravo izdani 'Stripped'. Uz bogatu glazbenu karijeru Macy se izgradila i kao glumica, pojavljivajući se u filmovima kao što su 'Training Day', 'Idlewild' i 'Shadowboxer'.   U industriji u kojoj je počelo nedostajati pravih umjetnika, izgradila je svoju viziju, stvarajući glazbu koja preskače barijere žanrova od eksperimentalnog soula do alternativnog rocka, od retro diska do hip hopa. Njen umjetnički integritet i inovativnost pridobio joj je fanove diljem svijeta, uključujući i glazbenike poput Johna Frusciantea, Erykah Badu, Gang Starra, Mos Defa i Pharaoah Monche. REUTERS   Macy Gray u Tvornicu kulture dolazi na krilima novog albuma 'Stripped' koji će izvesti uz cijeli katalog njenih singlova iz bogate karijere koji su je označili jednom od najpoznatijih vokalistica u zadnjih 17 godina. Ulaznice su u pretprodaji po cijeni od 170 kn. Na dan koncerta cijena će iznositi 195 kn.