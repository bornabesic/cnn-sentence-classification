ZAGREB - Festival Design District Zagreb, čije se drugo izdanje održava od 13. do 18. lipnja u gradskoj zoni oko zagrebačke Martićeve ulice, pretvorit će Ratkajev prolaz u prototip idealnog održivog grada "po mjeri čovjeka", koji zadovoljava sve segmente za kvalitetan urbani život — u socijalnom, ekološkom i ekonomskom smislu. Kako se ističe u najavi, projekt "Zeleni Ratkaj" dio je novog "Zelenog programa" DDZ-a, unutar kojeg će biti izloženi svi "zeleni" sadržaji koji pridonose obazrivom i funkcionalnom korištenju resursa u Design Districtu. Ratkajev će se prolaz za vrijeme trajanja festivala transformirati u mjesto za opuštanje i druženje. Ponudom zanimljivih alternativnih sadržaja, "Zeleni Ratkaj" približit će posjetiteljima nove oblike održivosti koji pridonose općem dobru i potiču na promišljanje o društvenim promjenama u gradu, te će im omogućiti da se na zabavan način uključe u procese koji život u gradu čine održivim i kvalitetnijim. Središnji dio "Zelenog Ratkaja" bit će instalacija mobilnog, urbanog povrtnjaka u kojem je moguće proizvesti ekološku hranu, čime se želi ukazati da javni gradski prostor osim mjesta konzumacije može postati i mjestom edukacije i produkcije. "Povrtnjak kao instalacija predstavlja element urbane infrastrukture 'zelenog' grada te upućuje na javno dostupno i održivo. Impozantnih dimenzija, izrađen od prirodnih materijala, povrtnjak predstavlja najupečatljiviji dio projekta", stoji u najavi. Nadalje, u Prolaz će se privremeno useliti i nekoliko strojeva za reciklažu napravljenih prema nacrtima nizozemskog dizajnera Davea Hakkensa i njegovom projektu "Precious plastic" u sklopu kojeg je izradio set strojeva za reciklažu plastike koji za cilj imaju transformirati plastiku u korisne predmete. 'Precious plastic': Set strojeva za reciklažu plastike   Na festivalu će svi posjetitelji moći reciklirati svoju plastiku i kreirati predmete prema postojećim kalupima. Strojevi će, nakon završetka DDZ-a, biti donirani udruzi za promicanje digitalne fabrikacije, FabLab.hr, koja će u sklopu DDZ-a održati bogat radionički program, a bit će korišteni u suradnji i realizaciji programa sa školama u Zagrebu. U "Zelenom Ratkaju" tijekom festivala niknut će i pop-up šuma – u sklopu programa pod nazivom "Toyota 1 hibrid – 1 sadnica", za svaki kupljeni Toyota hibridni model vozila u razdoblju od siječnja do lipnja 2017. tijekom DDZ-a bit će posađena jedna sadnica drveta. "Zeleni Ratkaj" osmišljen je tako da i sam teži održivosti, kako u procesu realizacije i korištenja, tako i u planiranju daljnje namjene pojedinih instalacija nakon završetka festivala, kada će svi elementi biti donirani kulturnim centrima ili udrugama koje imaju mogućnost korištenja dvorišta. Tako će nakon festivala i sadnice drveća pronaći svoje stalno prebivalište na potrebitim lokacijama u Zagrebu. "Zeleni Ratkaj" uključit će i zone za relaksaciju i druženje u kojem će svima biti dostupne i "javne društvene igre" poput šaha, jenge, jamba, ping ponga.  Festival posvećen novim aspektima i načinima konzumacije kulturnih sadržaja u okviru javnih prostora, Festival Design District Zagreb 2017. nastao je s idejom da kroz umrežavanje brojnih kreativnih inicijativa koncentriranih u prostoru Martićeve ulice i četvrti koja ju okružuje na nekoliko dana lipnja pretvori "zonu Martićeva" u vibrantno gradsko središte s fokusom na lokalni dizajn, arhitekturu i umjetnost. Njegovo inauguralno izdanje, održano u lipnju 2016., osvojilo je Veliku nagradu Hrvatskog dizajnerskog društva  (HDD), kao projekt koji se u protekle dvije godine na hrvatskoj dizajnerskoj sceni istaknuo kvalitetom, inovativnošću i porukom. Pored programa u Ratkajevom prolazu, DDZ će i ove godine uključiti niz izložbi u eksterijeru i interijeru, instalacije i intervencije u javnom prostoru, stručna vodstva arhitektonskim znamenitostima kvarta, radionice, rasprave i okrugle stolove, sajam knjiga i literarne večeri. Festival je realiziran u suradnji s Turističkom zajednicom Grada Zagreba i uz podršku Grada Zagreba, Zaklade Adris i Ministarstva kulture RH te uz podršku partnera Hrvatske elektroprivrede, Toyote i Somersbyja. I ove godine u sklopu Festivala održat će se natjecanje IKEA Hacking u suradnji s Ikeom.