Mladi, talentirani, lijepi, razigrani bili su u subotu navečer studenti Muzičke akademije na pozornici HNK. Uz pomoć kolega s dramske i likovne akademije, u režiji Dore Ruždjak i scenografiji Zlatka Kauzlarića-Atača, te u kostimima što su ih pod mentorstvom Barbare Bourek izradili studenti Tekstilno-tehnološkog fakulteta, napravili su od Händelove opere Agrippina vrckavu i zabavnu predstavu. Pri tom su odali počast Händelovoj glazbi i iskoristili aktualnost libreta Vincenza Grimanija o spletkama oko rimskog carskog trona i njegovo ironiziranje politike, vlasti, moći i glamura. U dramaturški pametno skraćenoj predstavi igraju i kamere, video i duhovite animacije. Bilo je u studentskom orkestru promašenih nota, nisu svi pjevači uspjeli ispjevati baš svaku notu vrhunske profesionalce. Ali,orkestar i zbor pod ravnanjem Tomislava Fačinija zdušno se bacao na baroku svojstvena afektiranja i pretjerivanja, a improvizacijama i ubacivanjem motiva poput onog Nokijinih mobitela, osobito nas je zabavljao Dario Poljak za čembalom. Parada je to generacije koja se divno razvija i prepuna je otkrića, poput studenta dirigiranja Franka Klisovića koji je imao izvrstan pjevački kontratenorski debi u ulozi Otona. Čembalist i orguljaš Franjo Bilić, koji već ima i bogato koncertno iskustvo, imat će na nekima od sljedećih predstava dirigentski debi, kao što će se izmjenjivati i dvije podjednako izvrsne pjevačke postave. Priliku na premijeri odlično su iskoristili Viktorija Đurđek (Agrippina), Antonija Dunjko (Popeja), Sandra Vidović (Neron), Luka Ortar (Klaudije) te David Šeb, Silvija Pleše i Florijan Tavić. Na pozornici se rola, arije se pretvaraju u "talent-show", a recitativi nisu, kao u mnogim "ozbiljnim" predstavama, prekidi glazbene radnje, nego živo i razigrano tkivo predstave. Sve u svemu, nimalo akademska predstava koju vrijedi pogledati.  Sljedeća predstava na rasporedu je u srijedu, 20. travnja.