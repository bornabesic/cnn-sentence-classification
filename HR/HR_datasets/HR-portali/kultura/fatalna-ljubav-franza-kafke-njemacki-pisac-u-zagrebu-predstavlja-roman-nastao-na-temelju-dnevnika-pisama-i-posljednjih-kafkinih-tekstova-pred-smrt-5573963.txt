U baltičkom ljetovalištu u Müritzu, u ljeto 1923., tada malo kome znani pisac Franz Kafka i Dora Diamant susreću se i fatalno zaljubljuju. Već tada teško oboljeli Franz pod dojmom je snažnih osjećaja i odlučuje se na zajednički život s Dorom u Berlinu. Unatoč njegovoj teškoj bolesti, preopreznim roditeljima, društvenim nedaćama i nesigurnosti vremena, njihova je nježna romansa postala jedna od najljepših ljubavnih priča prošlog stoljeća.   Na temelju činjenica iz dnevnika, pisama i posljednjih Kafkinih tekstova pred smrt, njemački pisac Michael Kumpfmüller napisao je roman o jednom od najcjenjenijih ali i najintrigantnijih autora svjetske književnosti.   Delikatni detalji, kojima obiluje 'Raskoš života', dodaju nove slojeve značenja Kafkinom liku i djelu. Tako čitatelja uvlači u magični svijet književnog velikana, kojeg upoznajemo kao krhko ljudsko biće, čovjeka  na čijem se neumitnom kraju tragično susreću ljubav i smrt.   Michael Kumpfmüller, rođen 1961. u Münchenu, živi kao slobodni pisac u Berlinu. Njegov proslavljeni roman prvijenac Hampels Fluchten objavljen je 2000., a zatim su uslijedili romani Durst (2003.) i Nachricht an alle (2008.) za kojega je dobio nagradu Alfred Döblin, Raskoš života (2011.) te Die Erziehung des Mannes (2016.) Njegove knjige prevedene su na 18 jezika.   Autor romana Michael Kumpfmüller gostovat će u Zagrebu u utorak 7. veljače u 19 sati na tribini u Vinylu.   U razgovoru s autorom sudjelovat će urednica knjige Nermina Husković, prevoditeljica knjige Bojana Bajić, konsekutivna prevoditeljica Ines Meštrović i novinarka Tanja Tolić.