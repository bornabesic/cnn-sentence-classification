Posjetitelji festivala u Cannesu večeras će prvi put vidjeti "Pobjesnjeli Max: Divlja cesta", četvrti nastavak serijala koji je proslavio redatelja Georgea Millera i glumca Mela Gibsona, upisavši se u povijest znanstvene fantastike kao jedan od najoriginalnijih i najdojmljivijih postapokaliptičnih filmova. Istovremeno, "Divlju cestu" gledat će i publika u odabranim svjetskim kinima, zajedno s onom zagrebačkom, gdje večeras počinje distribucija novog "Pobjesnjelog Maxa". Još uvijek se sjećajući najskupljeg, ali i najslabijeg trećeg dijela serijala te navikli da podgrijavanje starih uspjeha rijetko urodi plodom, na jučerašnju novinarsku pretprojekciju ušli smo s najvećom mogućom skepsom. Već prvi kadrovi filma pokazali su nam da je ona možda neopravdana jer prizor poludjelog, ofucanog Maxa bio je istovremeno ugodno poznat i uzbudljivo svjež. Divljačka jurnjava koja je uslijedila, a u kojoj junak već na samom početku filma biva poražen i sputan lancima, pokazala nam je da iskusni Miller nema namjeru pretvoriti Maxa u nedodirljivog superjunaka. Baš naprotiv, njegova ga je tjeskoba u ovom filmu gurnula preko ruba, pa Max svijetom hoda potpuno deziluzioniran, sveden na kukavno biće koje se bori za goli opstanak, progonjen duhovima svoje žene i kćeri, ali i svih ostalih na koje je u svojem životnom padu naišao, a nije ih uspio spasiti od nasilne smrti. Uvjerljiv pridošlica U ulozi slomljenog junaka vrlo je uvjerljiv pridošlica Tom Hardy, zahvaljujući kojemu smo brzo i lako zaboravili Mela Gibsona u ulozi mladog Maxa. Hardyjev Max gotovo je starac u tijelu čovjeka u naponu snage, praznog pogleda, prepušten sudbini. Od prvog susreta vjerujemo da mu je junaštva apsolutno dosta, no odluku će mu, dakako, poremetiti zgodna djevojka. Osvježavajuće je što se ovaj put ne radi tek o ušminkanom, nevinom privjesku (iako će u filmu biti cijela skupina takvih), već iskusnoj ratnici Furiosi, koju (nažalost) poprilično mlako tumači oskarovka Charlize Theron. Ni ostali glumci nisu se proslavili, uglavnom više ukrašavajući raskošne kadrove nego glumeći, a nije im pomogao ni posvemašnji izostanak karakterizacije sporednih likova, no sve to je bačeno u drugi plan pred izvrsnim, odlično koreografiranim akcijskim prizorima, vizualnoj raskoši i sjajnim smislom za ritam te spektakularnim soundtrackom Junkie XL-a baziranom na heavy metal zvuku, uz citate koji su u rasponu od Verdija do Massive Attacka. U usporedbi s dosadašnjim filmovima, svakako je riječ o "nabrijanijem" djelu u stilu trećeg nastavka, no ovaj je put to puno bolje upakirano nudeći nam adrenalinsku poslasticu koja brzo eskalira u festival sumanutog nasilja u kojem se ne štede ni starci ni trudnice, a atmosfera kolektivnog pomračenja uma nadjačava individualna nastojanja za nadilaženje primarnih nagona. Pri tome se kao zanimljiva protuteža trojici mačo despota (od kojih glavnoga glumi Hugh Keays-Byrne, negativac iz prvog "Pobjesnjelog Maxa") nameće beskompromisni, ali pravedniji matrijarhat, a i lutkice s početka priče pokazuju da su sposobne za više od seksa i rađanja dajući "Divljoj cesti" dobrodošli feministički šlagvort. Lekcija mlađim autorima George Miller je, ukratko, nakon desetljeća bavljenja dječjim filmom (napisao je i režirao "Praščića Babea" i "Ples malog pingvina") pokazao da nije nimalo omekšao te je održao lekciju brojnim mlađim kolegama koji uz neusporedivo više novca i posebnih efekata (ili možda baš zato?) ne uspijevaju snimiti ovako napetu i uvjerljivu akciju. Uz aplauz maestru, sa zanimanjem ćemo pratiti kako će se razvijati tek oživljena franšiza jer najavljene su već dvije nove priče iz svijeta Pobjesnjelog Maxa. >> Mel Gibson je ulogu koja ga je proslavila dobio slučajno. Tom Hardy je pažljiv holivudski odabir >> Četvrti Mad Max u kina stiže 2015.