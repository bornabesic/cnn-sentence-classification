Fantastičan beogradski trio Repetitor nastupit će u Tvornici kulture u petak, 2. prosinca. Bit će to zagrebačka koncertna premijera njihovog dugoočekivanog album “Gde ćeš” koji izlazi 18. listopada. Nakon četiri godine beogradski garažni-postpunk-noise-rock trio Repetitor objavljuje novi album ’’Gde ćeš’’. Kažu da je drugi album prijeloman, ali i s trećim ga Repetitor ne lome i ne pristajaju na kompromise. Zvuk i dalje ostaje opasan, drzak, naelektriziran, bijesan i nemilosrdan kao da se radi o životu i smrti. Iako će uskoro biti već deset godina od kad su nas Boris Vlastelica, Milena Milutinović i Ana-Marija Cupin prvi put nokautirali, niti ovim albumom nikog ne štede.   Za beogradskom trojkom je već dug, znojem i krvljom obojen put. Pobjedom na puležanskom Art & Music festivalu 2008. godine odjeknuo je prvi prasak, a još iste godine izlazi i probojni debitanski album ’’Sve što vidim je prvi put’’. Divlji i eksplozivni koncerti katapultirali su ih među najvrelije rock bendove mlađe generacije na teritoriji bivše Jugoslavije. Silovit i beskompromisan bio je i drugi album ’’Dobrodošli na okean’’, a dobar glas o neukroćenoj rock trojci se brzo širio i preko granica Balkana. Europskim turnejama i odmjerenim nastupima na brojnim većim europskim festivalima (Sziget, Exit, Eurosonic, Pohoda, Europavox, Rock For People, Loftas, Stereoleto...), gostovanjima po Rusiji i čak u Kini grupa se suvereno probila među »must-see« rock bende i u samu vrh onih koji vraćaju vjeru u (punk)rock.   Krajem prošle godine Repetitor je sa singlom “Beskraj” najavio izlazak trećeg albuma. Već tad je bilo očito da trojka ni na novom albumu neće odstupiti od zacrtanog puta. Njihovo najjače oružje su koncerti i imajući to u vidu bacilli su se na osam novih pjesama koje su snimili praktički iz prve – Repetitor ne zna drugačije nego krenuti na sve ili ništa. Album ’’Gde ćeš’’ je snimio i miksao Goran Crevar u studiju Digimedia u Beogradu i Šamarčina u Vrbasu, dok su mastering odradili Carl Saff i Marko Peljević (Suženi snovi). I ovaj put se za dizajn omota u do-it-yourself maniri pobrinula basistica Ana-Marija Cupin. Osam novih pjesama Repetitora izlazi 18. listopada za slovenskog nezavisnog izdavača Moonlee Records kao CD i LP te u digitalnom obliku.   Ulaznice u pretprodaji iznose 50 kn, a na dan koncerta 70 kn.