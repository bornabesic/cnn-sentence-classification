U Vintage Industrial Baru održano je live finale natječaja “Zasviraj sa Žujom” u kojem je snage odmjerilo pet izvrsnih mladih glazbenih sastava (Kontraefekt, Media Stres, Matt Shaft, La Volpe i Lover is Dim), a pobjedu i priliku da zasvira na glavnoj pozornici INmusica #12 odnio je sjajni čakovečki alternativni rock sastav – Media Stres! Priliku za svirke na INmusicu#12 osvojili su i La Volpe i Matt Shaft! INmusic festival i Ožujsko pivo čestitaju svim pobjednicima!   Media Stres mladi su alternativni rock sastav iz Čakovca koji je osnovan 2012. godine. Poznati su po svojim žestokim i energičnim svirkama, iza sebe već imaju čak tri EP-a Fear and Panic (2013), E.V..I.L I (2014) i E.V.I.L II (2016), a odradili su i preko 80 koncerata diljem Hrvatske, po Francuskoj, Sloveniji, Austriji, Srbiji i BiH. Sinoćnji nastup bio im je ujedno i drugi u finalu natječaja “Zasviraj sa Žujom” u koje su se plasirali i prošle godine! Uz jedinstvenu priliku sviranja na Main Stageu INmusica #12, Media Stres osvojili su i turneju s odličnim Gatuzo po hrvatskim gradovima u organizaciji Ožujskog piva; 12. svibnja u Metalcu u Čakovcu, 19.5. u Beertiji u Rijeci i 2.6. u Ovčici u Splitu!   Uz žestoke Media Stres koji su osvojili najveći broj glasova akreditiranih predstavnika medija, priliku za sviranje na drugim pozornicama INmusic festivala #12 osvojili su i sjajni splitski alternativni/garage/indie sastav La Volpe koji je drugoplasirani prema glasovima okupljenih predstavnika medija, a glasovi publike na INmusic #12 doveli su mladog zagrebačkog kantautora Matt Shafta!   Obogaćeni iskustvom nastupanja na velikom festivalu pred domaćom i međunarodnom publikom, Media Stres, La Volpe i Matt Shaft zasigurno će stvoriti nove prilike za daljnje uspjehe u glazbenoj karijeri. Organizatorima natječaja “Zasviraj sa Žujom”, INmusic festivalu i Ožujskom pivu iznimno je drago kada izvođači, koji su nastupili na natječaju imaju priliku ostvariti domaći, ali i međunarodni uspjeh te će nastaviti podržavati kvalitetne autorske domaće bendove.   Media Stres, La Volpe i Matt Shaft priključuju se izvrsnom line-upu nadolazećeg dvanaestog izdanja INmusic festivala i sjajnim Kings of Leon, Arcade Fire, Alt-J, Kasabian, Michaelu Kiwanuki, Flogging Molly, Darku Rundeku, Slaves, Repetitoru, Danko Jones, Booka Shade, The Strange i mnogim drugima!