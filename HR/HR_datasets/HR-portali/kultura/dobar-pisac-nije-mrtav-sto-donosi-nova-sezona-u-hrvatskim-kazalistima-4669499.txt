Urbana legenda da je samo mrtav pisac dobar pisac, u sezoni 2016./2017. doista pada u vodu. Analizom premijernih ponuda naših kazališnih kuća uočavamo pravo obilje domaćih autora. Dvije stvari osobito vesele: mahom je riječ o praizvedbama recentnih dramskih tekstova i njihova je tematska provokacija podalje od eskapizma, uronjena u bremenite probleme ovoga društva. Nadalje, ako se kao repertoarni naslov i pojavljuje neki prozni kanonski klasik, nije riječ o beskrvnim dramatizacijama, nego o potentnom autorskom dijalogu. Tako će HNK Ivana pl. Zajca sezonu otvoriti Bulgakovljevim romanom “Majstor i Margarita” u adaptaciji Dine Pešuta. U GDK Gavella posegnuli su za nepresušnim rudarenjem Gustavea Flauberta po rudnicima nesalomljivih ženskih duša, ali tako da je Ivana Sajko (spisateljica razorno opremljena zrcalima za heroine današnjice) na tkanici “Gospođe Bovary” ispisala novi tekst žudnje slobode. Gavella će iznijeti i hrvatsku praizvedbu imigrantske mikro-sage “Nevidljivi” (Invisible) Tene Štivičić, drame napisane na engleskom i praizvedene 2011. u Velikoj Britaniji. Mate Matišić je mudri druid bez čije se ljudske i stvaralačke zabrinutosti mnogi ožiljci naše zajednice ne bi pojavili na sceni.  HNK u Zagrebu praizvest će njegov triptih “Ljudi od voska” - crnohumornu kliničku sliku prošlosti i sadašnjosti ispletenu u fragilnim ljudskim svakodnevicama. ZKM ne odustaje od aktivne uloge društvenog korektiva, stoga praizvodi dramu “Noćni život” Ivana Vidića. U ZKM-u će u delikatnoj dramatizaciji Tomislava Zajeca praizvesti i tmastu, opaku, surovu i nježnu prozu “Črna mati zemla” Kristiana Novaka, a sraz njih dvojice obećava da će izazvati još jednu dušobrižničku lomaču. Satiričko kazalište Kerempuh posljednjih sezona prometnulo se u vibrantnu, provokativnu scenu za njegu suvremenih autora. Tamo nam pripremaju dvije prvorazredne poslastice: paralelno sa svježim filmom “Ustav Republike Hrvatske”, scenarij Rajka Grlića i Ante Tomića ugledat će i Kerempuhove daske, a anarhoidni sprdajući “Narodni heroj Ljiljan Vidić” Zorana Lazića također će nakon filmske doživjeti i kazališnu verziju. HNK Varaždin povuklo je sjajan potez vrativši na scenu dark lady hrvatskog teatra Asju Srnec Todorović (čije su drame izvođene 90-ih da bi odjednom nastao muk), odlučivši se za njezinu “Mrtvu svadbu” koja će biti rađena u koprodukciji s Eurokazom. Osječki HNK odlučio se za blockbuster iz pera Marije Jurić Zagorke, roman “Vitez slavonske ravni”, koji vrsna dramatičarka Ana Prolić transponira u suvremenu ironijsku packu društvenoj letargiji i licemjerju. Na istoj sceni praizvest će i “Agregatna stanja”, dramu s natruhama komike, poznate prozaistice Ivane Šojat. Uz prebacivanje na scenu “Buže” Živka Jeličića HNK Split sprema praizvedbu drame “Što čekamo” mlade dramatičarke Marije Dukić.