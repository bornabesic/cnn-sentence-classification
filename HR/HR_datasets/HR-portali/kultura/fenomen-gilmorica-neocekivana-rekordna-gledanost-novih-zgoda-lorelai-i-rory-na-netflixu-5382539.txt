To je uspjeh koji je malo tko očekivao. Nakon nešto manje od desetljeća obnovljena je serija “Gilmorice”, ali u formi četiri cjelovečernje epizode jednostavno nazvane “Zima”, “Proljeće”, “Ljeto” i “Jesen”, preuzeo ih je na svoju platformu moćni američki Netflix, i samo u prvom danu zabilježio pet milijuna pregleda. To su podaci nezavisne agencije Symphony Advanced Media, koja prati “streaming” sadržaje, Netflix ne objavljuje svoje podatke, no ukoliko je to točno, “Gilmorice” su se našle u odabranom društvu njegovih pet najpopularnijih serija, među kojima su i “Narančasta je nova crna”, “Punija kuća”, “Luke Cage” i “Daredevil”. Prva sezona “Gilmorica” emitirana je davne 2000., njihov je tvorac Amy Sherman-Palladino, jedan od producenata i čestih redatelja bio je njezin suprug Daniel Palladino, a radnja se odigravala u fiktivnom gradiću Stars Hollow u Connecticutu. Junakinja je samohrana majka Lorelai Gilmore (Lauren Graham), čija se 16-godišnja kći Rory (Alexis Bledel) upravo upisala u srednju školu koja će joj omogućiti studij na Harvardu. Kad se ispostavi da ne mogu osigurati stipendiju, Lorelei se odlučuje izmiriti sa svojim roditeljima Emily (Kelly Bishop) i Richardom (Edward Herrmann), pa se život Gilmorica otad odigrava kroz tri generacije. Serija je vrlo brzo postala fenomen zbog posebnog ženskog kuta gledanja i načina izrade: pod geslom “Život je kratak, govori brzo”, Sherman Palladino je nakrcala svoj proizvod dijalozima u kojima se govorilo o svemu - svakodnevici, pop kulturi pa i politici. Svaka od Gilmorica unijela je nešto specifično, pa je serija raspravljala kako o zreloj dobi, ženama u ranim tridesetima (Lorelei je rodila Rory sa 16 godina) i tinejdžericama. Nije to bila nikakva “sapunica” iako je koketirala s nekim obrascima te televizijske vrste, katkad je publika morala biti poprilično upućena da bi pohvatala sve nijanse o čemu junakinje pričaju, tako da je dobni raspon poklonika bio golem. Uglavnom su to bile gledateljice, ali i mnogi muškarci su se hvalili da prate “Gilmorice”. Serija je dogurala do šeste sezone, producent Warner Bros. Television zbog kompliciranog procesa integracija prepustio je prava emitiranja sedme sezone mreži CW, sa čijim se šefovima Sherman-Palladino i njezin suprug nikako nisu mogli dogovoriti, pa su odustali od daljnjeg rada na seriji. Odmah se to primijetilo, “Gilmorice” više nisu bile kao nekad, radnja se odigravala puno sporije, a i dijaloga je bilo manje, tako da je CW u svibnju 2007. objavio da ukida seriju: presudili su i zahtjevi glavnih glumaca za većim honorarima. Sherman-Palladino je odmah najavila da bi rado napravila film s istim junacima, no tek kad je prije dvije godine Netflix napomenuo da je zainteresiran za seriju ali u kraćoj formi, nastale su “Gilmorice: Jedan dan u životu”. Stjecajem okolnosti dramska se forma pročistila, jer je prije dvije godine umro poznati karakterni glumac Edward Herrmann koji je igrao Richarda Gilmorea, tako da su sada na sceni ostale samo baka, mama i kći, a njihovi su odnosi postali još kompliciraniji. Emily je potresena nedavnom smrću supruga, ali još ima dovoljno energije da se upliće u živote svojih bližnjih. Lorelei i dalje živi s Lukeom Danesom (Scott Patterson), ona još vodi hotel Dragonfly, a on ima popularan kafić-restoran u centru gradića te gotovo dobije slom živaca kada ga Emily obavijesti da je njezin pokojni suprug zaviještao znatnu sumu novca da osnuje lanac takvih zalogajnica. Rory u međuvremenu balansira između dvije romantične veze, jedna je s bogatim nasljednikom Loganom (Matt Czuchry), a druga s nekadašnjim “zločestim dečkom” Jessom (Milo Ventimigla). Obojicu znamo iz prethodnih sezona, pojavljuje se još likova koje poklonici serije dobro znaju, a pravo je čudo da je pas Paul Anka, unatoč tome što ima 14 godina, još u dobroj formi. Rory je diplomirala na Harvardu, 32 su joj godine, ali ne zna zapravo čime bi se bavila. Objavila je zapaženi članak u New Yorkeru, nikako da se probije u šminkerski magazin Condé Nast, neko vrijeme bez uspjeha pisala je biografiju ekscentrične Engleskinje Naomi Shropshire (efektna epizoda poznate glumice Alex Kingston), a kad shvati da nema druge, počne uređivati lokalni list u Stars Hollowu, sve dok je ne opsjedne druga zamisao, koja poprilično iznervira Lorelei. Nije bez vraga što su “Gilmorice: Jedna godina u životu” imale tako dobar odjek kod gledatelja. To je vješto dotjeran televizijski proizvod, Sherman-Palladino napisala je i režirala prvu i posljednju epizodu, a njezin suprug one dvije u sredini, u trećoj epizodi vrhunac je ekscentrično pjevačko natjecanje u Stars Hollowu koja traje dvadesetak minuta, a kao i u jednoj od ranijih sezona, nakratko se pojavljuje pravi Paul Anka, dakako, samo u snu vlasnice Lorelei. “Gilmorice” su opet istodobno luckaste, brbljave, neodoljivo shizofrenične, moderne, a povremeno i konzervativne, što će izvorni poklonici oduševljeno prihvatiti. Je li to i kraj serije? Sherman-Palladino zadovoljna je ovakvim finalem, ali je u Netflixu možda nagovore na još nastavaka.