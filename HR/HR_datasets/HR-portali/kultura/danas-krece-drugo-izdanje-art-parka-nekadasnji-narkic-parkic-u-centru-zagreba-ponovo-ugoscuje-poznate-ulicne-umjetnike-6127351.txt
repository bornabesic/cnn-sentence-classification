ZAGREB - Nakon iznimno uspješnog prošlogodišnjeg izdanja, projekt Art Park, koji se odvijao u najljepšem i od pogleda skrivenom zagrebačkom parku između Tomićeve, Ilice i Strossmayerovog šetališta, ovog petka započinje svoje drugo izdanje na istoj lokaciji. Nekad znani kao ‘narkić parkić’ danas službeno nosi naziv Art Park, a preobrazbu duguje brojnim umjetničkim intervencijama, filmskim večerima, radionicama, izložbama, koncertima i sportskim popodnevima koji neće izostati niti ovog ljeta.  Program započinje ovog petka, 26. svibnja, s festivalom Meeting of Styles koji se održava u sklopu 11. Festivala tolerancije. Trodnevno događanje će ugostiti svjetski poznate ulične umjetnike iz cijelog svijeta koji će uz hrvatske majstore kao što su Chez186, Bare i Lunar uživo oslikavati zidne površine Art Parku. Art Park   Održat će se i besplatne umjetničke radionice uz gostovanje i predavanja renomiranih stručnjaka kao što su Rienke Enghardt, organizatorica i inicijatorica projekta Hope Box te Manuel Gerullis, organizator projekta Meeting of Styles. Dnevni chill session DJ-a Kune uvest će posjetitelje u filmski dio večeri ovog ‘produženog’ umjetničkog vikenda koji na najbolji mogući način spaja multikulturalnost, umjetnost i toleranciju i obilježava početak druge sezone Art Parka. Nakon trodnevnog festivala Art Park će svakodnevno od 11 do 23 sata nastaviti funkcionirati po principu umjetničke galerije na otvorenom i mjesta za ležerna ljetna druženja uz različite kulturne i sportske sadržaje. Također, u parku će se obilježiti Dan Grada Zagreba (31.5.), gostovat će Animafest (6.,7. i 8.6.), Nordijski festival (7.,8. i 9.7) i Organ Vida te tržnica zdravih namirnica - Mali plac, na poseban način će se obilježiti ljetni solisticij dok će Džunglaona by Jungle Tribe kao koncept čitaone, igraone i chillaone biti stalno prisutan kutak u parku. Kolovoz rezervirajte za sad već tradicionalno bacanje aviona u dalj zbog kojeg će ovogodišnji pobjednik osvojiti i vrijednu nagradu.   Udruga Praktikum bit će kao i prošle godine zadužena za organizaciju većine dječjih radionica pod nazivom “Kreativno ljeto”. Ove će ih godine biti nešto više te će uz svoje poznate likovne radionice održati i praktične radionice sadnje i matematike. Art Park   Radionicama za mlade pridružit će se i Udruga Balkon u suradnji s Volonterskim centrom Zagreb i Dječjim domom Matoš, a kreativni program u parku ispunit će još i buvljaci za velike i male u suradnji s Udrugom Rode te filmske večeri by Kiosk skateshop, ali i druga brojna iznenađenja. Nema smisla otkriti baš sve na samom početku, stoga vidimo se u Art Parku jer ugodno toplo ljetno je pred nama.