Točno je polovica 14. Zagreb Film Festivala pred nama! Srijeda u kinu Europa donosi dva nova filma iz glavnog natjecateljskog programa posvećenog filmovima dugoga metra: Sukob, izvrsno režiranu napetu dramu egipatskog redatelja Mohameda Diaba (u 19 sati), te Flamansko nebo, film izvanrednog suspensa u režiji belgijskog autora Petera Monsaerta (u 21:30), koji će publici predstaviti glavna glumica Sara Vertongen. U kinu Tuškanac u 17 sati će se u okviru programa Velikih 5 prikazati Elle sa sjajnom Isabelle Huppert i u režiji Paula Verhoevena kojeg pamtimo po kultnom trileru Sirove strasti, a u 19:30 očekuje nas hrvatska premijera domaćeg ostvarenja Goran Nevija Marasovića; ovo ostvarenje koje je već prozvano “hrvatskim Fargom” dio je programa Ponovno s nama. U 22 sata na redu je novi blok kratkometražnih međunarodnih filmova i domaćih kratkiša iz programa Kockice. U Goethe-Institutu ove srijede započinje program retrospektive Andreasa Dresena, jednog od najrenomiranijih živućih njemačkih redatelja i člana žirija ovogodišnjeg ZFF-a, koji će se svake srijede (zaključno s 14.12.) odvijati na toj lokaciji s početkom u 18 sati. Prvi film u nizu bit će Oblak 9, a njega će gledateljima predstaviti osobno sam redatelj. U organizaciji sa SPID-om u 16 sati u F22 – Novoj akademijskoj sceni kao dio programa Industrije održat će se okrugli stol s temom rasta trenda Writersrooma u našoj regiji, o čemu će pričati scenaristi Srđan Koljević, Matevž Luzar i Stevan Filipović te Sanja Kovačević, autorica uskoro objavljene knjige Suvremene kvalitetne TV serije, uz moderaciju Jasmine Kallay.