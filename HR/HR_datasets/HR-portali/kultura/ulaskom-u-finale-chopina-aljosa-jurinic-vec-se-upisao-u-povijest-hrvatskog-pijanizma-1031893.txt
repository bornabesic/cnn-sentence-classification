Međunarodno pijanističko natjecanje Frederik Chopin najvažnija je natjecateljska arena, odnosno bolje je reći pozornica, u čitavom glazbeničkom svijetu. Održava se od 1927., od 1955. svakih pet godina, a među njegovim pobjednicima u povijesti većina su poslije postali pijanističke legende, uz jednog koji je to postao upravo zato što nije pobijedio. Slučaj Ive Pogorelića iz 1980. jedna je od najuzbudljivijih i najprepričavanijih priča iz povijesti natjecanja. Martha Argerich tada je iz protesta napustila žiri koji jugoslavenskog pijanista nije propustio u finale, a studenti kojima je Pogorelić preko noći postao idol njegove su koncerte pretvorili u demonstracije. Naposljetku, natjecanje je važno i veliko zato što je teško koliko i Chopinov opus za klavir i zato što svakih pet godina privlači stotine najboljih, najnadarenijih i najambicioznijih pijanista iz čitavog svijeta u dobi od 17 do 30 godina. Većina njih sanja upravo o pobjedi u Varšavi, na najvećem, najvažnijem i najslavnijem glazbenom natjecanju na svijetu. Jedan od njih je Zagrepčanin Aljoša Jurinić koji je u Varšavi došao dalje od bilo kojeg hrvatskog pijanista u povijesti: u finale, među desetoro najboljih. Povijest je ispisao već i samim plasmanom u završnicu, po drugi put. Jurinić, rođen 1989., već je 2010. prošao selekciju videoprijava, bio pozvan na prednatjecanje i plasirao se te nastupio u prvom krugu završnice. Ove je godine sve prošao ispočetka, pokazujući hrabrost i samouvjerenost bez kakve se nema što tražiti na pozornici u Varšavi. U travnju je bio na prednatjecanju među 160 pijanista. Odabran je da nastupi u prvom krugu među njih 80, odnosno 78 koliko ih je stiglo u Varšavu. U drugom krugu bilo ih je 40, veliki uspjeh na tragu nastupa Ive Pogorelića 1980. i Kemala Gekića 1985. bio je već i Jurinićev plasman u treći krug među najboljih 20, a ulazak u veliko finale prava je senzacija. Jurinić je svoje već odradio. Sav svoj i Chopinov, suvereno je odsvirao Koncert za klavir i orkestar u e-molu uživajući u glazbi skupa s Varšavskom filharmonijom pod ravnanjem maestra Jaceka Kaspszyka i publikom koja ga je nagradila ovacijama. Čitavo natjecanje izravno se prenosi i na Internetu. Jurinićevih konkurenti su iz Poljske, Litve, Južne Koreje, Japana, Rusije te dvoje iz SAD-a i dvojica iz Kanade. To više nije natjecanje, to je velika svečanost Chopinove glazbe i talenta. Ipak, s ponosom i uzbuđenjem čekamo utorak navečer i proglašenje pobjednika.