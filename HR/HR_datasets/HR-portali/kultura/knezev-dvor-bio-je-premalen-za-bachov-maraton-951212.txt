Ogroman interes dočekao je svjetski poznati Bachov orkestar Gewandhausa iz Leipziga koji je u atriju Kneževa dvora na Dubrovačkim ljetnim igrama izvodio svih šest Brandenburških koncerata Johanna Sebastiana Bacha. Gužva je bila tolika da je čak i akademik Nikica Petrak koncert odsjedio na stepenicama! Ako se zna da samo Brandenburški koncert br. 1, doduše najduži, traje oko dvadeset i pet minuta, onda je jasno da i pred izvođačima i pred publikom bila zahtjevna noć. Zadnji akordi Bachove glazbe tako su se u Kneževu dvoru mogli čuti gotovo iza ponoći. Orkestar iz Leipziga kojeg već gotovo tri desetljeća vodi prvi koncertni majstor Gewandhaus orkestra Christina Funke, dokazao se kao iznimno izvođačko tijelo u kojem ipak ne sviraju roboti nego ljudi. I to ljudi iz Bachovog grada Leipziga u kojem je taj plodni skladatelj djelovao punih trideset godina, pa je, između ostalog, bio i kantor u crkvi sv. Tome. Čitavu tu glazbenu baroknu baštinu itekako cijeni i Gewandhaus orkestar i sve njegove glazbene inačice među koje spada i Bachov orkestar. Stoga je dubrovačka publika slušala Bacha sa samog izvorišta Bachove glazbe. Među solistima bi osim iskusnog i još uvijek strastvenog Funkea koji svira na dragocjenoj violini iz majstorske radionice Gagliano, svakako trebalo pohvaliti i flautisticu Katalinu Stefulu, čembalisticu Evu-Mariu Goetz, violončelista Christopha Vietza, oboisticu Undine Roehner-Stolle, ali i mlade majstore na violama Ivana Bezpalova i Matthiasa Funkea. No, treba primijetiti da su gosti iz Njemačke s posebnim nadahnućem izveli i u nas iznimno popularni Treći brandenburški koncert, čiji je prvi stavak postao zaštitni znak Zagrebačkih solista. A i nakon dubrovačkog glazbenog maratona, neumorni gudači iz Leipziga nisu škrtarili pa su publiku počastili emotivno odsviranim Bachovim „Airom“.   >> Bach Cosort Wien, Bečki dječaci i Rubén Dubrovski otvaraju večeri