VINKOVCI - Dodjelom nagrada i priznanja u Vinkovcima je u subotu završio 24. Festival glumca. Izbornik Festivala Siniša Ružić izabrao je 18 predstava koje su bile u konkurenciji za nagrade. O festivalskim nagradama odlučivao je procjenjivački sud u kojem su se nalazili Izmira Brautović (Kazalište Marina Držića, Dubrovnik), Darko Janeš (samostalni umjetnik) i Nedim Prohić (Zagrebačko gradsko kazalište Komedija). Domaćica Festivala bila je glumica Marija Sekelez. Nagrada Fabijan Šovagović za najbolju žensku ulogu pripala je glumici Eciji Ojdanić za ulogu Suzane u predstavi „Kako život“ Nine Mitrović u režiji Ivana Lea Leme i produkciji Kazališta Moruzgva iz Zagreba, te Miji Krajcar za ulogu Pepeljuge u predstavi „I živjele su sretno“ Nine Horvat u režiji Frane Marije Vranković i produkciji Scene Gorica Pučkog otvorenog učilišta Velika Gorica. Nagradu Fabijan Šovagović za najboljeg glumca dobili su Vinko Kraljević za ulogu Branka u predstavi „Kako život“ Nine Mitrović u režiji Ivana Lea Leme i produkciji zagrebačkog Kazališta Moruzgva i Željko Königsknecht za ulogu Gospodina Jurića u predstavi „Traži se novi suprug“ Mire Gavrana u režiji Željka Königsknechta i produkciji Satiričkog kazališta Kerempuh iz Zagreba. Nagrada Ivo Fici za mladu žensku ili mušku glumicu do 28 godina pripala je Aneti Matulić za ulogu Tihane u predstavi „Cabaret Splićanke“ Ivana Lea Lema u produkciji Gradskog kazališta mladih Split. Nagradu Nevenka Filipović za najbolje ostvarenje u lutkarskim predstavama ili predstavama za djecu ili mlade dobio je ansamblu predstave „Bijeli jelen“ Vladimira Nazora u režiji Tamare Kučinović i produkciji Dječjeg kazališta Branka Mihaljevića iz Osijeka. Nagrada Vanja Drach za najbolju predstavu otišla je u ruke ansamblu predstave „Kao na nebu“ Raya Pollaka u režiji Renea Medvešeka i produkciji Gradskog dramskog kazališta Gavella iz Zagreba.