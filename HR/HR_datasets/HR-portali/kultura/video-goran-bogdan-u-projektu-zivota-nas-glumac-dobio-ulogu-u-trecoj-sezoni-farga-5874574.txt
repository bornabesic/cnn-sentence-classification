Televizijska mreža FX objavila je službeni trailer za treću sezonu popularne kriminalističke serije 'Fargo', a na popisu glumaca koje ćemo uskoro gledati na malim ekranima našao se i jedan Hrvat. Naime, Goran Bogdan utjelovit će Yurija Gurku, pristašu V.M. Vargasa, kojeg igra engleski glumac David Thewlis, junak franšize 'Harry Potter'. Naš 36-godišnji glumac, kojeg smo gledali u nagrađivanom ratnom filmu 'Broj 55', 'Fargo' je snimao i s holivudskom zvijezdom Ewanom McGregorom, koji će u novih deset epizoda treće sezone imati glavnu dvostruku ulogu. Hit serija nastala je prema istoimenom filmu braće Cohen, Joela i Ethana, koji je 1997. osvojio dva Oscara, a televizijska premijera očekuje se 19. travnja. Bogdan već neko vrijeme gradi uspješnu inozemnu karijeru - prije dvije godine u seriji 'The Last Panthers' utjelovio je Milana Novaka, srpskog kradljivca dijamanata i vođu zloglasne balkanske bande.