– Ove godine navršava se šest desetljeća mog profesionalnog redateljskog rada. Kad bih bio sklon proslavama, predstavom Labicheova “Talijanskog slamnatog šešira” obilježio bih taj datum. Pa ipak, intimno ga proslavljam: ne slavim sebe u kazalištu, već kazalište u sebi – zapisao je doajen hrvatske kazališne režije Georgij Paro u knjižici za najpoznatiji komad francuskog komediografa Eugènea Labichea “Talijanski slamnati šešir”. Paro je tu prpošnu komediju s puno zapleta (i raspleta) režirao u Komediji uz pomoć više nego iskusnog koreografskog lisca Milka Šparembleka, scenografa Alekseja Para, kostimografkinje Jadranku Tomić, autora glazbenih songova Veseljka Barešića i oblikovatelja svjetla Miljenka Bengeza. Komedija je fokusiranom Paru omogućila odličan glumački ansambl predvođen vragolastim Janom Kerekešom u glavnoj ulozi rentijera i ženika Fadinarda koji upada iz neprilike u nepriliku u borbi za ruku svoje izabranice Helene u dosljednoj interpretaciji Dajane Čuljak. Glumačkim ansamblom na sebi svojstven način dirigira i vehementni Damir Lončar kao Helenin otac Nonacourt, dok Dražen Čuček upravo briljira kao pomodno nadmoćni plemić Achille de Rosalba kod kojeg je iscizeliran doslovno svaki pokret. Sukob između različitih društvenih slojeva, tema je koju Paro zna očistiti od komičarskih pojednostavljivanja kojima je jedini cilj smijeh publike, pa je “Talijanski slamnati šešir” više od komedije i više od vodvilja. U tome mu je iznimno pomogao odličan Tomislav Martić kao stari gluhi rođak Vezinet kao i dobro maskirani Davor Svedružić kao knjigovođa Tardiveu. U ansambl-igru skladno su se uklapali i Ronald Žlabur, Jasna Palić Picukarić, Marija Borić, Nina Kaić Madić, Filip Juričić, Ivan Magud, Nera Stipičević, Goran Malus... Uostalom, Komedija je kroz generacije izgradila odličan i uigran glumački ansambl koji radi “kao vurica”.  