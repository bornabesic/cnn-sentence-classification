Za čuveni ansambl LADO svi smo čuli. Mnogi su uživo vidjeli njihove nastupe, no rijetki su od nas imali priliku vidjeti kako i gdje se održavaju probe slavnog Ansambla koji nam priprema pravu folklornu čaroliju u Areni Zagreb 3. lipnja. Gotovo svakoga dana u godini, u povijesnoj zgradi u centru Zagreba, plesači Lada uvježbavaju zahtjevne koreografije. Pravi sretnici bili su glumica Mila Elegović i koreograf Igor Barberić. Na zahtjevnom treningu uvježbavanja plesnih koreografija, za posebnu su priliku postali mladenci u koreografiji Ispod duba stoljetnoga. Uz besprijekornu ljepotu i tjelesnu formu Mila je pokazala zavidan plesni talent dok se i Igor, čija je svakodnevica kreirati plesne pokrete, odlično snašao u ulozi plesača Ansambla LADO. “Bilo je odlično na trenutak biti na drugoj strani kada meni netko pokazuje plesne korake. U mom poslu bilo je brojnih situacija u kojima bi mi dobro došlo folklorno znanje tako da bih definitivno volio malo više naučiti o tome. Jako se veselim koncertu.” – izjavio je Igor Barberić. Nastup u Areni Zagreb biti će glazbeno scenski spektakl pod imenom Čuvajmo naše blago gdje će nastupiti Ansambl LADO s novim programom Ispod duba stoljetnoga kojeg će izvesti na posve drugi način. Na do sad najvećoj hrvatskoj pozornici kulture predstavit će potpuno novi cjelovečernji program Ispod duba stoljetnoga, a neke od koreografija na repertoar Ansambla LADO prvi put donose pjesme i plesove Hrvata u Austriji, Mađarskoj te s područja uz rijeku Sutlu. “Jako sam sretna što sam se imala prilike družiti s umjetnicima LADA i na neki način podržati njihov nadolazeći veliki koncert. Pozivam sve da dođu jer je LADO nešto što zaista zaslužuje apsolutno svaku pažnju i poštovanje.” – izjavila je Mila Elegović. Ulaznice za nastup ansambla LADO u Areni Zagreb, 3. lipnja u 20 sati mogu se kupiti u sustavu Ulaznica.hr i Eventim.hr po cijeni od 320, 230, 140, 130 i 100 kuna. Djeca, učenici, studenti, umirovljenici i članovi KUD-ova uz predočenje svog statusa ostvaruju pravo na stalan popust na cijenu ulaznice koja iznosi 80 kn. 