Dobro znani francuski redatelj fantastičnih vizura Luc Besson ('Peti element', 'Nikita', 'Léon', 'Veliko plavetnilo') snimio je novi film 'Valerian i grad tisuću planeta' prema stripu koji je inspirirao generaciju, a u film je uvrstio i veliku pop-zvijezdu Rihannu. Rihanna će, kako je kazao Besson, imati veliku ulogu i on je "uzbuđen zbog toga". O čemu se radi? Valerian (Dane DeHaan) i Laureline (Cara Delevingne) su specijalni vladini agenti zaduženi za održavanje reda u cijelom svemiru. Valerian ima u planu romantičnu vezu sa svojom partnericom Laureline, međutim ona će ga odbiti zbog njegove opsežne prošlosti sa ženama. Pod direktivom Zapovjednika (Clive Owen), Valerian i Laureline su poslani na misiju u međugalaktički grad Alpha, rastuću metropolu koja je sastavljena od tisuću planeta. Alpha ima sedamnaest milijuna stanovnika koji su ujedinili svoje talente, tehnologiju i resurse za dobrobit svih. Međutim, nemaju svi na Alphi iste interese i ciljeve; nevidljive sile će dovesti cijeli grad u veliku opasnost. Film u domaća kina stiže u srpnju 2017. godine, a do tada možemo pogledati novi trailer.