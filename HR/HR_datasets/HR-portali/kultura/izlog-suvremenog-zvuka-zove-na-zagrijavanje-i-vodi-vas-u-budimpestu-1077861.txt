Ususret međunarodnom festivalu suvremene glazbe Izlog suvremenog zvuka koji će se od 4. do 7. svibnja održati u Studentskom centru, Muzički salon Kulture promjene SC-a pripremio je izdašan program zagrijavanja. Energičan francuski  jazz trio The Drops, zvučna instalacija Rezonanca (Zvono) umjetnika Hrvoja Hiršla, premijerni nastup glazbeno-istraživačkog dua, Anthee Caddy i Miodraga Gladovića u Francuskom paviljonu, koncert avangardnog dua, trubača Franza Hautzingera te izvanredne vokalistice, Isabelle Duthoit, kao i predavanja glazbenog kritičara Roberta Barryja (The Wire, The Quietus, Frieze), program je koji će izvrsno poslužiti kao uvertira u 4. izdanje Izloga. Posebno iznenađenje za publiku Izloga, najavila je voditeljica Muzičkog salona, Davorka Begović: „Ove godine vas Izlog vodi na izlet! Nakon četiri dana zajedničkog uživanja u suvremenom zvuku i druženja u Studentskom centru, dan kasnije, u nedjelju 8. svibnja, vodimo vas u prostorno-zvučni institut u Budimpešti – novi centar za istraživanja i razvoj na području spatial sounda. Otvoren je i trajno smješten u Budimpeštu prije nekoliko mjeseci, a osnovao ga je kolektiv inženjera, istraživača i umjetnika 4DSOUND koji od 2008. godine kontinuirano radi na razvoju prostorno-zvučne tehnologije. Produkcija i reprodukcija zvuka uz pomoć hardwarea i softwarea koje su razvili u mnogočemu mijenja našu dosadašnju zvučnu odnosno prostorno-zvučnu percepciju, zbog čega potencijal i mogući utjecaj ovog sustava na budućnost glazbe neki uspoređuju s izumom ozvučenja. Također, naši su partneri iz 4DSOUND-a prepoznali rad multimedijskog umjetnika Davora Sanvincentija koji je trenutno na trotjednoj rezidenciji u institutu, pa ćemo upravo u sklopu izleta 8. svibnja čuti i doživjeti Davorov umjetnički istraživački rad.“ Za izlet Izloga molimo zainteresiranu publiku da izdvoji 100kn za dio putnih troškova, a svoje mjesto u autobusu možete osigurati kupovinom ulaznice na blagajni Teatra &TD. Polazak na izlet zakazan je za 8.5. (nedjelja) u 9 sati, iz Studentskog centra (Savska 25), a planirani povratak u Zagreb navečer oko 22 sata. Pratite daljnje i detaljnije informacije i upute na izlog.sczg.hr. A za Izlog nas zagrijavaju: Suvremeni jazz izričaj pod utjecajem rocka i popa baza je francuskog glazbenog trija The Drops koji će vam svoju zaraznu energiju prenijeti 25. travnja u Polukružnoj dvorani &TD-a, od 21 sat. Cijena ulaznice je 30kn. Umjetnik, istraživač i dizajner, Hrvoje Hiršl od 28. travnja u dvorani SEK Teatra &TD predstavlja Rezonancu (Zvono), zvučnu instalaciju koja problematizira odnos objekta, prostora i publike. U Hrvatskoj ju predstavlja po prvi puta. Otvorenje u je u 19 sati, a instalacija je postavljena do 4. svibnja kada će Hiršl izvesti live performans u interakciji s Rezonancom. Ulaz je besplatan, a radno vrijeme za trajanja izlaganja potražite na izlog.sczg.hr. Iste večeri u 21 sat na programu je nastup violončelistice, improvizatorice i sound artistice Anthee Caddy i inženjera, izumitelja i glazbenika Miodraga Gladovića u Francuskom paviljonu. Koncert je rezultat zajedničkog trotjednog elektroakustičkog i prostorno-akustičkog istraživanja. Rezidencija je smještena u akustički specifičnu situaciju Francuskog paviljona u kojemu je violončelo ozvučeno akcelerometrom u svrhu prijenosa vibracija tijela violončela na niz vibracijskih/rezonantnih elemenata u prostoru. Ulaz besplatan. Koncert nezaobilazne figure na svjetskoj avangardnoj sceni, trubača Franza Hautzingera te izvanredne vokalistice, inače i klarinetistice Isabelle Duthoit zakazan je za 3. svibnja u Polukružnoj dvorani  &TD-a, uz besplatan ulaz. Koncert je dio višegodišnje suradnje s prijateljima iz Multimedijalnog instituta MaMa. 