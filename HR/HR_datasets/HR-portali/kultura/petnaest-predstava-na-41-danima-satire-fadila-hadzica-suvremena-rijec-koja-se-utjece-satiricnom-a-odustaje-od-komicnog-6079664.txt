ZAGREB - Zagrebačko Satiričko kazalište Kerempuh bit će od 2. do 21. lipnja domaćin 41. izdanja najvećeg domaćeg i regionalnog festivala specijaliziranog teatra "Dani satire Fadila Hadžića", na kojima će ove godine biti izvedeno 15 predstava iz šest zemalja po odabiru izbornice Željke Udovičić Pleštine, a otvorit će ih gostovanje Slovenskog narodnog gledališča Nova Gorica s glazbenom igrom kultne londonske skupine Tiger Lillies "Peter Kušter Bizarna opereta" u režiji Ivane Djilas.   Kako se ističe u najavi, jedinstveni festival u regiji koji u prvi plan postavlja najzanimljivija satirična ostvarenja u Hrvatskoj i regiji u protekloj kazališnoj sezoni, "Dani satire Fadila Hadžića" već četrdeset godina svojim programom podsjećaju na važnost humora i satire kao katalizatora "drugačijeg pogleda na svijet, izoštravajući percepciju, te istodobno oslobađajući od svakog pritiska ili mržnje".   No, to je samo jedno od ključnih obilježja festivala, dok je njegova druga odrednica trajna posvećenost umjetnosti, slobodi govora i etabliranju pisaca uz snažno i odlučno odolijevanje bilo kakvom obliku cenzure, dodaje se.   Od ukupno 47 prijavljenih predstava, ovogodišnja izbornica, dramaturginja Željka Udovičić Pleština odabrala je 15 najboljih naslova u službenoj konkurenciji, najavljenih kao "neke od najhrabrijih političkih satira koje ulaze u direktan dijalog s našom stvarnošću", i to iz Hrvatske, Slovenije, Njemačke, Makedonije, Srbije i Crne Gore.   Ovogodišnji program festivala, po riječima izbornice, odredili su suvremeni pisci i autorski projekti te adaptacije klasika, "dakle - suvremena riječ, oblikovana trenutkom, određena mjestom, ali ona koja se ovoga puta i u ovome vremenu utječe satiričnom, a odustaje od komičnog".   Festival otvara u petak 2. lipnja gostovanje u Kerempuhu Slovenskog narodnog gledališča Nova Gorica s "Peter Kušter Bizarnom operetom", glazbenom igrom kultne londonske skupine Tiger Lillies koja je nastala kao preradba svjetski poznate dječje slikovnice "Peter Kušter" njemačkoga psihijatra, pjesnika i spisatelja Heinricha Hoffmanna.   "Junk - opera" kako su je nazvali sami autori, prvi je put predstavljena 1998. u Londonu, a slijedila su uprizorenja diljem svijeta, od Broadwaya do bečkog Burgtheatra. Dobila je brojne nagrade, među kojima i Laurence Olivier Award for Best Entertainment (2002.).   "Neuobičajena predstava, namijenjena odraslima i mladeži, uzbuđuje groteskno-morbidnom intenzifikacijom dobro znanih priča i crnim humorom i obećava odličan kazališni događaj, kombinirajući slavne priče s inspirativnom estetikom i glazbenom interpretacijom pod vodstvom redateljice Ivane Djilas", stoji u najavi.   Publici 41. Dana satire predstavit će se i Firchie Think Tank Studio iz Novog Sada, Srbija, s dokumentarnom kazališnom predstavom "Jami distrikt" redatelja Kokana Mladenovića; Kraljevko pozorište Zetski dom na Cetinju iz Crne Gore s autorskim projektom Arpada Schillinga "Dokle pogled seže", te Narodno kazalište Nepszinhaz iz Subotice s predstavom "Vrla nova 2061." redatelja Bobana Skerlića.   Domaćin, Satiričko kazalište Kerempuh predstavit će se s predstavama "Ustav RH" redatelja Vinka Brešana i "Jedan sluga, dva gospodara" Vite Taufera.   Iz Zagreba još gostuju predstave "Ljudi od voska" Mate Matišića redatelja Janusza Kice u produkciji Hrvatskog narodnog kazališta u Zagrebu; "Folk acts", autorski projekt Saše Božića i Petre Hrašćanec u koprodukciji Zagrebačkog kazališta mladih, De facto kazališne grupe i Akademije dramske umjetnosti, "Demokracija" Zijaha A. Sokolovića (The Arto & Udruga riječi/prave/predstave) i "Noćni život" Paola Magellija (ZKM).   Publika će moći pogledati i predstave "Mriješćenje šarana" Ateljea 212 iz Beograda u režiji Milana Neškovića, "Ožalošćena porodica" Branislava Nušića u produkciji Slovenskog ljudskog gledališča Celje i Prešernovog gledališča Kranj iz Slovenije te režiji Igora Vuka Torbice, te "Narodni demokratski cirkus Sakešvilli" redatelja Luke Martina Škofa, koji će izvesti Slovensko narodno gledališče Drama Ljubljana.   Iz Njemačke dolazi Theater Dortmund sa svjetski poznatim komadom "Svršetak igre" Samuela Becketta u režiji Granka Gensera, a iz Makedonije Makedonski naroden teatar Skopje s predstavom "Život je lijep" po dramskom tekstu Nikolaja Erdmana u režiji Aleksandra Morfova.   "Zajednički nazivnik nametnuo se istisnuvši kvalitetna komedigrafska ostvarenja u korist onih satiričnih. Autori – pisci, glumci, redatelji, dramaturzi, autori glazbe, scenografi, kostimografi, koreografi - naoružani talentom, humorom, pronicljivošću, različitim estetikama, produkcijskim mogućnostima, dokazuju ovim predstavama da što su vremena teža, udar je satire jači, žalac dublje ubada", istaknula je izbornica Udovičić Pleština.   "Satira kao modus izričaja tih predstava, teatarsko literarnog obračuna s onim pitanjima koja nas muče, pokazuje i dokazuje da se pogotovo u kriznim vremenima i neuređenim društvima teme nameću na svakom koraku", poručila je.   Organizatori na festivalu očekuju više od 300 izvođača i sudionika, a zaključit će ga, u nedjelju 21. lipnja, dodjela nagrada 41. "Dana satire Fadila Hadžića", čiji ocjenjivački sud ove godine čine novinarka i kazališna kritičarka Večernjeg lista Bojana Radović, dramski umjetnik Livio Badurina i dramski pisac Tomislav Zajec.