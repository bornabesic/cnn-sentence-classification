Veliki ljubitelji pasa i ostalih životinja, bend Kawasaki 3p svoj je veliki hit ‘Ni da ni ne’ prepjevao u ‘Udomi me’ kako bi pomogli u humanitarnoj akciji za dobrobit i zaštitu životinja iz azila Indigo. Prije nešto više od godinu dana Kawasaki 3p objavili su album 'Goli zbog pasa' koji je Udruzi za dobrobit i zaštitu životinja Indigo bio poticaj da ih zamoli za humanitarno fotografiranje s napuštenim psima koji traže dom. Kako su fotografije imale odličan odjek u medijima i na društvenim mrežama te je nekoliko pasa našlo svoj zauvijek dom Kawasaki 3p ponudili su Indigu dodatnu pomoć. Iz te nove suradnje čiji je jedini cilj udomljivanje napuštenih životinja nastali su pjesma i video 'Udomi me'. A, 'Udomi me' je zapravo obrada velikog hita 'Ni da ni ne'. Video je sniman na privremenom terenu kojeg Udruga Indigo koristi za smještaj napuštenih pasa.     'Udomi me' je priča napuštenih pasa koje su njihovih najbolji prijatelji izbacili, ostavili ili na zanemarili. Kako bi i sami doživjeli što znači biti zatvoren s minimalno slobode, bend je cijelo vrijeme snimanja spota bio zatočen u psećim kavezima odnosno boksevima u kojima svoje vrijeme provode te napušteni psi. Cijela ideja je potaknuti što više ljudi na udomljavanje i aktivno, odgovorno vlasništvo. Udruga Indigo je osnovana 2013.  godine i do su sada udomili preko 700 životinja, a trenutno se brinu za njih 76. Većina ih se nalazi na privremenom smještaju kod tzv. teta čuvalica, dok je smješten u hotelu za pse te dio na navedenom terenu. U udruzi Indigo kažu da većina ljudi kada vidi napuštene, ranjene, bolesne ili zanemarene životinje osjeća empatiju, no samo maleni dio je stvarno spreman pomoći. "Hvala Kawasaki 3p što su napravili pjesmu i spot za naše njuške i iskreno se nadamo da će i oni uskoro pronaći dom kakav zaslužuju", poručili su.  Iako se udruga Indigo trudi uz razna predavanja, radionice i kampanje promovirati aktivno bavljenje ljubimcima i odgovorno vlasništvo - brojka napuštenih pasa i dalje raste. Kawasaki 3P možete gledati uživo u Vintageu za Novu godinu.