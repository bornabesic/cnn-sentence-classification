U prepunoj katedrali sv. Marka u utorak je na Korčulanskom baroknom festivalu još jednom nastupio Hrvatski barokni ansambl, ovaj put u koncertantnim djelima Antonija Vivaldija. Nakon uvodnog Concerta grossa op. 3, br. 11 u d-molu slijedio je ciklus koncerata za violinu, gudače i basso continuo poznat i slavan pod imenom Četiri godišnja doba. Umjetnička voditeljica ansambla i solistica Laura Vadjon te njezini sjajno uigrani i raspoloženi svirači uspjeli su glazbi koju pjevuše već i vrapci na krovovima dati novi sjaj, unijeti novu energiju te mnoge detalje i čitavu cjelinu predstaviti na sasvim nov način. Publika je još dugo ostala sjediti i pljeskati tako da su na bis morala biti ponovljena čak tri stavka. Večeras, 10. rujna, na istom mjestu u 21 sat nastupa još jedan hrvatski sastav, vokalni ansambl Antiphonus, a posebni gost njihova koncerta bit će ruski violinist Dimitrij Sinkovski.  >> Vivaldijeva Gloria kao razlog odličnog festivala >> Sjajno otvorenje u simbiozi s gradom i njegovom tradicijom