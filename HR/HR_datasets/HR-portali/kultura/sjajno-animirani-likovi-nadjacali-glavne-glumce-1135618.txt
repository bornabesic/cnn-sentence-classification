Premijera puna javnih lica i maskiranih fanova označila je početak hrvatskog prikazivanja filma “Star Wars: Rogue One”, smještenog u univerzum slavnog serijala Georgea Lucasa, ali s potpuno novim (i ponekim jako starim) likovima, te radnjom koja se može gledati i neovisno o glavnom serijalu. Priča se odvija neposredno prije originalne trilogije, dok Darth Vader gradi prvu Zvijezdu smrti, u čemu ga pokušava spriječiti mala skupina pobunjenika predvođena kćerkom glavnog inženjera Imperija. Odustali od anonimusa Za razliku od originalnih filmova u kojima se inzistiralo na što nepoznatijim glumcima kako bi gledatelji mogli nesmetano i bez povlačenja paralela s njihovim prijašnjim ulogama uroniti u Lusacov svijet, Rogue One predvodi reprezentacija međunarodnih zvijezda, pa tako glavnu junakinju Jyn Erso tumači Felicity Jones, dok njenog oca Galena igra slavni danski glumac Mads Mikkelsen. Drugu očinsku figuru u njezinu životu utjelovio je Forest Whitaker, dok joj glavnog suputnika u avanturi igra Diego Luna. I dok smo (također novu) junakinju Rey iz prošlogodišnjeg “Star Wars: Sila se budi” upoznali u spektakularnim uvodnim scenama u kojima nas je uvjerila u potencijal sjajne akcijske heroine, mladu Jyn iz “Rogue One” upoznajemo kao relativno bespomoćno dijete koje će iduće godine provesti u skrivanju od ljudi koji su joj ubili majku i zatočili oca. U odrasloj dobi, ona je deziluzionirana sitna kriminalka koju će tek mogućnost ponovnog spajanja s davno izgubljenim ocem trgnuti iz letargije. Felicity Jones prošlu je godinu započela nominacijama za Oscar, Zlatni globus i nagradu BAFTA zahvaljujući ulozi u filmu “Teorija svega”. Osim zapaženog dramskog, ima iskustva i u akcijsko-superjunačkom žanru, ali u “Star Wars” ostavlja vrlo mlak dojam, kao i većina novih glavnih junaka. Zbog toga u prvi plan iskaču izvrsni sporedni likovi poput slijepog sljedbenika Sile kojeg igra hongkonška akcijska zvijezda Donnie Yen, te robota K-2SO kojem glas daje Alan Tudyk. Puno akcije, malo emocije Specijalni efekti dotjerani su do savršenstva, bilo da se radi o digitalnim pejzažima pješčanih plaža, prikazima izvanorbitalnih bitki ili “uskrsnuću” starih likova. Prizori finalne borbe vješto su koreografirani, letjelice i vozila detaljniji su nego ikad, poigravanje elementima prijašnjih filmova razveselit će brojne fanove serijala. No usprkos svemu nabrojenome, ostaje dojam temeljne otuđenosti od likova na ekranu, pa emocionalne reakcije izostaju čak i u trenucima njihove smrti. Zbog toga bi popratni proizvodi “Rogue One”, koji se iznova kreću od limitiranih kantica za kokice do posebnih Lego setova, mogli trajati dulje od sjećanja na sam film. 