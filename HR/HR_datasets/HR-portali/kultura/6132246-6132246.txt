Prvi vikend u mjesecu lipnju rezervirajte za hedonizam, idilu i umjetnost u najzapadnijoj točki Hrvatske. Naime, u kampu Veli Jože kraj Umaga ekipa Indirekt Music&Art Festivala i ove godine, od 1. do 4. lipnja, podignut će platformu za umjetnike, književnike, glazbenike i ljubitelje umjetnosti, a pripremili su i neodoljive festivalske pakete. Ova godina posebna je po tome što će likovne umjetnice i književnice biti - žene. Prvi dan jubilarnog petog izdanja festivala počinje izložbom mlade Lane Flanjak (Hrvatska) u MMC Galeriji u Umagu. Akademske slikarice Ivona Jurić (Hrvatska), Marija Šević (Srbija) i akademska grafičarka Tea Jurišić (Hrvatska), svoju će maštu pretvoriti u stvarnost i oslikati fasade Danteove ulice. Moći ćete vidjeti i fotomontaže murala, koji će se izvoditi pomoću QR kodova, a preko kojih će se u realnom vremenu pratiti nastajanje istih. A nova generacija pisaca - Asja Bakić (Tuzla, Zagreb) i Mima Juračak (Sisak), predstavit će svoje radove. U Istri vas čeka super provod uz kvalitetan line-up satkan od bendova iz čak sedam država. Promo     Avangardni synthpop projekt Das Univerzitas ugodno će vas iznenaditi dojmljivim retro scenskim nastupom, a duo NT Wave & Fen gitarom će vas odvesti na techno party. Iz susjedne BIH stižu dva skrivena dragulja, mladi Sir Croissant, koji je tu da vas razoruža emotivnim stihovima, a elektro garage pop GroznyCorp spektakularnim nastupom uživo. Iz Srbije pak stiže psihodelični dream pop duo Ti, u društvu Sofie From Seattle, dark pop projekta beogradske amerikana scene. Bend Ti čine Makedonci Ilija i Trajče. Od skromnih početaka i proba u dnevnoj sobi Ilijina stana, dvojac je albumima 'Vidimo Se' i 'Život u Dvoje' učvrstio poziciju regionalnih miljenika. Sanjive melodije, tople bass dionice i dvoglasje naprosto će vas hipnotizirati.   Slovenci u Istru šalju mračniji, ali plesni synthpop Torul, koji svojim hitovima osvaja čak i MTV ljestvice. Preko uha do srca do ušiju ćete se zaljubiti u mladog slovenskog Jakoba Kobala. A Italija, inače dugogodišnji gost festivala, ove godine na Indirektu ima predstavnike iz Bologne. Eksperimentalni His Clancyness nude širok raspon žanrova u svojoj diskografiji. Dio line-upa je i njihova bivša basistica Emmanuela Drei, umjetničkog imena Giungla, koju su mediji opisali kao plod ljubavi između PJ Harvey i Grimes. Ono što ovu godinu čini posebnom jest suradnja s Austrian Music Exportom - Muzičkim informacijskim centrom Austrija i Austrijskim kulturnim forumom, čime Austrija postaje novi zemlja partner. Indie-blues-rock duo Cari Cari osvojit će vas već na prvo slušanje, baš kao i psihoaktivna vizualno-auditivna rješenja eksperimentalnog kolektiva Mile Me Deaf.   Kao šlag na kraju dolazi poslastica iz Austrije - sanjivi shoegaze duo Molly. U vrijeme glazbene ere kad je neopsihodelija bila na vrhuncu, a shoegaze se probudio iz dvadesetogodišnje hibernacije, počeli su stvarati glazbu koja reflektira ljepotu Alpa i inspirirana je bendovima poput Sigur Rosa. Iz Rusije s ljubavlju, u sklopu nove turneje, stižu postpunkeri Human Tetris. Melodični post punk mogao bi se dopasti obožavateljima new wavea i izvođača kao što su Joy Division ili Motorama, a u nastupu uživo pokazali su da odišu i dream pop vibrom The Raveonettesa. Nakon Tvornice imamo ih priliku slušati u još intimnijoj atmosferi borove šume tik uz more. Promo     Ove godine domaća DJ snaga bit će Dom Smith, koji će biti zaslužan za pravi indie plesnjak. Slovenski internet radio Terminal u goste nam šalje interni kolektiv L'indiescothèque, a Navigatorz DJ ekipa dolazi stvoriti groove ugođaj. Ovogodišnji festivalski paket po cijeni od 330kuna ponuda je kojoj malo tko može odoljeti, a uključuje povratno putovanje Indiebusom iz Zagreba, dva noćenja u bungalovu zajedno s izvođačima, doručak, festivalsku ulaznicu te posjet art lokacijama i najstarijem svjetioniku Jadrana, ujedno i simbolu festivala. Zato dođi u Istru, gdje te čeka novi najdraži festival, idilična atmosfera, pomno biran line-up, a uz to se još stigneš kulturno uzdizati, proširiti svoju kolekciju ploča, sudjelovati u zanimljivim radionicama, otisnuti vlastitu festivalsku majicu, kupiti kreativni handmade suvenir s artBazaar štanda, otvoriti sezonu kupanja u moru i još mnogo toga. Daj si oduška, blow off the steam!