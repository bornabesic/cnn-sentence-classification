Proletjelo je već 5 godina – idući tjedan zagrebačka Lauba – kuća za ljude i umjetnost slavi 5. rođendan! Rođendanski tjedan u Crnoj kući započinje u utorak 14. lipnja otvorenjem nove izložbe “MEGA-MIX“ koju potpisuje Siniša Majkus, a nastavlja se najvećim rođendanskim tulumom do sada u petak 17. lipnja 2016. Za više od 30 tisuća posjetitelja godišnje već pet godina Lauba je izložbeni prostor, kino, kazališna pozornica, koncertna dvorana, predavaonica, učionica – jednom riječju igralište za suvremenu kulturu i urbanu publiku željnu noviteta i druženja. U proteklih pet godina u Kući za ljude i umjetnost ostvareno je 30 samostalnih izložbi, posjetiteljima je predstavljeno 25 (ne)stalnih postava djela iz zbirke, održano je više od 380 kreativnih radionica za djecu, 17 projekcija filmova, ostvareno 5 publikacija, 9 audio-vizualnih performansa i 4 simpozija, a samo u ovoj godini posjetitelje Laube razveselile su uspješne suradnje s, među ostalima, Bacačima sjenki, Festivalom tolerancije, Tjednom dizajna, Motovun film festivalom, Cantusom i Europskim festivalom kratke priče. Nova druženja, Laubine izložbe, projekte i suradnje i još mnogo mnogo godina uspješnog djelovanja – s nestrpljenjem očekujemo! Laubinu 5. godinu obilježili su audio-vizualni projekt “U svakom prostoru postoje ljudi“ Jelene Remetin i izložba Pauline Jazvić “I recommend Vodka“, a upravo teku završne pripreme za novi projekt – rođendansku izložbu “MEGA-MIX“! Rođendanski izložbeni projekt, kiparska instalacija “MEGA-MIX“ (kodne oznake M22²) Siniše Majkusa, jedan je od dosad najkompleksnijih site specific projekata umjetnika, ali i jedan od najkompleksnijih site specific projekata dosad izrađenih za Laubu. Instalacijom koja će biti postavljena uzduž središnjeg dijela izložbenog prostora kao viseća skulpturalna kompozicija monumentalnih razmjera Siniša Majkus odlazi korak dalje i pomiče granice te spaja slikarstvo, skulpturu i arhitekturu. Na otvorenju izložbe ove jedinstvene instalacije i razgovoru s umjetnikom vidimo se u Laubi utorak, 14. lipnja, u 20:00 sati! Osim po promociji suvremene umjetnosti i kulture, Lauba je postala poznata i po dobrim tulumima, a peti rođendanski tulum bit će – najbolji do sada! Slavlje počinje od 20:00 sati na terasi i parkingu Laube, a nastavlja se u galerijskom prostoru do ranih jutarnjih sati uz jedinstvenu scenografiju – posjetitelji će imati priliku zaplesati uz viseću instalaciju Siniše Majkusa i tako spojiti dobar provod i umjetnost – u isto vrijeme, na istom mjestu, u Laubi! U petak 17. lipnja od 20:00 sati rasplesat će vas Siniša Švec, Tomo Ricov i Pill Jackson, a rane jutarnje sate dočekat ćete uz Laubinu posebnu gošću – Peggy Gou! Na premijerni zagrebački nastup Peggy stiže ravno iz berlinskog Berghaina, a odlazi – na Sónar festival u Barcelonu! Rekli bismo da je Laubin tulum u dobrom društvu... Ulazi na izložbu i tulum Laubinog rođendanskog tjedna besplatni su, no za ulaz na tulum potrebno je preuzeti besplatne ulaznice – posjetite Bistro Lauba, Dežman bar, A Most Unusual Garden, Swanky Mint ili Eli's caffe i zatražite svoje ulaznice! Ulaznice preuzmite što prije, a na otvorenju izložbe i razgovoru s umjetnikom 14. lipnja i rođendanskom tulumu 17. lipnja – vidimo se! Više informacija potražite na: info@lauba.hr ili telefonom na 01/6302 115