Prvi Korčulanski barokni festival zasjao je lani kao rijedak primjer kulturnog buđenja usred krize. Michael Unsworth kao mecena i investitor u vrhunsku turističku i kulturnu ponudu Korčule te Saša Britvić kao umjetnički ravnatelj za prvi festival nisu ni očekivali pomoć države. Ali nakon što su se dokazali Britvić ove godine ne skriva razočaranje što su se lanjska obećanja svela na samo trideset tisuća kuna potpore Ministarstva kulture. Ipak, održana je visoka razina kvalitete, a uz inozemne zvijezde angažirani su i hrvatski umjetnici velikog međunarodnog ugleda. Korčula je tako prva u Hrvatskoj mogla uživati u novom projektu Katarine Livljanić, kao i u nastupu ansambla Bojana Čičića, violinista cjenjenijeg u Engleskoj nego u domovini čiju glazbenu baštinu sjajno predstavlja. Vrijednost sedmodnevnog festivala ove je godine potvrdila i sjajna završnica u dupkom punoj katedrali sv. Marka. Pod majstorskim vodstvom karizmatičnog talijanskog virtuoza Enrica Onofrija na koncertu održanom u petak briljirao je Hrvatski barokni ansambl u barokno-talijanskom vatrometu skladbi Corellija, Geminianija, Vivaldija i Muffata, a publiku je oduševilo i ravnopravno virtuozno "nadmetanje" Onofrija i Laure Vadjon, koncernte majstorice ansambla koji inače također neopravdano slabo prolazi s potporama Ministarstva. Ali zato je za svaku pohvalu oduševljenje lokalne zajednice za festival kojem i novi HDZ-ov gradonačelnik Korčule Vinko Kapelina pruža svesrdnu potporu ne samo lijepim riječima nego i novcem i posjećivanjem koncerata. Publika je rekla svoje "ispljeskavši" čak četiri bisa na kraju završnog koncerta festivala čiju će vrijednost, nadamo se, nagraditi i država izdašnijom potporom trećem izdanju Korkyre koje već sada s nestrpljenjem iščekujemo.