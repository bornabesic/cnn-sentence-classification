Međunarodni festival dokumentarnog filma ZagrebDox, čije će se trinaesto izdanje održati od 26. veljače do 5. ožujka u preuređenom Kaptol Boutique Cinema u Zagrebu, tradicionalno donosi pregled recentne svjetske i domaće dokumentarističke scene, među kojima je i nekoliko kandidata za Oscare.   Kao prve naslove ovogodišnjeg ZagrebDoxa organizatori otkrivaju njih četiri s aktualnog popisa prednominacija za Oscara u kategoriji dokumentarnog filma.   Među njima je i dokutriler "Zero Days" oskarovca i jednog od naproduktivnijih dokumentarista današnjice, Alexa Gibneyja, koji u novom filmu autor istražuje okolnosti nastanka i širenja Stuxneta, softvera koji su u tajnosti stvorili Amerikanci i Izralelci kako bi sabotirali rad iranskog nuklearnog programa. U širem smislu film se bavi novim oblikom ratovanja u svijetu, tzv. sajberratovima.   "Hooligan Sparrow", dokumentarac debitantice Nanfu Wang, snimljen je u stilu gerilskog videa, većim dijelom skrivenim kamerama, s obzirom da su aktivisti i redateljica zbog teme postali meta tajne policije. Hooligan Sparrow Trailer from Little Horse Crossing the River on Vimeo. Naime, u fokusu filma su kineski aktivisti za prava žena predvođeni bivšom prostitutkom Ye Haiyan (Hooligan Sparrow) koji, potaknuti slučajem silovanja šest osnovnoškolki za koje je odgovoran ravnatelj škole, pokušavaju promijeniti zakone koji pogoduju silovateljima.   Na oskarovskom popisu je i "Life, Animated", dirljiv dokumentarac o autizmu u režiji američkog oskarovca Roberta Rossa Williamsa (Music by Prudence), koji je za njega osvojio nagradu za režiju na Sundanceu.   Film prati Owena Suskinda kojemu je dijagnosticiran autizam u trećoj godini života i koji se u potpunosti isključio iz svijeta, no roditelji ubrzo otkrivaju kako im u komunikaciji s njime mogu pomoći Mala sirena, Kralj lavova i mnogi drugi likovi iz Disneyjevih animiranih filmova.   "Cameraperson" je filmski kolaž sastavljen od dosad neprikazanih snimaka poznate američke snimateljice i redateljice Kirsten Johnson (Citizenfour, Nevidljivi rat, Fahrenheit 9/11), kojima ona propituje svoj rad, odnose s ljudima koji su se našli ispred kamere, uključujući i etičku te emocionalnu dimenziju snimateljskog posla. Cameraperson Trailer from Janus Films on Vimeo. Film donosi građu nastalu tijekom četvrt stoljeća njezine snimateljske karijere, od snimaka iz poslijeratne Bosne i Hercegovine, dnevnih rutina nigerijske babice do intimnih obiteljskih trenutaka kod kuće i šetnji s filozofom Jacquesom Derridaom.   Uz kandidate za Oscare, za koje će se 24. siječnja saznati jesu li i nominirani, tijekom osam festivalskih dana ZagrebDox će prikazati niz filmova u međunarodnoj i regionalnoj konkurenciji, službenim i posebnim programima te nekoliko retrospektiva koje će pratiti gostovanja nekih od najznačajnih dokumentarista današnjice.   Među službenih programima ponovno su Biografski dox, Glazbeni globus, Happy Dox, Kontroverzni dox, Majstori doxa, Stanje stvari i Teen Dox te ADU dox, s filmovima nastalima na Akademiji dramske umjetnosti.   Kao posebnu zanimljivost organizatori najavljuju program "Majke i kćeri", koji prikazuje filmove o složenom i uvijek intrigantnom odnos dviju generacija žena u istoj obitelji.   U okviru tog programa prikazat će se novi film Sanje Šamanović "Nasljeđe", novi film poljskog redatelja Pawela Lozinskog "You Have No Idea How Much I Love You" te dokumentarci "Amazona" Clare Weiskopf i "Three Conversations of Life" Julie Staniszewske.   U raznim festivalskim programima predstavit će se i više od dvadeset novih dokumentaraca hrvatskih autora, među ostalim Biljane Čakić, Gorana Devića, Đure Gavrana, Rajka Grlića, Silvestra Kolbasa, Kristijana Milića, Silvija Mirošničenka, Borisa Poljaka, Irene Škorić i Roberta Zubera.