Canneski festival u četvrtak je objavio službeni program svog ovogodišnjeg, 70. izdanja. U borbi za glavnu festivalsku nagradu bit će 18 filmova, među kojima su i novi naslovi Michaela Hanekea, Sofie Coppole, Todda Haynesa i Andreja Zvjaginceva. U službenoj canneskoj konkurenciji igrat će pet američkih, četiri francuska, te po dva ruska, korejska i britanska filma. Michael Haneke u konkurenciji se predstavlja filmom „Happy End“ koji se bavi suobitavanjem mirnih francuskih provincijalaca i izbjegličkog kampa u Calaisu. Todd Haynes će u konkurenciji sudjelovati omladinskim filmom „Wonderstruck“ ambijentiranim u 70-e, a Sofia Coppola dramom „The Begulied“ koja se odvija tijekom američkog građanskog rata. Andrej Zvjagincev u Cannes će donijeti film „Neljubav“ koji prati neugodni razvod buržujskih supružnika. U canneskoj konkurenciji će biti i novi film njemačkog Turčina Fatiha Akina „Iz noći“, priča o osveti vezana uz terorizam u turskoj zajednici. U tom filmu prvi će put na njemačkom jeziku glumiti holivudska glumica Diane Kruger, inače rođenjem Njemica. U konkurenciji će igrati i novi film ključnog autora grčkog „čudnog vala“ Yorgosa Lanthimosa. U „Ubojstvu posvećenog jelena“ glume Colin Firth i Nicole Kidman, a grčki je autor film snimio u SAD, u Cinncinnatiju. Plodni francuski režiser Francois Ozon u konkurenciji se predstavlja erotskim trilerom „Dvostruki ljubavnik“. Među zanimljivim povratnicima u konkurenciju je i Škotkinja Lynne Ramsay, velika nada britanskog filma koja se nakon dulje pauze vraća trilerom „You Were Never Really Here“.   U konkurenciji ove godine nema debitanata. Od istočnoeuropskih autora, u konkurenciji su trojica. Uz Zvjaginceva, za nagrade konkuriraju Ukrajinac Serhij Loznica sa zatvorskom dramom „Divno stvorenje“, te Mađar Kornel Mundruczo s filmom „Jupiterov mjesec“. Riječ je o fantastičnoj paraboli o izbjeglici koji najednom stekne moć lebdenja. Zanimljivo je također da su se prvi put u konkurenciji Cannesa našla i dva filma koja neće igrati u kinima, jer ih je producirao Netflix. Riječ je o korejskom fantastičnom trileru „Okja“ Bong Joon-hoa, te o obiteljskoj humornoj drami „Meyerowitz Stories“ Noaha Baumbacha. Teme izbjeglištva i izbjegličke krize inače dominiraju programom u kojem se dobrih desetak filmova bavi tom temom. Tom temom bavi se i film najstarije debitantice ovogodišnjeg Cannesa. Riječ je o politički angažiranoj glumici Vanessi Redgrave koja se u 79. godini latila režije filmom „Sea Sorrow“. Redgrave, koja je i sama u 2. svjetskom ratu bila izbjeglica, bavi se europskim izbjeglicama kroz 20. stoljeće. Njen film igra izvan konkurencije.   Osim konkurencije koja izgleda zvučno, zanimljivim se čine i poprati programi Cannesa. Jedna od najvećih atrakcija su bez sumnje svjetske premijere dviju dugo iščekivanih serija koje potpisuju bivši canneski pobjednici. Prva od njih je nova verzija „Twin Peaksa“ Davida Lyncha, a druga nova sezona kriminalističke mini-serije „Top of the Lake“ Novozelanđanke Jane Campion. Nova sezona ima podnaslov „China Girl“. Prvi put u povijesti u službeni je program Cannesa uvršten i jedan film 3D virtualne stvarnosti. Riječ je o „Mesu i pijesku“, VR instalaciji meksičkih oskarovaca, režisera Alejandra Gonzaleza Inarritua, te njegovog snimatelja Emanuela Lubetzkog. Taj kratkometražni VR film uklapa se u tematsku nit festivala: rekreira iskustvo ilegalnog imigranta koji se nastoji domoći SAD. Hrvatskih filmova ove godine u Cannesu nema, a s obzirom na metež i pritiske kojima je hrvatski film bio zadnjih godinu dana izložen teško je to bilo i očekivati. Ove godine - zanimljivo - u programu nema ni obično sveprisutnih Rumunja, no zato se selekcija osmjehnula dvama nama bliskim malim, istočnim kinematografijama - Slovačkoj i Bugarskoj. U programu „Certain regard“ - u kojem je igrao i „Zvizdan“ - Bugari sudjeluju s filmom „Smjerovi“ Stefana Komandareva, omnibusom šest priča o sofijskim taksistima. U istom programu igra i slovački debitant Gyorgy Kristof, s filmom „Van“.