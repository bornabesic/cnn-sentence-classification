U najnovijoj epizodi RTL-ove emisije 'Ljubav je na selu' gledatelji su pobliže upoznali kandidatkinje i kandidate Sandre Blažine, Dina Blažine, Dražena Božića i Alojza Kanceljaka. Večeras je došao red na esteta iz ličkog kraja, Marija Brajkovića, koji je pažljivo uredio svaki detalj za dolazak svojih djevojaka. Prva se predstavila Josipa Lorković iz Novigrada na Dobri. Josipa ima 23 godine, a za sebe kaže da je cura sa sela koja se 'fura' na grad. Nedavno je diplomirala ekonomiju, a radi u obiteljskom hotelu. Budući da je još mlada, izlasci su joj hobi. 'Izlazim svaki vikend, a jako držim do fizičkog izgleda i mislim da svaka cura mora biti sređena jer nikad ne znaš kad ćeš naletjeti na pravu osobu!', kazala je Josipa dodajući da je zbog ljubomore spremna na svašta, pa čak i čekati na kiši da vidi s kim će ta osoba izaći van. Marijeva druga djevojka zove se Martina Globan, ima 19 godina i dolazi iz Grabovnice. 'Cura sam sa sela, imam svoje životinje i farmu', kazala je Marija dodajući da je brzopleta i tvrdoglava. 'Nikoga ne slušam osim sebe', rekla je Marija koja ima i sestru blizanku, stariju pet minuta. Amra Salihćehajić ima 20 godina i dolazi iz Gradačca, a radi za jednu medijsku kuću u Brčkom kao novinarka i montažerka. 'Djed mi je bio velik novinar pa sam i ja zbog njega zavoljela novinarstvo', kazala je Amra koja se obožava družiti sa svojim prijateljima. Alojz je svoje djevojke smjestio u svoju kuću, a one su bile oduševljene smještajem iako su rekle da im je bitan samo Alojz. Kada su započele priču o plivanju u rijeci, Anja i Snježana su otkrile da ne znaju plivati pa im je Rebecca ponudila svoju pomoć. Nevenka Bekavac (40) je, pak, iznenadila Marijanu svojim pozivom, a kada su se našle, Nevenka je rekla da je razmišljala o Stanku (52) i odustala. 'Stanko je malo stariji od mene i odustala bih od njega. Nisam sigurna u sebe i možda je bolje da prekinem. Bit će drugih farmera za mene, mlađih, atraktivnijih', rekla je Neve, a Marijana je rekla da će se potruditi pronaći joj onog pravog. Dražen Božić ugostio je svoje dame i odmah na početku im rekao da će morati puno raditi, što se njima nije svidjelo, ali im se svidjelo što se pokazao kavalirom ponijevši im kofere. Opuštene dame odmah su isprobale krevet, a Marija se našalila s Gordanom te joj oko vrata stavila Hajdukov šal iako zna da navija za Dinamo. Kod Stanka Rajčića stigle su tri dame kojima se jako svidio starinski uređen smještaj. Ksenija Munitić iz Splita ima 44 godine, a u slobodno vrijeme bavi se planinarenjem i trčanjem, svaki dan 4-5 kilometara. 'Smatram da imam talenta za pjevanje, pjevala sam po raznim takmičenjima', otkrila je Ksenija. 'Moj ljubavni život nije baš sretan, uvijek nabasam na neke agresivne tipove, ali ih se brzo riješim', rekla je Ksenija. Nives Pogorelić dolazi iz Splita, ima 56 godina. Bila je u braku 32 godine, a četiri godine je udovica. Budući da je slobodna, Nives traži nova ljubavna iskustva. 'Volim dobro pojest', popit', volim Hajduka iznad svega i ne bi' ga dala za cijeli svijet!', objasnila je Nives rekavši da je prava Dalmatinka. Ljubica Pucić dolazi iz Pule, ima 63 godine i radi u Općoj bolnici Pula. Ljubica je 14. dijete u obitelji, ima sina i kćer, a kaže da je sretno rastavljena. U slobodno vrijeme šiva istarske nošnje za lutkice, a davnih dana počela je pisati i istarske pjesme. Stanko je svoje dame odlučio iznenaditi, a i Dino će iznenaditi svoje djevojke, najavljuju s RTL-a.