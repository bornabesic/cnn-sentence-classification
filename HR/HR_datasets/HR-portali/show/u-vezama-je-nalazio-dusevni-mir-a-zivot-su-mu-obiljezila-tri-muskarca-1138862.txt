Ljubavni život preminule pop-zvijezde Georgea Michaela oduvijek je bio živopisan. Dostojan knjige. No samo tri muškarca mogu se pohvaliti time da ih je pjevač nazivao ljubavima života. U rijetkom intervjuu za britanske medije koji je dao 2007. govorio je o privatnom životu te priznao kako se samo tri puta uistinu zaljubio.  Prvi put bilo je to u njegovoj dvadesetsedmoj godini, kada je upoznao brazilskoga modnog dizajnera Anselma Feleppu. Prvi su se put susreli 1991. u predvorju brazilskog hotela, a šest mjeseci nakon što su počeli vezu Feleppa je doznao da je HIV pozitivan.  – Bila je to strašna vijest. Pribojavao sam se da sam se i sam zarazio, a nisam mogao o tome razgovarati s obitelji jer oni nisu znali da sam homoseksualac – rekao je tada dodavši kako je upravo Feleppa njegova prva ljubav. – On je bio prva osoba s kojom sam dijelio život. Tragično je to što sam ga izgubio, no bilo je prekrasno iskustvo poznavati ga – rekao je George.  Anselmo je preminuo 1993., a George se o njemu brinuo do samog kraja te mu naposljetku i posvetio pjesmu “Jesus to a Child”. Od toga gubitka pjevač se nije oporavio tri godine. – Bilo je to depresivno razdoblje. A onda sam izgubio majku. Osjećao sam kao da me netko ukleo – govorio je tada. S depresijom se prvi put suočio dok je bio u skupini Wham!, a iako njegova seksualnost nije bila tajna, dugo je to skrivao od javnosti te tek u tridesetima postao potpuno otvoren kada je o tome riječ. No “ljubavlju svog života” slavni je pjevač zvao i biznismena Kennyja Gossa. Vezu su počeli 1996., a prekinuli 2009. godine. No početkom prosinca ove godine počela su šuškanja kako su pjevač i poduzetnik obnavljaju svoj odnos. – George i Kenny u posljednje vrijeme ponovno provode puno vremena zajedno, što je divna vijest za sve nas koji smo se itekako brinuli za njega i njegovo zdravlje. Dok su bili zajedno, Kenny mu je bio oslonac koji ga je tjerao naprijed. Kenny je ljubav njegova života, stoga smo svi ovu vijest dočekali s odobravanjem – rekao je zajednički prijatelj za The Sun. Ljubavi svog života George je napisao emotivnu pjesmu “Where I Hope You Are”, a priznao je i kako je upravo Kennyjeva ljubav bila najbolja moguća podrška da ne počini samoubojstvo u teškim danima. Bez obzira na prekid, upravo je Kenny doletio u Beč i proveo sve vrijeme uz njega kada je George hospitaliziran zbog uporabe opijata 2011. godine. – Ne postoji utjeha u istini, bol je jedino što ona donosi. Nikad nećeš pronaći duševni mir ako ne slušaš svoje srce – zaključio je jednom britanski glazbenik.  Pokušavao je slušati svoje srce, no mir ipak nikad nije pronašao.  U idućim godinama pjevač se suočio s najtamnijim razdobljem svog života. Tada je i upoznao Fadija Fawaza, frizera i fotografa rođenog u Australiji. Par se rijetko pojavljivao u javnosti, no sada je, nakon što je svog partnera pronašao preminulog u krevetu, Fawaz ipak progovorio. – Vikend smo proveli zajedno. Došao sam k njemu u petak i sve je bilo u redu. U nedjelju smo trebali ići na božićni ručak, ali nije mi se javljao na telefon. Mislio sam da spava. Svratio sam u kuću u Oxfordshireu htijući ga probuditi. Tijelo mu je beživotno ležalo na krevetu. Ne znamo što se dogodilo. Nije sve bilo bajno u posljednje vrijeme, ali George se jako veselio Božiću, baš kao i ja. Nikad mi neće prestati nedostajati – rekao je shrvani Fadi britanskim medijima. Nakon što je objavio zadnji album “Symphonica”, legendarni se pjevač povukao iz javnosti. Nagađalo se kako se vratio ovisnosti pa i sada postoje indikacije da je navodno preminuo od posljedica opijata. No do kraja je volio i bio voljen. 