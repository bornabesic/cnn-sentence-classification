Sir Roger Moore, glumac koji je svjetsku slavu stekao igrajući Jamesa Bonda, umro je danas u dobi od 89 godina, a najpoznatijeg tajnog agenta glumio je u sedam filmova u rasponu od 12 godina. Ulozi Bonda, po kojoj će ga gledatelji pamtiti, udahnuo je sofisticiranost te sarkazam uz neizbježnu podignutu obrvu, za razliku od agenta 007 njegova prethodnika Seana Conneryja koji je ulozi pristupao kao macho muškarac. Najpoznatijega tajnog agenta glumio je u sedam filmova u rasponu od 12 godina te postao komercijalno najuspješniji Bond. Moore je rođen 14. studenoga 1927. u Stockwellu. Otac mu je bio policajac, a majka kućanica. S 15 je krenuo u srednju školu umjetničkog smjera, a kasnije postao naučnik u studiju za animaciju, gdje su ga kolege nerijetko ismijavali. "Bio sam najmanje važan od svih u cijeloj zgradi, zbog čega su me često slali u obližnji dućan po nepostojeće stvari i dobro se zabavljali na moj račun", svojedobno je ispripovijedao. Na kraju su ga otpustili jer je, kako su objasnili, "bio nesposoban", ne znajući da su mu time napravili uslugu. Naime, njegov otac, koji je u međuvremenu dogurao do policijskog detektiva, dobio je zadatak da istraži pljačku koja se dogodila u domu filmskog redatelja Briana Desmonda Hursta. Stjecajem okolnosti tata Moore sina je upoznao s Hurstom, a on mu je, prepoznavši talentiranog mladića, dao priliku da bude zamjena za ulogu u filmu "Cezar i Kleopatra" u Londonu. Bio je iznimno darežljiv mentor i Mooreu je platio studij glume na londonskoj Kraljevskoj akademiji dramskih umjetnosti. Zbog pohađanja Akademije četrdesetih je godina dobivao manje uloge u filmovima, a po završetku Drugoga svjetskog rata pozvan je u vojsku gdje je dobio čin kapetana. Služio je u Royal Army Service Corps te zapovijedao manjom bazom u Zapadnoj Njemačkoj. Godine 1953. izgledom i manjim kazališnim i tv-ulogama ostavio je iznimno dobar dojam na lovca na talente MGM-a, filmske tvrtke za proizvodnju i distribuciju filmova i tv-programa, koji ga je pozvao u Ameriku. Potpisuje ugovor s MGM-om i dobiva uloge u tv-serijama "Ivanhoe", "The Alaskans" i "Maverick". Godine 1962. dobiva ulogu Simona Templara u tv-seriji "Svetac", koja ga je proslavila i lansirala prema ulozi Bonda. Njegovu sofisticiranost, karakteristično podizanje obrve, sarkazam i šarm kojemu u tv-ulogama nije uspjela odoljeti nijedna žena, redatelji su iskoristili u njegovoj najzapaženijoj ulozi, onoj tajnog agenta 007. Po njegovu priznanju ulogu je prihvatio 1966., nakon što ju je odbio njegov prethodnik Sir Sean Connery. Prvi film u kojem je Moore glumio Bonda bio je "Živi i pusti umrijeti" iz 1973. godine, a slijedili su "Čovjek sa zlatnim pištoljem" (1974.), "Špijun koji me volio" (1977.), "Operacija svemir" (1979.), "Samo za tvoje oči" (1981.), "Octopussy" (1983.) i "Pogled na ubojstvo" (1985.). Nakon 'umirovljenja' živio je u na dvjema adresama naizmjence - u Švicarskoj i u Monte Carlu, no puno je vremena proveo putujući svijetom kao UNICEF-ov veleposlanik dobre volje, smatrajući taj posao svojim najvećim postignućem. Uvijek elegantan i besprijekorno odjeven, 2015. je, po izboru časopisa GQ proglašen najbolje odjevenim muškarcem na svijetu. Privatno je bio pristaša Konzervativne stranke te je 2011. javno dao potporu Davidu Cameronu kojega su tada kritizirali zbog politike prema EU-u. Unatoč raznim postignućima i poslovima kojima se bavio, uloga Jamesa Bonda obilježila ga je za čitav život. "Naravno da ne žalim za danima u kojima sam snimao Bonda. Jedino moram reći da žalim što junake nažalost općenito posvuda predstavljaju kao osobe s oružjem, a iskreno govoreći ja sam oduvijek mrzio oružje i ono što ono predstavlja", kazao je u jednom intervjuu.   Slavni glumac bio je čest i rado viđen gost Dubrovnika, koji je posjećivao na poziv prijatelja, violinista Juliana Rachlina. Dubrovačkoj publici ostat će u osobitu sjećanju Mooreov nastup 2010. na glazbeno-naratorskoj večeri posvećenoj Beethovenu, kada je u sklopu desetoga festivala komorne glazbe "Julian Rachllin i prijatelji", čitao "Heiligenstadtske oporuke". Te je godine na gradskome stadionu odigrao i revijalnu dobrotvornu nogometnu utakmicu s još jednom glumačkom zvijezdom, Johnom Malkovichem.