Međunarodni filmski festival za djecu KinoKino u svojem će drugom izdanju donijeti presjek najboljih filmskih ostvarenja za djecu, a zagrebačko kino Europa i ove će godine od utorka, 21. veljače do nedjelje, 26. veljače postati središte dječje filmske imaginacije. Festival otvara filmska poslastica za sve generacije, jedan od najslavnijih dječjih filmova svih vremena – Goonies Richarda Donnera iz 1985. Među osam novih igranih filmova iz natjecateljskog programa našao se i najnoviji film jednog od najznačajnijih suvremenih njemačkih redatelja Andreasa Dresena, Timm Thaler: dječak koji je prodao svoj osmijeh, adaptacija istoimene dječje knjige Jamesa Krüssa. Ovogodišnji KinoKino Festival u znaku je filmskih obrada kultnih dječjih romana, pa će tako, osim Dresenovog Timma Thalera, prikazan biti i četvrti nastavak domaćeg hit-serijala temeljenog na popularnim romanima Ivana Kušana o dječaku Koku, Uzbuna na Zelenom Vrhu u režiji Čejen Černić, a neposredno uoči početka službene kinodistribucije publika KinoKino Festivala moći će pogledati i film Anka Dejana Aćimovića, snimljen prema romanu Anka Brazilijanka Mate Lovraka. Program uključuje i nova filmska ostvarenja iz Švedske, Nizozemske i Francuske, dok će dašak egzotike s druge strane svijeta donijeti indijski film Badminton Mehrana Amrohija. Izvan konkurencije prikazan će biti nagrađivani animirani hit-film koji trenutno konkurira za Oscara – Moj život kao Tikvica Claudea Barrasa. Filmove u utrci za festivalsku nagradu ocjenjivat će zasebno dječji žiri, sastavljen od petero osnovnoškolaca, te tročlani profesionalni žiri čijim će dijelom ove godine biti njemački glumac David Kross, najpoznatiji po ulozi u filmu Žena kojoj sam čitao nagrađivanog redatelja Stephena Daldryja (Billy Elliott, Sati, The Crown) s Oscarom nagrađenom Kate Winslet. Filmsku će struku u žiriju predstavljati i domaći kreativni svaštar, redatelj, glumac, DJ i kvizoman Mario Kovač te hrvatski ilustrator i redatelj Milan Trenc, po čijoj je slikovnici snimljen popularan film Noć u muzeju Shawna Levyja. Kako se festivalsko filmsko iskustvo ne bi zadržalo isključivo na gledanju filmskih ostvarenja, mališani će nakon svake projekcije s moderatorima moći diskutirati o odgledanim filmovima, a imat će priliku uključiti se i u zabavne radionice. Ni roditelji i odrasli pratitelji djece u kino neće ostati zakinuti: sve će generacije moći sudjelovati u filmskim kvizovima, a samo za odrasle predviđen je Program 18+ koji, uz već spomenuti film Žena kojoj sam čitao, donosi i novo ostvarenje jednog od najzanimljivijih redatelja nezavisne američke kinematografije: Ljeto u Brooklynu Ire Sachsa.   Tema: FILM 