Premda je povratak 'Zvjezdanih staza' na male ekrane već duže vrijeme obavijen velom tajne, iz SAD-a smo ipak uspjeli iskopati neke neslužbene informacije o dugoočekivanoj TV seriji. Konkretno, saznajemo da će CBS-ov novi serijal biti smješten u klasičnom svemiru 'Zvjezdanih staza', dakle ne onaj koji je rebootao J.J. Abrams. Uz to, prva će se sezona odvijati u eri prije one koju smo vidjeli u 'Zvjezdanim stazama: Nova generacija', no nakon događaja iz 'Zvjezdanih staza 6: Neotkrivena zemlja'. Istina, to je prilično velik vremenski period, no na temelju ove informacije se i dalje može zaključiti da će se vrijeme radnje preklapati s periodom aktivnosti Enterprisea B i Enterprisea C. Također, čini se kako serija neće biti smještena na neki Enterprise, a kreativni direktor Bryan Fuller navodno planira puno vremena posvetiti zločestoj skupini Klingonaca koja će stajati na putu našim još neimenovanim herojima. Osim toga, isti izvori navode i kako će nova serija biti sezonska antologija, dakle nešto poput 'Američke horor priče', 'Pravog detektiva' i 'Fargoa'. Drugim riječima, svake godine, odnosno sezone možemo očekivati blago promijenjenu formulu i značajno promijenjenu glumačku postavu, mjesto i vrijeme radnje. Prva sezona nove serije 'Zvjezdanih staza' debitirat će na CBS-u tijekom 2017. godine. O konkretnom datumu izlaska još uvijek nema riječi, no nove informacije očekujemo uskoro. Izvor: adria.ign.com Tema: FILM 