Dvorac Ribnik, smješten sjeverozapadno od Karlovca, na čijoj obrambenoj kuli još uvijek stoji grb plemićke obitelji Frankopana i čija okolica izgleda kao da je tamo vrijeme stalo prije stotinu godina, krajem kolovoza postaje dom sudionicima RTL-ova realityja “Anno: ljeta Gospodnjeg 925”. Ideja da se vrate u srednji vijek, žive bez hladnjaka, štednjaka, televizora te da hranu umjesto u supermarketima pronalaze u šumi i da sami traže načine kako tu istu hranu sačuvati od propadanja, privukla je čak 1700 Hrvata. Britanci vole prošla vremena Bijeg od užurbanosti gradskog života i civilizacije, kažu nam na RTL-u, podjednako je privukao i žene i muškarce te gotovo svi prijavljeni imaju visoku stručnu spremu i najviše prijava stiglo je iz urbanih dijelova naše zemlje. Većina kandidata u dobi je između 18 i 25 godina te su u svojim prijavama naglasili da su zaljubljenici u povijest i zbog toga žele okusiti kako je život izgledao u vrijeme vladavine kralja Tomislava. Lončarstvo, šivanje odjeće, izrada oružja, metode konzerviranja hrane i lov dio su zadataka koje će sudionici morati svladati iz tjedna u tjedan. Očekuju ih i viteške borbe i vojnički pothvati kroz koje će se boriti za očuvanje svog teritorija, ali i za prolaz u sljedeće krugove natjecanja te u konačnici i za samu pobjedu i novčanu nagradu. Ovaj povijesni spektakl RTL radi prema norveškoj licenciji “Anno 1721” koja je na tamošnjoj televiziji NRK TV prvi put prikazana prošle godine. U norveškoj verziji sudjelovalo je 14 kandidata koji su se vratili 300-tinjak godina u prošlost, a cijeli reality trajao je deset tjedana. Odmah na samom početku showa sudionici su bili podijeljeni u dva tima koja su se borila jedan protiv drugoga. Zadaci su im bili slični kao i u našoj verziji, morali su naučiti kako izrađivati cipele i staklo, svladali su šivanje, uzgajanje voća i povrća pa čak i naučili i kako sagraditi kuću bez pomagala suvremene civilizacije, što je značilo napraviti nacrte kuće, pronaći materijal i način kako izgraditi kuću kakve su bile u 18. stoljeću. Zanimljivo je da su se i kod Norvežana prijavili uglavnom visokoobrazovani sa željom da žive na način na koji su njihovi preci živjeli u 18. stoljeću. Druga sezona odvija se u 16. stoljeću, točnije 1537. godine, povijesne okolnosti nešto su drukčije nego u prvoj sezoni, ali zadaci ostaju isti; dvije skupine natjecatelja moraju svladati vještine i zanate tog vremena, boriti se za svoj teritorij i samo troje od tih 14 natjecatelja naći će se u finalu. Snimanje norveške druge sezone počinje otprilike u isto vrijeme kao i snimanje naše verzije. Ovaj show zaintrigirao je i Britance koji su ga otkupili i prikazuju ga na svom kanalu BBC1. Inače, Britanci su veliki obožavatelji ovakvih televizijskih formi u kojima je tema oživjeti davna vremena. U početku su uglavnom kroz igrane dokumentarne serijale oživljavali i rekonstruirali viktorijansko doba, vrijeme od sredine 19. do početka 20. stoljeća, pa je tako nastao cijeli serijal emisija na tu temu koji su se zvali: “Viktorijanski vrtovi”,“Viktorijanska kuhinja”, “Viktorijanska ljekarna”... Zadnji navedeni serijal nedavno smo pratili i na HRT-u i u toj emisiji povjesničarka Ruth Goodman, profesor farmacije Nick Barber i doktor Tom Quick zatvorili su se u ljekarnu iz 19. stoljeća i “smućkali” lijekove protiv prehlada, upala pluća i sličnih bolesti te su testirali mogu li se ti lijekovi i tadašnje metode liječenja primijeniti i danas. Uz ove serijale bio je popularan i dokumentarni reality nazvan “Život na farmi u vrijeme Tudora”. U ovoj emisiji troje je sudionika pokušalo rekonstruirati život na selu od 15. do 17. stoljeća. Uzgajaju ovce, krave, suše ljekovito bilje, otkrivaju načine kako sačuvati hranu te uče kako razmjenom dobara doći do sredstava za preživljavanje. I poznati sudjeluju u realityju Početkom ovog stoljeća Britanci su polako ove serijale pretvarali u male reality showove. Reality “Povratak u prošlost” tri je obitelji vratio u edvardijansko vrijeme, negdje početkom 20. stoljeća, i svaka obitelj bila je pripadnica jednog društvenog sloja te su se tijekom tjedana pokušali prilagoditi stilu života koji im je zadan. Zanimljiv reality bio je i “24 sata u prošlosti” u kojem su sudjelovale poznate osobe iz Velike Britanije, a vrijeme u koje su se vratili bila je sredina 19. stoljeća. Glumci, voditelji i javne osobe radili su tako kao gostioničari, zidari, smetlari, spavali su u drvenim potleušicama, na prašnjavim podovima, bez struje i vode.  >>Kadirov bira pomoćnika u realityju!   