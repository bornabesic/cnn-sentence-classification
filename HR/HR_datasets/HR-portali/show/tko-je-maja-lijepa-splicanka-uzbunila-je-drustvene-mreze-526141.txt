Na Facebook stranici satiričnog portala osvanula je 'fotka' žirija showa 'Zvijezde' koja je pokrenula lavinu komentara. - Koja si ti da prodaješ pamet - stoji na fotografiji na kojoj je zaokruženo lice Maje Bajamić (26). Neki korisnici društvenih mreža potrudili su se i 'guglali' Maju pa objasnili drugim zbunjenim komentatorima kako je riječ o bivšoj pjevačici Teške industrije. Bilo je i onih koji su se sjetili Majinih početaka u talent showu. Naime u trećoj sezoni 'Hrvatska traži zvijezdu' bila je u četvero najboljih, a natjecala se i u prvoj sezoni. U prvu sezonu prijavila ju sestra bez njezinog znanja. Maja je tada pohađala srednju školu pa je zbog toga odustala od showa u kojem je dospjela do top 15. - Kada mi se ponovo ukazala prilika, odlučila sam da moram sudjelovati. Ipak sam već bila na fakultetu i sve je bilo drukčije posloženo, a i ja sam bila zrelija i spremnija na kritiku kakva god ona bila. Imala sam i više pjevačkog znanja i smatrala sam da imam što za pokazati - prisjetila se Maja. Ljubav prema glazbi traje još od djetinjstva, a tada je nastupala na brojnim glazbenim dječjim festivalima i u emisijama 'Hrtić hitić' te u 'Turbo limach showu'. Kao tinejdžerica je osnovala vlastiti bend, a s VIS Gospe od zdravlja snimila je album duhovnih pjesama. Kada je talent show završio, stvari nisu krenule u smjeru u kojem je ona htjela. Naime, ponude su stizale no niti jedna nije bila onakva kakvu je ona očekivala. - To su bile samo cajke i kič - objasnila je Maja koja je nekoliko put izjavila kako se ne želi 'prodati'. Stoga je uzela pauzu i posvetila se studiju sociologije i pedagogije. Ipak, ljubav prema glazbi bila je prevelika te je svakog vikenda putovala iz Zagreba u Split na satove pjevanja kod bivšeg frontmena grupe Stijene, Miše Limića. Na odlaske je trošila cijelu ušteđevinu no nije joj bilo žao. S njim je vježbala samo stari rock, koji joj kako kaže, ima težinu i dušu. - U tim godinama sam se stvarno oblikovala kao umjetnica - rekla je Maja koja je nekoliko puta naglasila kako joj je najveći uzor legendarna Josipa Lisac. Život joj se promijenio kada joj se javio Marin Aničić s gotovim projektom i konkretnim pjesmama pop, gospel, RnB i soul žanra koje su je odmah osvojile. Zadovoljna Maja napokon je snimala pjesme kakve je oduvijek htjela. U listopadu prošle godine postala je članica Teške industrije u kojoj je došla na mjesto Lee Mijatović. U prvom spotu 'Pratim te u stopu' kojeg je snimila s rock bendom, Maja Bajamić je 'zapela' za oko muškom djelu publike, ali sreća ipak nije dugo trajala. Već u ožujku ove godine objavila je kako nastavlja sa solo karijerom, Ivica Propadalo rekao je kako nisu kliknuli s Majom te da bend planira napraviti pauzu. - S dečkima mi je bilo odlično. Odradili smo zanimljivu božićnu i novogodišnju turneju. U startu smo ugovorili šest koncerata. No ipak sam odlučila graditi samostalnu karijeru. Tekst i glazbu za novu pjesmu sama sam napisala - izjavila je Bajamić. Od svibnja ju gledamo u talent showu 'Zvijezde' gdje zajedno s Tonyjem Cetinskim, Massimom, Remi i Foxom bira novu nadu domaće glazbene scene.