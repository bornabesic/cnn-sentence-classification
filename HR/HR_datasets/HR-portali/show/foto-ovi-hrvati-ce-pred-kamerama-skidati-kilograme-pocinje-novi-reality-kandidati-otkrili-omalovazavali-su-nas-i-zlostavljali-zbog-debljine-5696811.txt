'Život na vagi' novi je RTL-ov natjecateljski reality show, koji ljudima s prekomjernom tjelesnom težinom nudi priliku suočiti se s njihovim životnim problemima. Njima će se baviti, trenirati i podučavati ih o zdravim životnim navikama stručnjaci treneri, nutricionisti i liječnici. Život 18-ero kandidata promijenit će se u potpunosti, a nezdravi način života zamijenit će zdravim navikama i tjelovježbom, sve kako bi na kraju jedan od njih izgubio najviše kilograma te tako dobio pozamašnu novčanu nagradu, novi pogled na život, ali i novi odraz u ogledalu. Promo RTL   U tome će im pomoći treneri Mario Mlinarić i Sanja Žuljević, dok će im moralna podrška biti voditeljica Marijana Batinić. - Iskreno, prije početka snimanja mislila sam da je ovo samo još jedan makeover show, ali to nije to. Ovo je emisija u kojoj se mijenjaju životi. Često ljudi misle 'ako imaš novac, lako ćeš skinuti kilograme jer možeš platiti trenere i nutricioniste', no to često nije tako. Mene je kod naših kandidata oduševio timski duh, jedni drugima su podrška, kao braće i sestre su - kaže Marijana Batinić. Promo RTL   Kreativna producentica showa je Antonija Blaće. - Trudimo se da kandidati nakon ispadanja odu promijenjeni, da i vani primjenjuju ono što su naučili u kući. Imaju na raspolaganju liječnike, psihologe, nutricioniste, trenere…, sve da bi im se olakšao put. Dosad su zajedno skinuli oko 300 kilograma, a mnogi su se riješili tableta za tlak i sličnih stvari. Neki kandidati su nam došli doslovce životno ugroženi. Bilo je pitanje hoće li nešto poduzeti ili će umrijeti - priča Antonija, koja je bila zadužena i za odabir kandidata koji su ušli u kuću i od 12. siječnja su na strogom režimu. - Nije bilo osobe koja nije ispričala neku tešku priču, priču o omalovažavanju i zlostavljanju zbog viška kilograma. To je jako raširen problem i nadamo se da ćemo ovom emisijom ukazati na to - izjavila je Blaće. Promo RTL Promo RTL Promo RTL   Tijekom showa, koji traje tri mjeseca, kandidati su podijeljeni u dva tima, a cijelo to vrijeme žive u izolaciji u jednoj zagrebačkoj vili. Svaki njihov tjedan kulminira vaganjem kako bi se utvrdilo koji je tim više smršavio. Tim koji ima niži postotak izgubljenih kilograma u tjednu morat će između sebe odabrati koja osoba napušta daljnje natjecanje. 'Život na vagi' (u originalu 'The Biggest Loser') dotaknuo je živote stotina tisuća ljudi diljem svijeta, pričajući snažne emotivne priče u kojima na kraju trijumfiraju jačina ljudskog duha nad problemima koje su kandidati imali. Promo RTL   U Sjedinjenim Američkim Državama show ima već 16 sezona, a popularan je i u Australiji, Argentini, Brazilu, Kini, Finskoj, Njemačkoj, Mađarskoj, Islandu, Izraelu te mnogim drugim zemljama. Tko će od 18-ero kandidata 'Života na vagi' biti onaj čiji će odraz u ogledalu biti gotovo neprepoznatljiv nakon rigoroznih životnih promjena, gledatelji će uskoro otkriti na RTL-u. Mario Mlinarić magistar je kineziologije i profesor tjelesne kulture, a na Kineziološkom fakultetu u Zagrebu drži predavanja o kondicijskoj i fizičkoj pripremi profesionalnih sportaša. Promo RTL   Mario ima dugogodišnje iskustvo u kondicijskoj pripremi brojnih profesionalnih sportaša poput Mirka Filipovića, Stipe Miočića, Duje Draganje, KHL Medveščaka, Stipe Drviša te mnogih drugih. Poznat je po svojoj predanosti u razvijanju i implementiranju inovativnih tehnika u fitnessu, a njegovi specifični programi treniranja prikazani su u mnogobrojnim publikacijama i televizijskim emisijama. Osnivač je Core Gyma, poznatog centra za kondicijsku pripremu sportaša, a uz sve to je i trostruki osvajač Guinnessova rekorda u guranju automobila. Stoga ne čudi da je Mario idealan trener kandidatima 'Života na vagi' jer kod njega nema predaje. Sanja Žuljević osobna je trenerica i savjetnica za zdravu prehranu (individualni programi zdrave prehrane) od 2005. Diplomirala je na Kineziološkom fakultetu Sveučilišta u Zagrebu, a jedina je licencirana trenerica u Hrvatskoj za Bodyshred program treninga Jillian Michaels, koja je u Americi poznata kao osobna trenerica, poduzetnica, autorica brojnih DVD-ova o gubljenju težine te trener američke inačice  showa 'Život na vagi'. Promo RTL   Sanja je nezavisna osobna i grupna trenerica u Tower Fitnessu u Zagrebu, sa specijalizacijom za metaboličke i funkcionalne treninge te treninge za lumbalnu (bolnu) kralježnicu, a i stručna suradnica na Učiteljskom fakultetu na katedri za Kineziološku edukaciju. Osim što je osobna trenerica, Sanja je učiteljica snowboardinga te ronilac, a godinu dana provela je kao sportska animatorica za djecu u Americi. Da je Sanja svestrana i da ne poznaje strah, dokazuje to što je 2004. radila na visinskim poslovima, na crkvama i zidinama Dubrovnika i Elafita, što joj uvelike pomaže da svoju hrabrost prenese i na kandidate showa.