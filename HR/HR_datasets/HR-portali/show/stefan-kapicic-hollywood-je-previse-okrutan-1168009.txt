Srpski glumac Stefan Kapičić, koji sa zaručnicom, zagrebačkom glumicom Ivanom Horvat, već godinu dana živi u Los Angelesu, nakon uloge u prošlogodišnjem hitu “Deadpool” dobio je angažman u novoj seriji “Counterpart”, koja se upravo snima. Budući da je riječ o velikom projektu sa zvučnim hollywoodskim imenima, talentirani 38-godišnjak nije mogao otkriti detalje, ali nam je zato dao uvid u svoj život u L. A.-u. – “Counterpart” je visokobudžetna serija koja će se početi prikazivati početkom 2018. Serija je psihološki triler s primjesama znanstvene fantastike. Okupila je impresivnu ekipu glumačkih veličina poput protagonista, oskarovca J. K. Simmonsa, Olivije Williams, Stephena Ree i drugih. Režija je povjerena Martinu Tyldumu, kojeg publika pamti kao redatelja za Oscar nominiranog filma “Igra oponašanja” – kaže Stefan. Deadpool mu je bio velika odskočna daska u svijet Hollywooda, koji ima visoke kriterije. – U Hollywoodu kažu da si dobar koliko je dobar tvoj posljednji film. Uspjeh “Deadpoola” otvorio mi je vrata o kojima sam prije mogao samo sanjati. Ovo je krvava borba, neprestano dokazivanje, mnogo udaraca na ego. Hollywood je previše okrutan. Put prema uspjehu uistinu je popločan trnjem, razočaranjima... Ali o tome koliko ste jaki i sigurni u sebe ovisi dokle ćete dogurati – kaže glumac koji je otkrio i kako izgleda njegov život s Ivanom. – Jutro je rezervirano za trening, onda odemo na kavu, ponekad do plaže, otkrivamo nove lokacije u četvrti Downtown. Navečer izlazimo s prijateljima, slušamo dobar jazz, gledamo stand up komediju ili se zatvorimo u stan i gledamo serije. Ovdje vam svaki dan može promijeniti život. A to se pokazalo i Ivani koja je radnu dozvolu dobila u roku od tjedan dana, već ima svog agenta i neke projekte. Upravo snima modni film za japansku legendu Yoshikija, nakon čega će snimati reklamu za jedan veliki svjetski brend. Ljudi ovdje lijepo reagiraju na Ivanu i njezin bezbrižan duh – kaže Stefan.  