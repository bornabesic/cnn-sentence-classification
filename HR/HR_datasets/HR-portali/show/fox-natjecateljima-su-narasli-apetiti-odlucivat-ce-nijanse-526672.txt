Tek što smo dobili dvanaest najboljih pjevača amatera u dobi između 16 i 35 godina, večeras ćemo se morati oprostiti od njih dvoje. Nova faza natjecanja u showu 'Zvijezde' traži ozbiljnost, predanost i snagu natjecatelja jer su u ovoj borbi kriteriji sve zahtjevniji. - Već smo došli blizu kraja. Sabrali smo najbolju ekipu, a to bi kandidatima trebalo biti i kompliment i odgovornost - kaže Maja Bajamić, članica žirija RTL-ovog glazbenog showa, a s kojom se slaže i Tony Cetinski koji će nastupe kandidata 'bolje analizirati, obratit će veću pažnju na detalje jer banalnim pogreškama, poput zaboravljanja teksta, više nema mjesta'. - Sad se već događaju dramatičnije stvari, a rastu i apetiti… Sad će odlučivati te male nijanse - objašnjava Fox, a Remi dodaje kako od natjecatelja očekuje junačku borbu 'rogove u rogove' jer će na kraju, citirajući Massima, pobijediti onaj ili ona koji je psihički najstabilniji. U dvanaest najboljih ušli su Marija Barišić iz Kutine, Marija Radonić iz Đakova, Sandro Bjelanović iz Novske, Bernarda Bobovečki iz Slavonskog Broda, Ilija Atanacković iz Trpinje, Iva Vranješ iz Osijeka, Miro Lozar iz Delnica, Petar Nižetić iz Splita, Sara Andrić iz Solina, Jessica Atlić McColgan iz Zadra te Sara Knežević i Filip Rudan iz Zagreba. Svi oni večeras će zasjati na pozornici u punoj spremi, s uređenim frizurama i odjevnim kombinacijama koji su osmislile vrijedne ruke profesionalnih stilista. Svaki od dvanaest kandidata otpjevat će samo jednu pjesmu pred žirijem i publikom. Žiri će od sada bodovati nastupe ocjenama od 1 do 10, no voditeljica Antonija Blaće će pred kandidatima otkriti samo tri ocjene žirija, dok su ostale dvije tajne do samog kraja showa. Da su kandidati itekako spremni pokazati se i žiriju i gledateljima u najboljem svjetlu, dokazuju i vrlo pohvalni komentari žirija. Tony će tako već sada priznati kako pojedine kandidate vidi u finalu, Maju će toliko raznježiti nastup jedne natjecateljice da će joj bez ijedne zamjerke dati desetku, a Fox će jedan nastup pohvaliti na svoj karakterističan način: - Da prodaješ akumulator, ja bih kupio osam komada! Uopće nisam stigao pratiti jesi li pogodila koji ton ili nisi. Djelovala si kao prava pjevačica! Ako ćeš ikada prodavati akumulator, javi se! Bit će prometa. Tko od ovih dvanaest slavuja propušta priliku osvojiti 100 tisuća kuna i ugovor s Dallas Recordsom? Odgovor ćemo saznati večeras u novoj epizodi glazbenog showa 'Zvijezde' u 20 sati na RTL-u.