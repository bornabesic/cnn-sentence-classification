U trećoj i posljednjoj epizodi prvog ciklusa 'Samo nebo zna' Dora je morala odabrati dvojicu s kojima će zaviriti u budućnost, odnosno odabrati dvojicu koji ne idu dalje. Dora, inače bivša Večernjakova blogerica, svojim je razigranim tekstovima osvojila srca čitatelja. Sve priče s Dorina bloga možete pročitati OVDJE. 'Tomislav, tvoju sliku sam prvu vidjela i na njoj su mi se najviše svidjele tvoje lijepe plave oči, i imala sam dojam da se radi o izuzetno toploj i dragoj osobi što si i potvrdio. Iako je lijepo s vremena na vrijeme čuti da bi ti netko propustio sve odluke u životu, međutim rekao si da ti ne bi mijenjao ništa na sebi, a ja smatram da svaka osoba do kraja života ima mjesta za napredak pa tako i ti', rekla mu je Dora te se pozdravila s njim. 'Andrija, u našem razgovoru, izuzetno me iznenadila tvoja iskrenost, ali došla je prekasno. Čitavo vrijeme si bio nešto što nisi i mislim da prvo moraš biti iskren sam sa sobom i možda dođeš do zaključka da izgled nije ono što je najbitnije u životu', rekla je Andriji te mu se zahvalila što ga je upoznala. Došlo je vrijeme za pogled u budućnost. Prva projekcija budućnosti bila je s Josipom. Urbana vila u kojoj bi, u jednoj od budućnosti, mogla živjeti Dora i Josip, oduševila je njih oboje. Na slici na zidu bila je obiteljska fotografija s dvoje djece, sinom i kćeri, a u poruci za Doru pisalo je  da je ona i dalje aktivna blogerica, no briga oko djece joj je glavni prioritet. Josip je u alternativnoj budućnosti otvorio teretanu u koju dolaze poznata lica hrvatske estrade, a Dora i on svake godine putuju na neku novu destinaciju u svijetu. 'Putovanja su moja najveća ljubav i to me najviše oduševilo ', kazala je Dora. U slijedećoj poruci kraj slike s vjenčanja je pisalo: 'Vaše vjenčanje je bilo romantično, pješčana plaža i uski krug obitelji i prijatelja'. Josip se nije skroz složio s porukom jer bi htio i djelić tradicije na vjenčanju, no uslijedilo je novo iznenađenje, a to je bio obiteljski auto parkiran ispred kuće s čime su oboje bili zadovoljni. 'Dora nije onakva kakva se pokazuje u javnosti, ona je osjećajna osoba, a ne materijalna, to sam shvatio kad sam je malo bolje upoznao', zaključio je Josip. Ulazak u dječju sobu oboje ih je raznježio, a Lea i Bruno su imena djece koja su im dodijelili. U najomraženijem djelu kuće za Doru – kuhinju, čekala ih je poruka koja ju je razveselila jer je u njoj stajalo da je Josip taj koji je glavni kuhar, a Dora mu je morala pomoći pripremiti večeru. 'Cure kada kažu da ne znaju ništa u kuhinji, to se svede na to da znaju osnovne stvari, ali Dora ne zna ni krumpir oguliti, pa mi je bilo, ono, zašto ne znaš!?', otkrio je Josip, kojem je na večeru došao Josipov prijatelj Ivan. Nakon budućnosti s Josipom Dora je zavirila i u ljubavni vremeplov s Dejanom. 'Kada sam ga vidjela pred kućom, bio je hladniji i otuđen, kao da nije oduševljen što me vidi', zaključila je Dora, no kada su ušli u kuću promijenila je mišljenje jer ih je dočekao topli dom s dva psića, njihovom zajedničkom fotografijom te jednom njihove kćerkice Laure što je Doru jako raznježilo budući da bi ona baš tako nazvala svoju kćer. U poruci je stajalo: 'Dejan i ti ste jako sretan par i ostali ste još čvršći u vašoj vezi s obzirom na vaš temperament. Imate predivnu kćer Lauru, a ti si nastavila pisati svoj blog koji je postao popularan, a dobila si i svoju emisiju na lokalnoj TV postaji dok se Dejan u potpunosti posvetio glazbi'. 'Svidjela mi se ideja da bi danas sutra postala uspješna blogerica i imala vlastiti talk show', kazala je Dora. Doru i Dejana iznenadila je fotografija njihova vjenčanja. 'Ajme pa ja sam na ovoj slici odradila stotine plastičnih operacija!', kazala je Dora u šoku. Nakon što su u idućoj poruci saznali da ih na CD playeru čeka njihova pjesma uz koju su se prvi put poljubili, Dora je čuvši Ninu Badrić, te sliku na zidu, zaplakala. 'Od svega me slomila slika dječjeg crteža. Valjda su mi proradili majčinski instinkti. Vjerujem da je najljepši osjećaj jednog dana postati mama, a ova slika pršti ljubavlju', komentirala je Dora. Potom ih je dočekala poruka da se u dvorištu nalaze njihovi automobili. Dora je odlučila da će njezin biti manji crveni auto, a na kraju zaključila da joj to ništa nije bitno koliko sretna obitelj. Potencijalni par nije bio zadovoljan spavaćom sobom budući da je s njima u sobi trebala biti i njihova kćer, a i njezin kućni ljubimac, zamorac bez krzna! U kuhinji ih je pak dočekala poruka da su namirnice za večeru spremne i da na večeru dolazi draga osoba iz Dejanovog života. 'Ti ćeš kuhati!', odrješita je bila Dora. No, na kraju mu je očitala i lekciju o tome kako se špageti stavljaju u kipuću vodu, a ne hladnu. 'Vladala je neka nervoza u našem kulinarskom odnosu, a to mi je pokazatelj da se stvarno klonim kuhinje', zaključila je. Na večeru je došao Dejanov dobar prijatelj, a Dora ga je 'izrešetala' pitanjima. Najviše je se dojmilo to što joj je rekao da smatra da bi joj Dejan jednog dana mogao biti odličan suprug i otac djeteta. 'Nisam siguran da će njih dvoje biti skupa jer mi djeluje dominanto, što kod Dejana ne prolazi', zaključio je njegov prijatelj. Nakon dvije projekcije budućnosti Dora je donijela svoju odluku, a zaključila je da je ovo, od svih njezinih putovanja bila najluđe putovanje na kojem je bila. 'Shvatila sam da željeni Pandorin harem je bolje svesti na priču jedan na jedan. Malo me 'zbonacala' cijela ova avantura', otkrila je Dora. 'Onaj koji je idealan za Doru je Dejan, ali sumnjam da će njega izabrati. Povest će se za nečim zanimljivijim i neće obratiti dovoljno pažnje', otkrila je vizionarka Vera Čudina, dok je Bruno Šimleša zaključio da bi joj bolje odgovarao Josip, a Maja Vučić je kazala da su obojica slični. Dora je na kraju odabrala Josipa, a Dejana poslala kući. 'To sam i očekivao jer se nije ni stvorila neka kemija, pa nisam razočaran', rekao je Dejan. A Josip i Dora ostali su u zagrljaju. 'Josip nije imao konkurenciju jer se postavio kao alfa mužjak, a ja trebam takvog muškarca uz sebe'. >> Prepoznajete li ove poznate osobe, ovako će izgledati za 20 godina 