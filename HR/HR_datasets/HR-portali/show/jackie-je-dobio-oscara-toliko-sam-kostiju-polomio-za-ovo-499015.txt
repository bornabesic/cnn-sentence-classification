Jackie Chan primio je Oscara za životno djelo, tj. počasnog Oscara na osmoj dodjeli Governors nagrada za životno djelo u subotu u Los Angelesu. Događaj je sponzorirala Akademija filmskih umjetnosti i znanosti, a počasna nagrada dodjeljuje se već osmi put onima koji su pokazali izvrsnost u životnim ostvarenjima i koji su mnogo doprinijeli filmskoj umjetnosti ili Akademiji. Chan, rođen u Hong Kongu prije 62 godine, počeo je glumiti još sa pet godina, a prvi proboj na filmsko tržište imao je 1978. godine. Od tada pa do danas glumio je u 150 filmova, a sudjelovao u stvaranju preko 200, pa niti sad ne pokazuje znakove posustajanja, tako ćemo i ove godine dobiti još jedan njegov film. - Nakon 56 godina u filmskoj industriji, i snimanja preko 200 filmova i toliko slomljenih kostiju napokon je ovo moje - oduševljeno je prokomentirao Jackie. U Hollywood se probio 1998. godine filmom 'Gas do daske' (premda je zamalo glumio i u Stalloneovom 'Razbijaču') koji je imao i vrlo uspješna dva nastavka, a u planu je još jedan. Uz te filmove, dao je i glas u hitu 'Kung Fu Panda'. Uz pomoć 'Šangajskog popodneva' (snima se i treći dio te franšize), 'Smokinga' i 'Karate Kida' pokazao je da je glumac koji je sposoban privući publiku u kina. Poslije dodjele je Sly Stallone na svojem Instagramu podijelio fotografiju kojom insinuira da bi veliki glumci možda uskoro mogli skupa surađivati na projektu. - Veliki Jackie Chan. Jedan i jedinstven. Nadam se da ćemo uskoro zajedno raditi. Obojica jako volimo to što radimo, iako još uvijek boli - rekao je 'Rambo'. The great Jackie Chan. One of a kind. Hopefully we will be working together real soon! We still very much love what we do… even if it still does HURT! A photo posted by Sly Stallone (@officialslystallone) on Nov 13, 2016 at 12:59pm PST Čestitanju se pridružio i Guvernator, Arnold Schwarzenegger, koji je na svojem Facebooku ostavio poruku u kojoj čestita Jackie Chanu te poručuje da je Chan zasigurno zaslužio tog Oscara i da uvijek nadahnjuje. Uz Chana su nagradu dobili i redatelj dokumentaraca Frederick Wiseman, britanska montažerka Anne V. Coates i casting direktor Lynn Stalmaster, također za cjeloživotni doprinos filmskoj umjetnosti. Predsjednica akademije Cheryl Boone Isaacs u priopćenju ih je sve nazvala 'pravim pionirima i legendama svog zanata'.  Chana je u kolovozu Forbes proglasio drugim najplaćenijim glumcem na svijetu. U 2016. je zaradio 61 milijun dolara, nešto manje od zvijezde 'Brzih i žestokih' Dwaynea Johnsona. Tema: Oscar 2017. 