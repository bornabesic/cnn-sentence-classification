Šefica HRT-ove produkcije i programa Marija Nemčić i glavni prisavski ravnatelj Goran Radman, kako se neslužbeno može čuti, pozvali su nedavno Tihomira Ladišića da se vrati na HTV, odnosno da se prijavi na natječaj koji će uskoro biti objavljen. Navodno su mu rekli da on kao bivši zaposlenik kuće na HTV-u i dalje ima svoje mjesto. No, kako se Ladišića, koji je na nedavno ugašenoj televiziji 24sata TV bio urednik i voditelj središnjih Vijesti te još dviju tjednih emisija, spominje i kao dio ekipe budućeg novog informativnog kanala N1 (a tu ekipu okuplja Dubravko Merlić), upitali smo ga što je od svega ovoga istina. – S Merlićem sam razgovarao, no ništa se nismo konkretno dogovorili. A što se HTV-a tiče, nemam nikakvih komentara – rekao je Ladišić dodavši kako je on službeno još zaposlenik 24sata TV-a. Kada smo pitanje je li točno da je pozvao Ladišića natrag na Prisavlje uputili ravnatelju Radmanu, iz glasnogovorničke službe HRT-a stigao je odgovor koji glasi: “HRT će uskoro raspisati natječaje za upražnjena radna mjesta u IMS-u, kao i za ravnatelja programa i svi dobri i kvalitetni novinari dobrodošli su da se na njih jave. Ne možemo prejudicirati tko će se sve javiti na natječaje”. No, na isto pitanje Marija Nemčić nam je osobno uzvratila. – Imat ćemo natječaje za nekoliko različitih kategorija jer nam je dosta ljudi otišlo. Ne znam tko će se na te natječaje javiti. Ja nisam zvala Ladišića, ali on je jedan od ljudi koji su nam zanimljivi. Usto, bio je već na HTV-u – rekla je Nemčić. Inače, pojavila se i glasina da bi HTV natrag primio i Mirjanu Hrgu.