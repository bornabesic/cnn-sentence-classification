Kad je u ponedjeljak Crveni tim iz showa 'Život na vagi' morao izbaciti nekoga iz kuće, odlučili su da će to biti Davor Bolšec zvani Grizli. Katarina, Vedran i Ante za njega su glasovali tvrdeći kako se najmanje trudio zbog ozljede koljena, a sam Davor svoj glas dao je Anti.   - Tvrdoglav je, mlad i nismo kliknuli na prvu. Ne želi slušati starije i to mi je zapelo za oko - rekao je Grizli. I Neven i Hana također su odlučili izbaciti Davora. - Mislim da bi vani, uz potporu liječnika i ljudi koji ga vole, bio sretniji i više bi napredovao nego ovdje - komentirala je Hana. Krolo, Vlatka i Mirjana također su glasovali za Davora. - Naučio sam se hraniti i kuhati na neki drugačiji način. Najviše će mi nedostajati Neno, ali i plavi tim, oni su mi jako dragi - rekao je Davor prije nego što je napustio show. Damiru u kući najviše nedostaje Grizli, dok su drugi komentirali kako im nije bilo teško zbog njegova odlaska budući da se spakirao još dva dana prije eliminacija. - Trebam li se derati ili vam je sve jasno? Zanimate me vi, da steknete navike, da skinete kile i krenete dalje uzdignute glave. Danas počinje trening. Ovo je bila tek uvertira, uvertira u pakao koji vas čeka - tako je zvučao motivacijski govor koji je Mario Mlinarić održao svim kandidatima. - Ti si skinula više od četiri i pol kilograma u 12 dana, a imaš disfunkcionalnu štitnjaču i mislim da bi trebala biti uzor svim ljudima sa sličnim problemom. Svaka čast i samo tako dalje - motivirala je Sanja Silviju za vrijeme treninga. Mario je Hanu nagovorio da se penje i spušta niz stepenice, što je njoj jako teško palo, no poslušala ga je te na kraju i vikala kako 'može i hoće'. Gabi je dva puta potrčala na treningu što je za nju bilo ravno čudu. - Kad sam prije išla u teretanu, nikad nisam trčala, sada sam to napravila prvi put u životu - ponosno je izjavila Brođanka, a svi su joj čestitali na uspjehu.   Mario Mlinarić želio je iznenaditi Hanu pa je nazvao njezinu baku. Kada joj je dao slušalicu, kandidatkinja showa 'Život na vagi' nije mogla suspregnuti suze. - Od treniranja mi je teže biti bez mame i tebe. Otkad sam tu, promijenili su mi se neki vidici i shvatila sam da ste mi vi jedini bitni. Nemojte se ljutiti ako ne dođem doma kao pobjednica, ali dat ću sve od sebe - rekla je Hana baki koja ju je, kaže, 'pogurala' da hrabro nastavi dalje. Izmoreni i pomalo gladni, kandidati su se upoznali s novim namirnicama koje im je predstavila Sanja. - Dvije žlice proteina od konoplje, žlica kakaa, žlica meda te chia sjemenke i imate visoko nutrientni izbalansirani shake, a i doručak - objasnila im je Sanja. - Prije smo jeli ćevape i sendviče, a sada u sebe stavljam neke zdrave stvari i nadam se da će mi to pomoći - rekla je Silvija. Kandidate je u ponedjeljak dočekao i takozvani 'Mali izazov' - svaki par iz tima morao je držati disk, a ekipa koja je izdržala duže, dobila je nagradu - limfnu drenažu, kojom se izbacuje višak vode iz tijela. I par s najboljim vremenom dobio je posebnu nagradu.   Pobijedio je Plavi tim, a Vlatka i Katarina osvojile su 'vladavinu' na jednu večer te timovima naredile da odmah organiziraju tulum do zore. Kandidati su poslije izazova odradili još jedan trening, a Mario je za vođu odredio Krolu. U isto vrijeme Sanja je svoj tim ispitivala zašto su uopće došli u show. - Da mogu zavezati cipele - rekao je Darjan, 'Da se udam, brate!', vikala je Gabi. Novi zadatak, u kojem će se kandidati boriti za imunitet tima, ne propustite pogledati već sutra, u utorak, u 20 sati na RTL-u.