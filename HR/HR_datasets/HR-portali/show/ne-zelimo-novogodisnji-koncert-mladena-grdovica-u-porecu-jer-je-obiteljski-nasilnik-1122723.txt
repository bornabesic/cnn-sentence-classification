Centar za građanske inicijative iz Poreča poslao je otvoreno pismo organizatorima novogodišnjeg koncerta u Poreču na kojem bi trebali nastupiti Jasmin Stavros i Mladen Grdović. I dok nastup Stavrosa nije sporan, Centar smatra kako Grdović ne bi trebao nastupiti jer je obiteljski nasilnik, piše dnevnik.hr. – Mladen Grdović osuđivan je obiteljski nasilnik, koji je za nasilje prema svojoj supruzi 2009. i pravomoćno osuđen. Godine 2010. Grdović je uvjetno osuđen na 20 dana zatvora zbog prijetnji supruzi. Policija je ponovo intervenirala 2013., kao i u srpnju ove godine, nakon što je supruzi nanio fizičke ozljede. Angažiranjem Mladena Grdovića u javnost se šalje poruka o prihvatljivosti nasilja. Grad Poreč već dugi niz godina podržava i provodi mnogobrojne programe za suzbijanje i prevenciju nasilja nad ženama, stoga je angažiranje i financiranje nasilnika neprihvatljivo i korak unatrag.  IDS, kao vladajuća stranka u Istri, u više se navrata (posljednji put prije manje od tjedan dana) izjasnila kao stranka koja ima nultu toleranciju za svaki oblik nasilja – stoji u priopćenju za javnost Centra za građanske inicijative. Čakovčani su mu otkazali Iz Centra su podsjetili i kako je grad Čakovec već otkazao nastup Mladena Grdovića zbog istog razloga. – Pozivamo vas da otkažete nastup Mladena Grdovića, osuđivanog nasilnika, te javno zauzmete stav o neprihvatljivosti nasilja nad ženama, kao i nasilja općenito – stoji na kraju priopćenja. Grdovićev menadžer Ljubo Šeperić kaže kako grad Čakovec Grdoviću nije otkazao nastup zbog nasilja već činjenice da je koncert bio upitan pa se na kraju iz drugih razloga otkazao, piše dnevnik.hr – Meni je to nonsens, prikazuje se Mladena kao nasilnika, dok on i supruga planiraju doći zajedno na doček u Poreč. Nepotrebno je ponavljati priču, stvarno je sve u najboljem redu. Da se nešto dogodilo, rekao bih, ali ovako... Oni su u sjajnim odnosima, a ovakve priče samo ih deprimiraju i pogađaju – rekao je Šeperić i dodao kako su Mladen i Brankica već rezervirali sobe u Poreču te da se vesele dočeku. >>Mladen Grdović prozvao Huljiće, Tonči odgovorio: Meni je njega žao. Siroče 