“Reci da li ćeš noćas/moći ostavit sve/svoju kuću/navike ljude/i poći a ne znati gdje“. Stihovi su to iz jedne od najljepših ljubavnih pjesama Arsena Dedića “Moderato cantabile”. Pjesma je nastala 1964., a navodno je bila napisana za Arsenovu veliku ljubav prije Gabi, glumicu Božidarku Frajt. Tijekom svoje bogate glazbene karijere Arsen Dedić skladao je niz pjesama, a mnoge će živjeti vječno. Jedna od njih bez sumnje je “Ne daj se, Ines”. Mnogi su se godinama pitali tko je Ines i je li stvarna osoba. Arsen je tek prošle godine, nekoliko mjeseci prije smrti, u razgovoru za portal Lupiga.com potvrdio da je pjesmu “Ne daj se, Ines” napisao nakon kratke romanse sa Splićankom Ines Bareza, koju je u mladosti upoznao u Beogradu. – Ona se bavila plastičnim umjetnostima, Ines, živi u Milanu i udovica je bez djece. Nikad me nije ni za trenutak napustila. Napravila mi je jednu brončanu bistu, pet ju je poštara nosilo koliko je bila teška. Gotovo svake godine dođe, uzme sobu u hotelu Esplanade i provede u Zagrebu tri, četiri dana, da se vidimo. Kaže da ju je moja pjesma obilježila za cijeli život. Ona me još uvijek ne napušta u emocionalnom smislu, a s njom sam prekinuo prije 51 godinu – izjavio je Arsen u siječnju 2015. te dodao da su mu nakon svih bivših ljubavi ostala prijateljstva. Najveća je Arsenova muza ipak bila njegova Gabi kojoj je posvetio niz pjesama, pa je čak skladao i pjesmu koja se zove “Pjesma o Gabi Novak”. Arsen je napisao pjesmu i za svoju kćer iz prvog braka (“Sandra”) te svoje unuke (“Lu” i “Mata Hari”). Pjesmu “Milena” 1983. posvetio je Mileni Dravić. Hit grupe Haustor “Ena” Darko Rundek navodno je posvetio prerano preminuloj glumici Eni Begović s kojom se družio u mladosti. Iako je više puta bilo objavljeno u hrvatskim medijima, Rundek to nikada nije ni potvrdio ni demantirao. Slično je i s pjesmom “Tu noć kada si se udavala” u izvedbi Prljavog kazališta, a za koju mediji nagađaju da ju je Jasenko Houra posvetio djevojci koja ga je obećala čekati do povratka iz vojske, ali ga nije održala. Da se udaje, navodno je doznao kad je angažiran da svira na njezinu vjenčanju. Najpoznatija pjesma Prljavog kazališta ipak je “Mojoj majci” (“Ruža hrvatska“) koju je Houra posvetio svojoj mami Ruži nakon njezine smrti. Pjesma je prvi put izvedena na koncertu Prljavog kazališta održanom 1989. u povodu izlaska njihova albuma “Zaustavite zemlju”, na kojem je na Trgu bana Jelačića bilo više od 300 tisuća ljudi. Zbog stiha “zadnja ruža hrvatska” preko noći postala je svojevrsna himna hrvatskog naroda u njegovoj borbi za neovisnost. Houri su prigovarali da pjesmu nije napisao za svoju majku, nego za političarku Savku Dapčević-Kučar. On je pak na sve to odgovorio: “Ja sam puno pričao o Ruži, i o tome kako je nastala pjesma, i o tome svemu zajedno i to je pjesma za moju mater pokojnu. Za mene je ona nešto više u životu i naprosto neka tako i ostane”. Pjesmu “Tamara” Boris Novković posvetio je djevojci svog prijatelja koji je nakon prekida veze jako patio za njom. Prema Novkovićevim riječima, Tamara se i prepoznala pa je jedan dan kada je došao kući na telefonskoj sekretarici zatekao poruku: “Bok, ja sam Tamara. Hvala ti što si mi posvetio pjesmu”. Jedan od najpoznatijih bendova ex-yu Bijelo dugme 1974. na albumu “Kad bi bio bijelo dugme” objavilo je i pjesmu “Selma”, koja je ubrzo postala hit. Riječ je o pjesmi koju je napisao pjesnik Vlado Dijak, a temelji se na stvarnom događaju iz 1949. kad je Dijak na željezničkoj stanici u Sarajevu upoznao mladu djevojku Selmu Borić i zaljubio se na prvi pogled. Da je o njoj napisana pjesma, Selma je doznala kad je Goran Bregović uglazbio Dijakove stihove. Pjesmu je prvi put čula 1975. na koncertu Bijelog dugmeta. Kažu da je tada prišla Goranu Bregoviću i rekla: “Ja sam ta Selma”. I sam je Bregović u svojim pjesmama opjevao stvarne žene. Pjesmu “Mogla je biti prosta priča” Brega je posvetio manekenki Ljiljani Tici, a “Uspavanku za Radmilu M.” Radmili Mikulić, kćeri nekadašnjeg bh. političara Branka Mikulića. Pjesmu “Ivana” u kojoj kaže “Ivana, zašto si lagala nesretni broj svojih godina...” Jura Stublić posvetio je tada 13-godišnjoj Ivani iz Zapruđa. Neda, ljubav školskih dana koja je žarila i palila, iz istoimene pjesme grupe Parni valjak bila je srednjoškolska kolegica Huseina Hasanefendića Husa, jednog od osnivača benda. – Imali smo Nedu u gimnaziji i slinili smo za njom jer je bila zgodna, a nije nas registrirala. Taj moment inicirao je priču koji nema veze sa stvarnošću – izjavio je Hus. “Ne bih svakoj pjesme pisao… da sam znao da postojiš… Olivera”, tim je riječima u istoimenoj pjesmi svoju suprugu Oliveru opjevao Đorđe Balašević. Oliveri je Balašević posvetio i cijeli 13. album “Dnevnik starog momka”. Popis pjesama složen je tako da prva slova naziva svake pjesme na kraju čine poruku: Olja je najbolja! Srpski mediji prošle su godine objavili da je Zdravko Čolić svoj veliki hit „Ona spava“ posvetio Milici Kostić, koja je prije više od 40 godina skočila s 11. kata da bi pobjegla od petorice mladića koji su je htjeli silovati. Pjesmu grupe Novi fosili „Tonka“ zajedno su napisali Rajko Dujmić i Momčilo Popadić, a inspiracija za stihove „Tonka, reci cvrčak, Tonka, reci more“ bila im je Popadićeva supruga koja nije mogla izgovoriti slovo „r“. Bajagi za pjesmu „Zažmuri“ inspiracija je, navodno, bila Alka Vujica. Marina iz istoimene pjesme Johnnyja Štulića stvarna je osoba i danas živi u Puli. Pjesmu “Odlazak u noć” Štulić je posvetio Branki, starijoj kćeri političara Vladimira Bakarića. Štulićeva muza bila je i poznata kazališna redateljica Snježana Banović, kojoj je među ostalim posvetio i “Usne vrele višnje” i “Volim te kad pričaš”.  >> Marilyn Monroe i princeza Diana podijelile su slavnu “Svijeću na vjetru” Eltona Johna 