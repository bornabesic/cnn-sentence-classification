Dugogodišnje kolege i prijatelji Oliver Dragojević i Zlatan Stipišić Gibonni, jedni od najvećih glazbenika na ovim prostorima, prošle su se godine udružili i snimili zajednički album pod nazivom “Familija”. Gibonnijevi obožavatelji čekali su čak šest godina da objavi nove pjesme, a sjajan glazbenik odlučio je to učiniti upravo uz Olivera. Album je sniman od Korčule do Los Angelesa, a na njemu je radilo dvadesetak vrhunskih glazbenika iz cijelog svijeta. Na albumu se nalazi devet pjesama čije je stihove i glazbu napisao Gibonni, a najavljen je Oliverovim singlom “Gdje to piše” i Gibonnijevim “Onako, od oka”. Gibonnijev singl odmah je postao jedna od najslušanijih pjesama u hrvatskom eteru, a u stopu ga je pratila i Oliverova uspješnica. Pjesme sa zajedničkog albuma naših glazbenih velikana prvi su imali priliku čuti obožavatelji u Zagrebu, gdje su na Trgu bana Jelačića u travnju održali koncert, a nakon njih i pulska publika na koncertu za pamćenje u Areni 27. kolovoza. Album je oduševio publiku i glazbene kritičare, a njime su Oliver i Gibonni samo potvrdili svoju poziciju pri samom glazbenom vrhu i apsolutno zaradili nominaciju za Večernjakovu ružu. Tim povodom sve o njihovoj suradnji ispričao nam je Oliver Dragojević. S Gibonnijem ste snimili zajedničku skladbu “U ljubav vjere nemam” još 1994., brojne skladbe izveli ste zajedno na koncertima, ali ovo je vaš prvi zajednički album. Jeste li dugo razmišljali o suradnji? Suradnja se dogodila spontano. Razgovarali smo i Gibonni je predložio da napravimo zajednički album, složio sam se i to je bilo to. Što vam je bila nit vodilja u stvaranju albuma? Gibonni je zaslužan za sve pjesme na albumu, stoga kao autor tu nemam što reći. Pjesme su vrlo dobre, svaki ima svoje pjesme, a zatim smo napravili tri dueta. Jeste li oduvijek znali da ćete se baviti glazbom? Oduvijek sam znao da ću se baviti isključivo glazbom. Znao sam da sam predodređen za to jer ništa ne znam tako dobro raditi kao glazbu. Imate petero unučadi. Kakav ste djed? Ne bježe od mene, što znači da sam im drag. Imam živaca za njih, ali ne dugo. Strpljenje mi traje otprilike sat vremena. Stariji sam čovjek, a djeca su razigrana i puna snage pa ih je teško slijediti. U zagrebačkoj Areni 11. ožujka održat ćete koncert. Što publika može očekivati? Publika koja dolazi na moje koncerte zna što pjevam i kakvi budu moji koncerti. Znaju da će nam biti dobro zajedno. Filharmonija će dati veliki doprinos koncertu, a imat ću i goste glazbenike, a ne goste pjevače. Previše je pjesama koje želim otpjevati na koncertu, a uz pjevače ne bih imao dovoljno vremena. Što bi za vas značilo osvojiti Večernjakovu ružu? Bilo bi lijepo osvojiti Večernjakovu ružu jer priznanje uvijek dobro dođe. To je potvrda da dobro radiš svoj posao. Koga ćete povesti u HNK na dodjelu Večernjakove ruže 31. ožujka u azgrebački HNK? Ne znam, jer ne znam hoću li moći doći na dodjelu. >>Elemental: Sve najpozitivnije ali i najmračnije pruža se glazbom >>Let 3: Nepravda je okidač koji nas izbacuje iz takta