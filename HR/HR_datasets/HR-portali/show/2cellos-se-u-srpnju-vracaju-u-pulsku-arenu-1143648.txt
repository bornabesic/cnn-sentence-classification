Pulska Arena će 2. srpnja još jednom postati poprište vrhunske glazbe dolaskom proslavljenih velikana Luke Šulića i Stjepana Hausera poznatih pod imenom 2CELLOS! Slavni violončelisti u Pulu dolaze drugi put, nakon rasprodanog koncerta iz 2013. godine koji ih je proslavio i stvorio međunarodne zvijezde.  Na ovom koncertu pratnja će im biti I simfonijski orkestar.  - Koliko smo strastveni oko glazbe, s tolikom strašću gledamo i na filmove. Zato će ovaj album biti najbolji do sada, a koncert u Puli pravi spektakl -  poručuje Luka. Koncert prati novi album "SCORE’’ koji je rezultat je njihove strasti prema filmskoj glazbi i biti će prava posveta svijetu filma. Snimljen u Engleskoj sa Londonskim simfonijskim orkestrom, izlazi u ožujku i sadrži 14 filmskih hitova, a oni sretnici koji su bili na koncertu u Sydneyskoj Operi gdje su nastupali sa Sydneyskim simfonijski orkestrom čuli su nekoliko pjesama s još neobjavljenog albuma. Napravivši malu probu onoga što će biti njihov sljedeći koncert, osvojili su publiku i medije. Dečki su prošli tjedan najavili prvi singl  ''Game Of Thrones'', a  spot je u manje od 7 dana pogledalo skoro 2 ,5 milijuna ljudi. Spotom, koji je u režiji Darka Drinovca, dominiraju  vizure Dubrovnika koje oduzimaju dah. Spot je na Facebooku dobio vrhunske kritike publike, podjeljen je više od 10.000 puta, uz skoro 2.000 komentara i 45.000 lajkova. „Spot smo snimali u prekrasnom Dubrovniku, na mjestima gdje je snimana Igra prijestolja. Drago nam je što kroz spotove imamo priliku prikazati cijelom svijetu ljepote Lijepe naše, ovog puta ljepotu Dubrovnika za koji smo posebno vezani i zbog Lukine obitelji.”, poručuje Stjepan Hauser. Pulski koncert biti će jedini koncert u Hrvatskoj ovog popularnog dvojca za čijim će se ulaznicama potražnja proširiti izvan zemlje. Ovaj koncert je jedan u nizu fantastičnih koncerata koji će se održati ovoga proljeća i ljeta kada će 2CELLOS nastupati u nekim od najvažnijih Arena južne Europe poput Mediolanum Foruma u  Milanu, Kombank Areni u Beogradu i u  Areni Stožice u Ljubljani. U slovenskoj prijestolnici će održati čak dva koncerta od kojih je jedan već rasprodan. Na 6. rođendan dueta, koji se slavi na današnji dan, 20. siječnja, Stjepan je rekao:  -Koncert u Puli za mene ima posebno značenje, ipak se radi o mom rodnom gradu. Ovaj album je zapravo najbolje od nas a takav će biti i koncert! 2CELLOS će u Puli sa simfonijskim orkestrom posjetiteljima pružiti jedinstveni doživljaj. S orkestrom će u prvom dijelu koncerta stvoriti magičnu atmosferu njihovog klasičnog repertoara kao i slavnih filmskih djela. Drugi dio koncerta će se nastaviti u rock i pop skladbama koje su 2CELLOS predstavili na svojim nastupima diljem svijeta. Ulaznice za koncert u pulskoj Areni u prodaju kreću 23. siječnja.