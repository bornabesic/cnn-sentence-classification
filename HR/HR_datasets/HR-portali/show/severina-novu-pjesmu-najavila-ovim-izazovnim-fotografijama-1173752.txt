Nakon prva dva najavna singla s nadolazećeg albuma, 'Kao' i 'Otrove', koja u svega četiri mjeseca broje čak 40 milijuna YouTube pregleda, Severina je danas putem društvenih mreža najavila i treći – 'Mrtav bez mene', koji će premijerno biti objavljen u ponedjeljak, 05. lipnja, točno u podne na Severininoj Facebook stranici. Novi singl najavila je serijom seksepilnih fotografija iz spota.  ''Ovo je teška pjesma, ali joj nisam mogla odoljeti. Glazbu je napisao odlični Damir Handanović, a Marina Tucaković me pitala ''Kakav tekst želiš''? Rekla sam: ''Jako izluđen od ljubavi, i krvav.'' Uspjela je, naravno. Jedan od stihova je: Ne zanosi se, ove suze su zle i nisu dokaz boli, to te moja mržnja voli. Tko bi joj odolio?'' – izjavila je Severina.   Spot, za koji je zaslužan Severinin dugogodišnji suradnik Darko Drinovac, dokaz je da snažne emocije ne trebaju ništa osim onoga u kome su. "Mrtav bez mene" je 3. po redu singl s nadolazećeg albuma koji će biti objavljen u dva dijela; prvi početkom srpnja, a drugi dio na jesen, što je još jedna novost u domaćoj diskografiji.