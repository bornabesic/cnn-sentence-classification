Matko Jelavić uoči koncerta u Lisinskom, 29. ožujka  progovorio je o glazbenoj sceni, a dotaknuo se i Donalda Trumpa. - Ponovit ću da San Remo više ne liči na sebe, da njemačkih šlagera praktički više nema, da Velika Britanija dugo nije izbacila veliki bend na kakve smo nekada navikli. Američka glazba koja je uvijek bila jaka, već treću godinu za redom bira Adele, čije pjesme ne odražavaju američki duh. Ona nije zaslužila Grammy, tu nagradu mora dobiti netko tko osvoji Amerikance. Adele dobro pjeva, ali te pjesme ne zaslužuju Grammy. Hrvatsku ste glazbenu scenu ocjenjivali u kontekstu srpske? - Hrvatska je kao dio razvijenog svijeta, slijedila svjetske trendove. Srbija to ne mora i ne radi i zato se u Hrvatskoj sluša njihova glazba. Naime, u Hrvatskoj se sve radi da se izgubi nacionalni melos i da se prekine tradicija. Oni nemaju cenzuru, jako paze na svoju glazbu, svakome daju šansu i najblje guraju u prvi plan i tako su njihovi glazbenici osvojili cijeli ovaj dio Europe. Mi gledamo i dijelimo si nagrade. Gdje ste vi? - Radim svoj posao, ali u Hrvatskoj je tendencija za stvaranjem tzv. nove hrvatske glazbe,. Svi koji se u to nisu uklapali, bili su izbrisani. Npr. Dalibor Brun je početkom devedesetih bio najprodavaniji pjevač, a onda je nestao sa scene. To se dogodilo Jasni Zlokić i Milu Hrniću. Ja sam se nekako provlačio, ali je došao red i na mene. Tvrdim da me 11 godina cenzuriraju. Mi nacionalni pjevači smo odgurnuti u stranu, a zaboravlja se da je zabavna glazba temelj cijele hrvatske glazbene scene. Da nije bilo Miše Kovača, ne bismo tada ni mi s grupom Metak mogli uspjeti. Razbijen je Splitski festival i to 1993.. Podijeljen je na dva i to je bio kraj.“ Tvrdite da vas mediji bojkotiraju? - Naravno. Pa nemam ja moć birati što će se vrtiti. Prije 11 godina sam upozoravao da će nam se ovo dogoditi. Što ja tu mogu protiv nekog festivala koji od države dobije milijun ili dva kuna? Ipak, moja je pjesma 'Majko stara' postala jedan od najpopularnijih hrvatskih hitova svih vremena. Nije li problem s autorima i novim pjesama? - Je, ali to je samo posljedica, a ne uzrok. Nisu li vaše nedavne izjave samo pokušaj reklamiranja koncerta u Lisinskom, 29. ožujka? Moraju li neki stariji pjevači to raditi? - Jedini način da se pjevač zabavne glazbe pojavi u medijima je da im ponudi nešto izvan glazbe same. Znate, jedna je politička stranka prije desetak godina u kampanji tvrdila da podržavaju samo urbanu glazbu. Takvo je bilo i novinarstvo, podržavalo je samo jednu vrst glazbe. Glazbenu scenu neke zemlje čine sve glazbene vrste od kojih svaka ima svoju publiku. Tvrdim da je zabavna glazba sustavno i planski uništena. Ja znam pedesetak dječaka koji se zovu Matko radi moje pjesme 'Rodija se sin'. Kad se vidjelo da će 'Jedne noći pokraj Save' biti veliki hit, brzo je zaustavljena. Budući da vas nema u javnosti, puno manje nastupate nego nekada, kako uopće živite? - Autor sam većine pjesama pa dobivam nešto od ZAMP-a, nešto malo nastupam po Hrvatskoj i Bosni i Hercegovini. I dalje moram ići po Americi i Australiji kako bih pokrivao troškove. Ali, to je posao koji sam izabrao i uvjeren sam da će s mojim koncertom u Lisinskom završiti tužna epizoda hrvatske glazbe. Da? - Došlo je do velikih promjena u svijetu. Bio sam sada u Americi i vidim da Trump uvodi velike pozitivne promjene. Amerika vraća red, ponos i patriotizam. Ne možete zemlju graditi bez toga. Čuvajte šume i more, volite zemlju jer bez domoljublja država ne može funkcionirati. To upravo radi Trump, sada uvodi i Patriot day. Optimističan sam da sve kreće na bolje. Tema: Muzika 