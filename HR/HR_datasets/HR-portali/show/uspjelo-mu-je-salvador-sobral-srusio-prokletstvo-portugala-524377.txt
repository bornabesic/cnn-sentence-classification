Pjesma i interpretacija mladog talentiranog Salvadora Sobrala (27) tužna je sama po sebi, a gotovo nije bilo osobe koja se nije sažalila nad pričom o navodnom zdravstvenom stanju glazbenika. Svjetski mediji su se još prije nego je nastupio na polufinalnoj večeri, raspisali o tome da čeka transplantaciju srca no on to nikad nije potvrdio. Ipak, da Salvador ima zdravstvenih problema potvrđuje činjenica da je bio odsutan na prvim probama u Kijevu. Navodno zbog problema sa srcem nije mogao napustiti zemlju te ga je mijenjala njegova sestra Luisa koja, osim što mu je najveća podrška u životu, je i autorica pobjedničke pjesme 'Amar Pelos Dios'. Njegova menadžerica demantirala je te navode i objasnila što se ustvari dogodilo. Salvador i njegova sestra - To nije istina. Oporavlja se od operacije bruha - rekla je Ana Paulo. Mladi Portugalac u veljači je hospitaliziran zbog problema s bruhom. Tada je hitno operiran, a cijela država tada je strepila za zdravstveno stanje svog miljenika. Salvadora je stoga u Kijevu pratila liječnička ekipa. Publici se predstavio u talent showu 'Idolos' gdje je završio na sedmom mjestu. Svoj debitantski album 'Excuse Me' izbacio je tek prošle godine. Tijekom Eurosonga Salvador je često progovarao o problemu izbjeglištva, a na konferenciji za novinare pažnju je plijenio u majci na kojoj je pisalo 'S.O.S REFUGEES'. - Ovo nema veze s politikom, to je humanitarna i ljudska poruka - rekao je tada. Dodao je da je prilikom dolaska u Kijev, često razmišljao o izbjeglicama koje se, kako on kaže, pogrešno naziva imigrantima. - Pogledajte što se događa u kampovima u Grčkoj, Turskoj i Italiji. Traže od njih dokumente, a ne razmišljaju da su oni jedva došli u Europu - kaže glazbenik. Sobral je rekao da ga ova pobjeda neće nimalo promijeniti te da će nastaviti sa svojim svakodnevnim obavezama. - Nismo napisali ovu pjesmu za radio. Ovo je zabavno, ali budimo realni - danas će svi pričati o meni, a sutra će me zaboraviti. Svi znaju kako to ide - našalio se. Zahvalio se svima koji su prepoznali kvalitetu njegove pjesme, a kada ga je novinar upitao osjeća li se kao narodni heroj s obzirom da njegova zemlja dosad nije pobijedila na Euroviziji, Salvador je odgovorio 'u svom stilu'. - Ja sam nacionalni heroj? Mislio sam da je to Cristiano Ronaldo - nasmijao see.   