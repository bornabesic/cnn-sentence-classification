U režiji i po scenariju Ire Tomić i Johna Karduma, već poznatih "spotaša" s područja Kvarnera koji iza sebe imaju video uratke za Gustafe, Damira Kedžu, The Blondes i Vedrana Ružića, snimljen je treći spot riječke grupe Nord za nadolazeći album Play Restart.  Pjesma Killing Me, Killing You, duet je na kojem se bendu pridružila već dobro znana riječka pjevačica Eni Jurišić, koje se sjećamo po sudjelovanju i odličnom plasmanu u glazbenom showu The Voice. Pjesma malo mekšeg, Grungy karaktera, od samog početka je bendu zamirisala na mogući duet, a uslijed druženja Eni i Mihaela i suradnje u jednom akustičnom triu, Eni se logično  nametnula kao pravi izbor za ovaj melodični duet. Nordovoj publici će nakon žestoke i mračne pjesme Shadows biti zanimljivo čuti sastav u nešto drugačijem ruhu, a i Enini fanovi čut će ju u jednom novom svjetlu, i to na (za nju netipičnom) engleskom jeziku. Enina vokalna izvedba u ovom je duetu zaista dojmljiva te potpuno opravdava njezin streloviti uspon u regiji, ali i šire.  Ideja spota, koji je sniman u vizualno atraktivnoj riječkoj Harteri, inspirirana je Mihaelovim tekstom o razdvajanju dvoje ljudi koji više ne mogu naći zajednički put te se moraju rastati kako se ne bi kompletno uništili. Tako je i došlo do jedinstvene ideje spota u kojem se u isto vrijeme izmjenjuju dnevne i noćne scene, aludirajući upravo na traženje vlastitog novog puta aktera ovog dueta. Samo snimanje trajalo je 24 sata u komadu, od 11 sati ujutro do 11 ujutro idući dan, gdje Mihael glumi u dnevnim, a Eni u noćnim scenama.   Pjesma je snimljena u suradnji s producentom Matejem Zecom koji je snimio cijeli album. Album izlazi 21. travnja pod okriljem Geenger Recordsa. Tema: Muzika 