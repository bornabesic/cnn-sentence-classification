U tzv. zlatno doba Hollywooda filmski studiji su bili gospodari svojih zvijezda pa su tako i odlučivali kada glumica smije imati dijete. Ako bi ostala trudna u 'nezgodno' vrijeme, odmah bi je u tajnosti odveli u bolnicu na abortus. Čak dva puta jedna od najomiljenijih, ali i najtragičnijih zvijezda Hollywooda, Judy Garland, koja se kao tinejdžerica proslavila u filmu Čarobnjak iz Oza, morala je abortirati po nalogu filmskog studija MGM za koji je radila. Prvi put je to napravila sa samo 19 godina kad je zatrudnjela sa tadašnjim suprugom. Studio je bio i protiv braka, a s njima se slagala i majka nesretne Judy. Zajedno su dogovorili pobačaj, a istu stvar ponovili su i dvije godine kasnije kad je Judy ostala trudna nakon afere s glumcem Tyroneom Powersom. Prekrasna i zavodljiva Ava Gardner ostala je trudna u braku sa svojim trećim suprugom Frankom Sinatrom za kojeg se udala 1951. godine. No odlučila je abortirati jer je njezin studio MGM naplaćivao svojim glumicama velike novčane kazne u slučaju da ostanu trudne. Frank nije ni znao da se Ava sprema na pobačaj. - Da sam odlučila roditi dijete, plaća bi mi bila puno manja. Od čega bi živjela? Frank je u to vrijeme bio bez novaca, a ja sam imala puno dogovorenih filmova za snimiti. Jednostavno u tom trenutku nisam mogla dobiti dijete. Studio je dogovorio sve i otišla sam u London. Cijelo vrijeme je netko iz studija bio sa mnom. Sve je napravljeno u velikoj tajnosti - kazala je zelenooka ljepotica. Međutim, Gardner je poslije svoj pobačaj pravdala riječima: - Nismo se mogli brinuti ni za sebe, a kako bismo onda za djecu! U međuvremenu, Sinatra je došao opet do svojih pet minuta slave te dobio Oscara za ulogu 'Odavde do vječnosti' 1953. godine. Djece nisu imali, a razveli su se 1957. godine. Jedna od najvećih holivudskih zavodnica, Lana Turner, koja se udavala osam puta i imala bezbrojne ljubavnike, 1941. godine abortirala je u hotelskoj sobi na Havajima i to bez anestezije. Pobačaj tada 20-godišnje Lane napravio je doktor studija za koji je radila, a njezina majka bila je zadužena da joj drži začepljena usta kako se bolni krici ne bi čuli. Pobačaj je koštao 500 dolara i odbijen je od Lanine plaće. Bette Davis, prva žena predsjednica Američke filmske akademije i prva glumica s 10 nominacija za Oscara, nije bila prisiljena na pobačaj, ali je znala ako te 1934. godine odluči roditi da će izgubiti ulogu u filmu koji je jako željela i da će to trajno oštetiti njezinu karijeru. I zaista, da je odlučila zadržati dijete izgubila bi ulogu u filmu Mildred u 'Of Human Bondage' za koju je dobila svoju prvu nominaciju za Oscar. Oscar je osvojila sljedeće godine za film 'Opasna' i 1939. godine za 'Jezabel'. Loretta Young je 1935.godine, u svojoj 23. godini, zatrudnjela s Clarkom Gableom, koji je tada bio oženjen. Zatrudnjela je nakon samo jednog intimnog susreta s Clarkom u njezinu kupeu u vlaku. Loretta kao pobožna katolkinja nije htjela abortirati nego je zbog 'misteriozne bolesti' jedno vrijeme nestala. Potajno je rodila i potom dala dijete na usvajanje. Nakon nekoliko mjeseci je bebu posvojila, a novinarima rekla da će jadno malo siroče odgajati kao samohrana majka. Kad je kao 85- godišnjakinja, gledajući Larry King Live čula za pojam 'silovanje na spoju' rekla je da se upravo to dogodilo između nje i Clarka. Glumica Jean Harlow bila je seks simbol 30-ih godina, a ne samo da je bila prisiljena na pobačaj,nego su joj zabranili da se uda za glumca Williama Powella jer je MGM smatrao neprikladnim da mu supruga postane 'plavokosa seks bomba'. Zgodni i markantni Rock Hudson kojeg su obožavale žene diljem svijeta oženio se 1955. za Phyllis Gates iako je bila javna tajna u holivudskim krugovima da je tadašnji seks simbol homoseksualac.. To se tajilo jer nikome nije bilo u interesu da Hudson prestane biti velika zvijezda koja puni blagajne..Da se saznala njegova seksualna orijentacija karijera bi mu bila okončana. Brak je trajao tek tri godine. Vincente Minelli, drugi suprug Judy Garland i otac njezine kćeri Lize Minnelli ženio se nekoliko puta iako je bio homoseksualac. Studio je tražio od svog uspješnog i slavnog filmskog redatelja da seksualno opredjeljenje drži u tajnosti i on je to činio. U biografiji 'Vincente Minnelli: Hollywood's Dark Dreamer' piše da je homoseksualnost počeo skrivati tek kad se iz New Yorka doselio u Hollywood i ostvario uspješnu karijeru.