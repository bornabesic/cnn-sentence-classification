Marilyn Monroe rođena je 1. lipnja 1926. godine u Los Angelesu. Pravim imenom Norma Jean Mortenson, a 1946. godine promijenila je ime u Marilyn Monroe. Bila je filmska glumica, pjevačica, model i ikona seksepila, a mnogi je smatraju najpoznatijom američkom filmskom zvijezdom. Da je živa, danas bi slavila 91. rođendan. Zlatni globus dobila je za ulogu u komediji 'Neki to vole vruće' te za najomiljeniju svjetsku glumicu. Iako se proslavila ulogama u komedijama, pred kraj života okrenula se onim malo ozbiljnijim. Umrla je 1962. godine, a njezina je smrt i danas predmet brojnih rasprava i špekulacija.  Kao dijete živjela je u čak 11 udomiteljskih obitelji nakon što je njena majka smještena u instituciju, a gotovo godinu dana je provela u sirotištu u Los Angelesu. Bila je relativno loše plaćena za svoje glumačke poslove. Jane Russell s kojom je glumila u filmu'"Muškarci više vole plavuše' zarađivala je čak 10 puta više od nje.  Teško se koncentrirala na učenje rečenica u filmovima. Scena u filmu 'Neki to vole vruće' u kojoj samo mora izgovoriti 'It's me, Sugar' ponavljala se čak 60 puta. Obožavala je pse te ih je za života imala nekoliko. Posljednji je bio maltezer Maf kojeg joj je poklonio Frank Sinatra. Bila je vjerna poklonica joge. Redovito ju je prakticirala s instruktorom Indrom Devijem. Voljela je kuhati i bila je jako dobra u tome. Kada su novinari pokušali replicirati njen recept za punjenje, iznenadili su se koliko je kompleksan - trebalo im je čak dva sata da ga dovrše. Njen omiljen umjetnik bio je Goya: - Poznajem tog čovjeka jako dobro, imamo iste snove. Imala sam jednake snove od djetinjstva - rekla je svojevremeno. 1953. godine pozirala je za prvu naslovnicu časopisa Playboy te postala prva zečica. Za fotografiranje je dobila 50 dolara. Iako je pjevala 'Diamonds Are a Girl's Best Friend', Marilyn nije posjedovala puno skupog nakita. Jedini dijamant bio je onaj na prstenu Joea DiMaggia. 20 godina nakon njene smrti Joe DiMaggio, s kojim je kratko bila u braku, na njen je grob slao ruže tri puta tjedno. Navodno su trebali obnoviti zavjete prije nego što je umrla. Samo tri mjeseca prije svoje smrti najseksepilnija glumica svih vremena povodom 45. rođendana američkog predsjednika Johna F. Kennedyja u njujorškom Madison Square Gardenu na sebi svojstven način čestitala je rođendan slavljeniku. Njezin nastup koji je trajao tek minutu i izazvao strašnu sablazan i zgražanje prenosila je televizija.  Otpjevala je 'Happy Birthday, Mr. President' na izrazito senzualan način. Lascivno, hrapavim, seksepilnim glasom lagano uzdišući.. Haljina koju je nosila tom prilikom prodana je na aukciji za 34 milijuna kuna Nikad viđene fotografije trudne Marilyn Monroe prodane su na aukciji prošle godine. Marilyna bliska prijateljica Frieda Hull skrivala ih je do svoje smrti 2014. godine, a prije toga otkrila je priču koja se krije iza njih. - Frieda je bila jako ponosna što ima te fotografije. Ispričala je da su snimljene u ljeto 1960. kada je glumica još bila u braku s Arthurom Millerom. Trudnoću je morala skrivati jer on nije bio otac djeteta. Marilyn se tada viđala s francuskim glumcem Yvesom Montandom - rekao je Freidin susjed. Monroe je ubrzo nakon toga imala spontani pobačaj. Očajnički je željela postati majka, ali nikad nije u tome uspjela. Frieda je otkrila da je glumica imala problema s jajnicima pa je zbog toga teško začela. Prije ove, izgubila je tri bebe.