Drugi dan u Grčkoj za kandidatkinje showa 'Moje prvo putovanje' bio je pun iznenađenja. Nakon večernje zabave u grčkoj taverni, djevojke su se sastale na doručku koji ih je sve ostavio bez teksta. - Doručak u hotelu s pet zvjezdica je nešto što si ne može nitko sa sela zamisliti, jer to što oni sve imaju, to se ne može ni zamisliti - komentirala je Anica koju je kao i ostale dojmio bogati švedski stol. - Nikad nisam imala u životu priliku vidjeti tako nešto na jednom kupu - dodala je oduševljeno Natalija.   Nakon što su osigurale tijelu energiju, kandidatkinje su započele s novim zadacima. Anici i Martini Mario je dodijelio zadatak da posjete grčku tržnicu i pronađu pet namirnica koje nikada u životu nisu ni vidjele niti probale. Avantura po grčkoj tržnici tako je započela za majku i kći, a pet, za njih novih namirnica, nije im bio problem pronaći. Nakon što su provele nekoliko sati lutajući po tržnici i isprobavajući nove okuse, Anica i Martina zaključile kako im niti jedan novi okus kojega su probale nije odgovarao. - Njima je to normalno, nama je nepojmljivo - rekla je Martina majci Anici te zaključila: 'Grčka tržnica je kao i svaka tržnica, ima svega i svačega, ali okusi su katastrofa. Ja bi se rađe vratila na svoje okuse u svoje Zagorje'.  S isprobavanjem novih okusa, kandidatkinjama se otvorio apetit te su se uputile u restoran kako bi ručale, a zatim je uslijedio šok za šokom. Kao jelo dana, serviran im je grčki specijalitet – patsas, grčka juha od tripica. Miris patsasa, bio je, prema riječima Anice i Martine, nesnosan. - Kad je gospođa donijela njihovo jelo dana, ja sam se poveselila da ćemo nešto fino i probati. Neugodno je jako mirisalo i ne bih probala ni u ludilu - kazala je Anica. Netom što su vratile konobarici jelo i krenule napustiti restoran, na vratima se pojavio Aničin suprug, Ivan Kralj. - Otkud si ti opal - priupitala ga je Anica vidno šokirana. - Ovo se isplatilo sve, jučer i danas. Nemam riječi kojom bih opisala tu sreću kada sam ga ugledala! O tom putovanju sam uvijek sanjala, da ja i on odemo negdje pa makar i na jedan dan, negdje sami - izjavila je Anica i dodala: 'Ovo mi je najljepše što mi se u životu dogodilo'. Dok su Anica i Martina isprobavale nove namirnice, koje su im ostavile gorak okus, Natalija i Maja dan su provele fotografirajući se po grčkim ulicama. - Pozirati na javnom mjestu je super, zanimljivo i malo neobično - kazala je Maja, a Natalija je dodala: 'Osjećala sam se kao da sam neka velika poznata ličnost. Oko nas krug ljudi koji nas slikaju mobitelima, a nas fotograf slika'. Jednako kao i prvom paru, ni Maji i Nataliji, grčka tržnica nije ostavila poseban utisak. - Kaos je u tim uličicama, milijun ljudi, milijun trgovina. Ja ne bih tamo mogla živjeti - zaključila je Natalija. Nakon cjelodnevnog poziranja, djevojke su dobile novi zadatak – da pronađu dućan s cipelama melissinos. Obzirom da su cijeli grad prešetale u visokim potpeticama, Maja je nakon uspješnog pronalaska dućana odlučila i kupiti jedan par melissinosa, dok je Natalija odbila čak i probati ove sandale te razočarana izjavila: - Katastrofa. Nema ni jedne štikle unutra. To je sve užas. Razočarala sam se! Ja to ne bih nikada obula. Što kandidatkinje očekuje idućeg dana, ne propustite doznati u novoj epizodi showa 'Moje prvo putovanje'.