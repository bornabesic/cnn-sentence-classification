Nikola Todorović posljednji je kandidat koji je izborio polufinale 'Superljudi'. U večerašnjoj emisiji uspio je u improviziranom restoranu zapamtiti narudžbe 30 gostiju, koji su mogli birati između 20 jela. Nikola je bez problema zapamtio glavna jela i deserte, a uz to je žiri osvojio simpatičnošću.  Dorotea Pečarić dobila je zadatak najprije pomirisati sve članove žirija, a potom joj je svatko od njih dao neki svoj odjevni predmet te je ona na osnovi mirisa morala pogoditi kome pripada koji predmet.  Dražen Mandarić morao je zapamtiti u kakvoj odjeći su bili članovi cirkusa koji su izvodili zabavnu točku te koliko okreta je napravio akrobat, a iako nije ponudio sve točne odgovore, njegova moć zapažanja oduševila je žiri.  Đorđe Jovančić, apsolutni sluhist, uspio je odrediti koliko vode ima u čašama na osnovi tona koji su čaše proizvodile. A simpatične djevojčice Ana i Magdalena su za samo jedan broj pogrešno zbrojile koliko je Anđelka Prpić potrošila novca u šopingu. Velike simpatije žirija osvojio je i Aleksandar Žikić, zvan Žile Enter, koji u malom prstu ima i matematiku i tenis. Štoviše, u isto vrijeme može igrati tenis i zbrajati.  Unatoč pokazanim supermoćima, prolaz u polufinale osigurao je samo Nikola Todorović, a već sljedeći petak možete gledati prvu polufinalnu emisiju „Superljudi“ i saznati tko će se u finalu boriti za 25 tisuća eura.