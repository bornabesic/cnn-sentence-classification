Ambasadorica UN-a i uspješna glumica Angelina Jolie (40) u srijedu je posjetila Grčku. U ime UN-ove agencije za izbjeglice (UNHCR), nedaleko od Atene susrela se s 4000 nasukanih izbjeglica i migranata. Čim je došla, velika skupina ljudi pohrlila je prema glumici. Tako su ugrozili djecu migranata i zamalo ih ozlijedili. Glumica je tijelom zaštitila prisutne dječake i djevojčice. – Ozlijedit ćete djecu! – povikala je u jednom trenutku, pritom moleći da se svi odmaknu. U gradu Piraeusu razgovarala je i s grčkim premijerom Alexisom Tsiprasom. – Ovdje sam da pojačam napore UNHCR-a i grčke vlade da brže reagiraju na kriznu situaciju. Radujem se susretu s nadležnima, partnerima i volonterima kako bismo poboljšali novonastale uvjete i zaštitili sve ranjive – rekla je Jolie. Poznata po humanitarnom radu trenutačno se bavi problematikom migrantske krize, a u utorak je održala govor i u Libanonu. Grčka je posebno pogođena sirijskim građanskim ratom. Prema podacima UNHCR-a, kroz Grčku je do Europe prošlo milijun izbjeglica. >> Stotine migranata iz grčkoga logora ulaze u Makedoniju >> Angelina Jolie odmahuje na prozivke zbog mršavosti 