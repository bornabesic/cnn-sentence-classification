Svaki tjedan njima se razmećemo, obavještavamo vas koja je najgledanija televizija, koji program obara sve rekorde, ali što je to televizijska gledanost, usuđujemo se reći, velikom je broju ljudi poprilično apstraktan pojam. Da ne govorimo o načinu na koji se ona mjeri i o vašim konstantnim upitima: "Ma što vam je taj AMR, a što pak taj SHARE?". Pa objasnimo, i to od početka... Peoplemetar za odabrane Prije razvoja elektronike i računala televizijska gledanost mjerila se tako da su članovi obitelji koje su sudjelovale u istraživaonju vodili pisane dnevnike u kojima su bilježili emisije koje su gledali tijekom dana. Dnevnici su se vodili tjedno i svakog sljedećeg bili bi prikupljeni od agencije koja je provodila istraživanje, a njihov sadržaj bio bi ručno unesen u računalnu bazu podataka pa bi se od njih pripremala potrebna izvješća. Preciznost i pouzdanost, a da ne spominjemo pravodobnost, tako prikupljenih podataka nije bila velika. No, razvojem elektrnike i računala stvoreni su preduvjeti za razvoj uređaja koji će zamijeniti ulogu ručno vođenog dnevnika. Prvi takvi uređaji pojavljuju se sedamdesetih godina 20. stoljeća, a za sve je "kriv" Arthur Nielsen, čovjek koji je još tridesetih mjerio radijsku slušanost, a stečeno znanje potom prenio na televiziju i razvio tzv. Nielsenov peoplemetar kojim se gledanost mjeri i danas. Sasvim logično, i u Hrvatskoj kao i u ostalih 40-ak zemalja na pet kontinenata, gledanost mjeri tvrtka AGB Nielsen i to kod nas na panelu od oko 760 tisuća kućanstava u kojima je instalirano 1086 tzv. peoplemetara. Uređaj bilježi što svaki pojedinac u kućanstvu gleda u određenom trenutku, a svaki od ukućana ima osobni broj (koji sadrži parametre poput starosti, spola...) na koji mora uključiti uređaj svaki put kada gleda televiziju. Važno je napomenuti da ne postoji način na koji se netko može prijaviti u sustav "Nielsenovih obitelji", njihovi stručnjaci su ti koji strogim metodama biraju kućanstva u uzorak koji predstavlja cjelokupnu populaciju i, naravno, sve o njihovim identitetima ostaje u tajnosti. Svi stariji od četiri godine Podaci koje svaki dan peoplemetar prikupi šalju se u ranojutarnjim satima u bazu iz koje na kraju i doznajemo zanimljive podatke kao što je, recimo, taj da je prosječni Hrvat stariji od četiri godine lani ispred televizora provodio 301 minutu dnevno, odnosno 5,6 posto više nego u istom razdoblju 2013. godine. Upravo zahvaljujući podacima AGB Nielsena, izrađenih na inicijativu Agencije za elektroničke medije, doznali smo tako i da je lani u prosincu najgledaniji kanal bio Nova TV sa 23,6 posto SHARE-a, slijedi HTV1 sa 16,9 posto i RTL sa 15,1 posto. Novu TV u prošloj je godini svaki dan u udarnom terminu odabralo 30,9 posto gledatelja koji su u to vrijeme bili pred malim ekranima, što je u prosjeku više od pola milijuna ljudi. I sad, kao što vidimo, opet spominjemo taj magični SHARE... Dakle, mali uzorak obitelji na kojima se mjeri gledanost predstavlja ukupan broj stanovnika Hrvatske starijih od četiri godine koji žive u kućanstvu s TV prijamnikom... i, kada kažemo da je neku emisiju koja je trajala od 19 do 19.45 sati gledao 605.981 gledatelj, što je 14,82 posto AMR-a i 30,84 SHARE-a... pri tome je AMR postotak svih osoba starijih od četiri godine koje su gledale tu emisiju, a SHARE postotak svih upaljenih televizijskih prijamnika u kućanstvima u terminu 19 do 19.45 sati. I sada, kada se nadamo da je sve malo jasnije, pozabavimo se i zabavnom stranom istraživanja gledanosti koje nam otkrivaju i što nas kao gledateljsku masu većinski zanima. Naime, znamo da smo u razgovorima skloni mrgudno brundati da na programu ima premalo informativnog ili kulturnog sadržaja... Ipak, gledanost, kako od prošlosti do sadašnjice i to na svjetskoj razini, demantiraju nas i dokazuju da smo skloni lakoj zabavi i sportu s naglašenim interesom za svadbe i sprovode. Dokaz tome upravo je završeni američki Super Bowl čije finale je gledalo 114,4 milijuna ljudi, ne računajući internetske prijenose i gledateljstvo okupljeno na javnim mjestima poput kafića, čime je postao najgledaniji program u povijesti Amerike. Takav opći podatak za Hrvatsku ne posjedujemo, ali sudeći po našem dosadašnjem praćenju gledanosti od svježijih podataka koje posjedujemo peta emisija showa "Tvoje lice zvuči poznato" koju je gledalo 1,227.000 gledatelja, odnosno 59,6 posto gledatelja koji su u to vrijeme bili pred malim ekranima, rekordna je gledanost kojom se ta emisija etablirala kao najgledanija domaća zabavna emisija od 2007. "Tvoje lice..." domaći rekorder Nadalje, prema studiji koju je za Vijeće za elektroničke medije, a čije je istraživanje provela agencija Ipsos Puls u suradnji s agencijama za istraživanje medija – MediaHub i AGB Nielsen Media... Nova TV je i u razdoblju od 2006. do 2012. godine, baš kao i lani, ostvarila apsolutnu dominaciju na tržištu nacionalnih koncesionara. Ista studija za spomenuti vremenski period pokazala je da su hrvatski gledatelji najskloniji sportu i zabavnim emisijama pa se među deset najgledanijih događaja u tih sedam godina našlo sedam sportskih prijenosa. Najgledanija je bila nogometna utakmica Hrvatska – Brazil Svjetskog prvenstva u Njemačkoj 2006. Slijedi SP u rukometu, točnije utakmica Hrvatska – Poljska koju je prenosio RTL, pa prijenos finalne večeri Eurosonga iz Atene na kojem je te godine Hrvatsku predstavljala Severina... Posebno zanimljiv podatak navedenog istraživanja je i taj da je u top pet najgledanijih televizijskih formata bez sporta ušao i američki film "Pasija", redateljsko djelo Mela Gibsona koji je gledalo 1,116.602 naših gledatelja. Sa 946.332 gledatelja najgledanija serija tog perioda bila je "Ljubav u zaleđu", a sa 852.274 gledatelja slijedi je "Larin izbor". Trenutačno najgledanija serija je "Kud puklo da puklo" Nove TV koju je, recimo, od 19. do 22. siječnja ove godine u prosjeku svakodnevno pratilo više od 851 tisuća gledatelja. Zanimljivosti i iznenađenja koja dosta govore o ljudskoj ćudi ima i na svjetskoj razini na kojoj sprovode i vjenčanja tu i tamo nadmaši koja megavažna stvar za čovječanstvo kao što je iskrcavanje na mjesec. Neki od podataka dostupnih na internetu kažu da je upravo taj prijenos uživo 20. srpnja 1969. pratilo oko 530 milijuna ljudi što je bilo oko 14 posto svjetske populacije u tom trenutku s naglaskom da je prijenos u europskim zemljama bio debelo iza ponoći što u pravilu smanjuje publiku, i nije se emitirao u zemljama istočnog bloka kamo smo kao tadašnja Jugoslavija spadali i mi. Svjetski kup u kriketu pak, točnije finale između Indije i Pakistana, 2011. pratilo je oko milijardu ljudi. Zabavno je i to da se godišnja manifestacija Eurosonga smatra najduljom i najgledanijom zabavnom formom reality tipa (traje od 1956. godine) i godišnje je u prosjeku gleda oko 600 milijuna ljudi. O američkom aktualnom rekordu pisali smo ranije u tekstu, no vrijedi spomenuti i neke njihove rekordere iz prošlosti. Recimo, najveću gledanost po epizodi neke serije postigla je serija "M.A.S.H" sa 125 milijuna gledatelja 28. veljače 1983. Olimpijske igre su in Što se pak tiče Britanije, božićno izdanje serije "Mućke" sa 25 milijuna gledatelja najgledaniji je tamošnji nedokumentarni program svih vremena i trećerangirani najgledaniji program općenito. U najgledanije britanske dokumentarne ili prijenose uživo spadaju finale FIFA svjetskog kupa 1966. uz koje je bilo 32,30 milijuna gledatelja i sprovod princeze Diane koji je 1997. gledalo 32,10 milijuna ljudi. S obzirom na saznanje koliko su Britancima omiljene njihove okrunjene glave, zgodno je spomenuti i gledanost vjenčanja trenutačno jako popularnih vojvotkinje Kate i princa Williama iako ono, suprotno očekivanom, nije oborilo nikakve rekorde. Naime, događaj je 29. travnja 2011. pratilo 26 milijuna Britanaca, ali ta je gledanost zbroj deset TV kanala koji su prenosili ceremoniju. Bolju gledanost od njihova postiglo je vjenčanje Williamovih roditelja – princeze Diane i princa Charlesa 29. srpnja 1981. koje je gledalo 28,40 milijuna Britanaca. >>Novi Dnevnik HTV-a: Pokusni kunić koji eksperiment može, ali i ne mora preživjeti >>Zbog sukoba s kostimografkinjom Jacques na poklon dobio tajice!