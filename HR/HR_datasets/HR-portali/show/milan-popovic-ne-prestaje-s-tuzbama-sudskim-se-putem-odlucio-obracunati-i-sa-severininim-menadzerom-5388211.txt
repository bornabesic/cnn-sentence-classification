Poslije gotovo 30 tužbi koje je podnio protiv bivše zaručnice Severine, Milan Popović sada se sudskim putem odlučio obračunati i sa Severininim menadžerom Tomicom Petrovićem, piše srpski Blic. Naime, Petrović će na sudu morati obrazložiti svoje izjave kako kralj bakra laže da mu se Severina ne javlja na telefon i da ne dolazi po dijete te da je srpski poduzetnik tužio pjevačicu i njezine suradnike samo kako bi joj oduzeo njihovog sina Aleksandra te da se broj tužbi povećao otkad se Severina udala. - Sporna je također i Tomičina izjava da je Milan tim brojem tužbi, a govori se negdje oko njih 30, dokazao da mu nisu bitni interesi djeteta - govori za Blic izvor upućen u cijeli proces. Kako dodaju, Milan je sudu preko odvjetnika poručio da nijedna izjava Tomice Petrovića nije točna. - Nije točno da je Milan protiv Severine i njezinih bližnjih podigao 30-ak tužbi i da je sve izgubio te da to radi da bi Severini oduzeo dijete. Nije mu cilj nekome nešto oduzeti već smatra da dijete treba imati oca i majku. Traži da dijete živi kod njega isključivo zato što smatra da djetetu može osigurati bolji odgoj i obrazovanje - stoji u obrazloženju tužbe. Milan odvjetnički tim dodao je i da srpski poduzetnik želi sve odluke o sinu donositi u dogovoru sa Severinom, ali da ona ne pokazuje zanimanje za to. Severina se na napise u srpskim medijima i Milanove izjave uglavnom ne obazire, osim što je nedavno u videu koji je objavila na Instagramu poručila što misli o potezima svog bivšeg zaručnika.