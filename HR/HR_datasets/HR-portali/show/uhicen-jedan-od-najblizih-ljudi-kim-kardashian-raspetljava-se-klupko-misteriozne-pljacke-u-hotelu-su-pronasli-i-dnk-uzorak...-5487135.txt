Nakon što je francuska policija uhitila 17 ljudi, među kojima je i 27-godišnji vozač Kim Kardashian, sve su glasnija šuškanja kako je brutalnu pljačku američke starlete i zvijezde reality showa u listopadu prošle godine u Parizu organizirao netko 'iznutra'. 'Ovo je mogao napraviti samo netko tko je u svakome trenutku znao Kimino kretanje, a vozač limuzine svakako spada u tu kategoriju', potvrdila je pariška policija francuskom časopisu Le Monde. Vozač je, pišu francuski mediji, za obitelj Kardashian radio svaki put kad su bili u Parizu. Uhićen je i njegov šef, 72-godišnji Pierre B. nakon što mu je policija upala u vilu u Plascassieru na jugu Francuske. Tamošnji mediji opisuju ga kao jednog od najzloglasnijih pljačkaša u državi, a navodno je s mrežom suradnika djelovao i u Belgiji. 'Uhićenja napokon potvrđuju da pljačka nije izmišljotina i marketinški trik, iako su neki zli jezici uporno to tvrdili. Tko zna, možda sad uspijemo pronaći i vratiti ukradeni nakit', komentirao je odvjetnički tim Kim Kardashian. 'Novac je najmanji problem u cijeloj ovoj priči. Kim se zbilja bojala za vlastiti život. Mislila je da će je ubiti. Još se nije oporavila od svega. I danas pati od napadaja anksioznosti', izjavio je njezin odvjetnik Jean Veil. Banda lopova američkoj starleti ukrala je prsten vrijedan 4 milijuna funti (oko 35 milijuna kuna) i kutiju s nakitom od pet milijuna funti (oko 44 milijuna kuna). Pobjegli su na biciklima, ali jednom od njih u žurbi je ispao dijamantni privjesak. Na ulici ga je pronašla slučajna prolaznica i predala pariškoj policiji. Poslije višemjesečne istrage, u Hotelu de Pourtalès pronašli su i DNK uzorak, i to na traci kojom su razbojnici vezali Kim, koji navodno odgovara jednom od dobro poznatih francuskih kriminalaca. Među uhićenima su i tri žene te dva preprodavača dijamanata. Svi imaju između 50 i 60 godina te su otprije poznati policiji. Nije isključeno da će Kim Kardashian morati doći u Pariz na prepoznavanje pljačkaša, a s njima će se možda i osobno suočiti na sudu.