Fanovi pjevačice Ariane Grande evakuirani su iz Arene u Manchesteru u ponedjeljak navečer nakon eksplozije na koncertu, koja je na prvu ocijenjena kao teroristički napad. Policija je objavila da je najmanje 19 mrtvih i 50 ozlijeđenih. Ariana je potvrdila da nije ozlijeđena te se oglasila kratko na Twitteru, nedugo nakon tragedije: ‘Slomljena sam. Žao mi je od sveg srca, nemam riječi.’ Naravno, prijatelji i obožavatelji su joj odmah počeli odgovarati da se nema što ispričavati te da ni ona niti itko od njih nisu krivi za tragediju koja se dogodila. Pjevačica je navodno otkazala ostatak svjetske turneje, a prema pisanju portalča TMZ trebala je nastupati u Engleskoj, Belgiji, Poljskoj, Njemačkoj i Švicarskoj, no odlučila je cijelu europsku turneju staviti na čekanje, piše Pop Sugar. Otkako se vijest proširila, slavni poput Taylor Swift, Cher i Harryja Stylesa ostavljaju na društvenim mrežama poruke sućuti i podrške. Arianin menadžer, Scooter Braun, objavio je priopćenje na Twitteru u kojem je rekao: ‘Večeras su naša srca slomljena. Riječi ne mogu izraziti tugu prema ljudima i obiteljima pogođenima ovim bezumnim napadom. Oplakujemo živote djece i voljenih koji su oduzeti ovim kukavičkim činom. Zahvalni smo na brzoj reakciji svim ljudima u Manchesteru koji su pohrlili u pomoć i pomogli spasiti živote. Molimo vas da mislite i molite za žrtve, njihove obitelji i sve one pogođene napadom.’ Britanska premijerka Theresa May izjavila je u utorak ujutro kako predstavnici vlasti rade na utvrđivanju detalja eksplozije na koncertu u Manchesteru u kojoj je poginulo najmanje 19 osoba, dodajući kako se taj događaj tretira kao 'užasan teroristički napad". U eksploziji u ponedjeljak navečer na koncertu američke pjevačice Ariane Grande u engleskom gradu Manchesteru smrtno je stradalo najmanje 19 osoba, a 59 ih je ozlijeđeno. Kako doznaje Reuters od dva američka dužnosnika koji su željeli ostati anonimni, početni znakovi ukazuju kako je eksploziju izazvao bombaš samoubojica.