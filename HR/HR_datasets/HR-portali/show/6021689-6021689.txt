Nastupom kao Jennifer Beals iz filma 'Flashdance' Mia Anočić Valentić osigurala si je drugu za redom i treću do sada pobjedu u showu 'Tvoje lice zvuči poznato'. Osim što je sjajno dočarala koreografiju iz istoimenog filma, osječka glumica oduševila je žiri svojim vokalom.   - Ovo što si ti izvela je gotovo pa nemoguće - komentirala je Sandra Bagarić, dok je Goran Navojec rekao da ga je Mijina izvedba podsjetila na prijemni s Akademije. Nova TV   - Ljudi koji nisu prošli tu vrstu stresa nikada neće znati o čemu mi govorimo. Ta glumica u filmu nit' je zapravo plesala, nit' je pjevala, a ti si napravila sve - hvalio je glumac Anočić Valentić. Mijom je bila oduševljena i pridružena članica žirija, Ivanka Mazurkijević, koja je rekla: 'Pravo si osvježenje! Mlada, talentirana, ovo je bilo fenomenalno'. Iznos od 10.000 kuna u pobjedničino ime Nova TV donirat će Centru za rehabilitaciju Silver iz Zagreba. S odlukom žirija ni ovaj put nisu se složili brojni gledatelji. Vidno razočarani, javno su pozvali na bojkot showa.   Ivana Mišerić u nedjelju navečer oduševila je transformacijom u Scatmana Johna, a pjevala je hit ''Scatman''. - Jezivo dobro! Odlično, čestitam - izjavila je Ivanka, a Sandra je dodala kako je nastup gledala u jednom dahu.   - Toliko si koncentrirano držala lik od početka do kraja. Bila si u ritmu, jezično si to dobro savladala. Maska je fantastična, bravo - kazala je Sandra, a Goran je izjavio: 'Htio bih pohvaliti sve što si donijela na pozornicu, od glumačkog pristupa do zaista fascinantne brzine izgovaranja teksta. Ja bih ti dao ulogu u bilo kojem dobrom vesternu.'  Legendarnog Jima Carreyja iz filma 'Maska' utjelovio je Dalibor Petko. - Zaista si uživao u svakom momentu. Beskrajno si nas zabavio, sjajan si - komentirala je Sandra. Tomo in der Mühlen zaključio je kako je Petkova interpretacija pjesme ''Cuban Pete' pokazatelj da mora podignuti nivo u teretani, a Ivanku je najviše oduševila Daliborova zarazna energija. U Josipu Lisac transformirao se Bojan Jambrošić i pjesmom ''Danas sam luda' oduševio žiri.   - Josipa je nekako najzahvalnija za imitaciju, ali kod nje je uvijek skliski teren i treba paziti da se ne ode u karikaturu. Ti to nisi napravio. Čuli smo njezine baritonalne dubine, kontra alt, sopranske visine i njezin karakterističan akcent. Meni si bio jako, jako dobar - pohvalila je pjevača Sandra, a Goran je zaključio kako mu je nastup bio briljantan jer je Josipu 'imitirao duhom i tijelom'. Oduševljena je bila i glazbena diva Lisac. - Moram priznati da je Bojan ljepši od mene. Odlično je 'skinuo' karakteristike u mome izražavanju. Sviđa mi se kako je u jednom trenutku naherio usta baš kao što i ja to ponekad radim. Nije ništa karikirao. I kostimografija je fenomenalna. Famozno je sređen. Perfektno - izjavila je Josipa za Dnevnik.hr. Ivanku Mazurkijević posebno je razveselio nastup Nives Celzijus, koju smo gledali u dvostrukoj ulozi s pjesmom ‘Dolje je bolje'. Na bini se pojavila transformirana u Milu Kekina, dok je u hologramskom prikazu bila Ivanka.   - Jako fora, prvo taj hologram, ti, ja prekrasna. A moj dragi Mile, hvala mu na toj pjesmi. Nives, ova dupla uloga, trud... Predivna si - oduševljena je bila Mazurkijević, a Sandra je pak zaključila: 'Moram ti reći da se Nives, ona koju cijela nacija zna, negdje izgubila. Napreduješ iz emisije u emisiju'. Mario Roth utjelovio je Annamariju izvevši njezin hit iz '90-ih 'Novi svijet'. Tomo je zaključio da mu je ova uloga odlično legla, ali Goran je rekao: 'Nije to meni bilo najfascinantnije. Ovo što ti kolege kažu, vjerojatno ti lažu, ja sam iskren. Sve si obavio super i vrijedno si radio na transformaciji'. Roberta Marekovića iz benda Fantomi utjelovila je Ana Gruica s pjesmom 'Duda'. Ivanka je izjavila kako joj je Anin nastup bio super, a Goran ga je okarakterizirao kao vrlo rokabilistički. - Nastup baš i nije bio najbolja varijanta Fantoma, ali kao dugogodišnja niskotlakašica, zadovoljna sam što sam uopće uspjela odraditi nastup bez prekidanja showa. Hvala svima na podršci - napisala je splitska glumica na Instagramu. Daniel Bilić zabavio je žiri kao Diana Ross. - Sve si zadovoljio! Dramaturški, glumački, tekstualno. Nedostajalo mi je malo više zvijerke, da si malo više sugestivno grizao, cijeli dojam bi se malo podignuo - izjavila je Sandra. U idućoj epizodi Bilić postaje Rag'n'Bone Man, Ana Gruica pjevač njemačkog benda Dschinghis Khan, a Marija Rotha očekuje duet Freddieja Mercuryja i Montserrat Caballé. Nives Celzijus transformirat će se u Rockyja, Bojan Jambrošić u pjevačicu En Voguea, Dalibor Petko u Lidiju Bačić, Ivana Mišerić imitirat će scene iz filma 'Briljantin', a Mia Anočić Valentić dobila je preobrazbu u Michaela Jacksona.