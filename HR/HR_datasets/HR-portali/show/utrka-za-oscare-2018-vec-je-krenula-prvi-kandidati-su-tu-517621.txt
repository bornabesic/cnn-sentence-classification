Redatelja Martina McDonagha pamtimo po sada već kultnom filmu 'U Brugesu', u kojem smo pratili dvojicu zločinaca na 'odmoru' u belgijskom gradu u kojem se, po riječima jednog od njih, ništa ne događa. McDonagh, koji je prvenstveno uključen u kazališnu produkciju, se vratio na kino platna svojim filmom 'Sedam psihopata', kojim je požnjeo dobar uspjeh, no ipak ne toliki da bismo film pamtili za sva vremena. No kako su i prvi njegov film, kao i drugi, dobili odlične kritike unutar filmske zajednice, tako je za očekivati da će i njegov najnoviji film imati podosta dobre ocjene. Iako još nije objavljen datum objave filma, snimanje je dobrim dijelom okončano pa se može zaključiti da bi film u kina mogao doći tijekom jesenske sezone (tijekom listopada, studenog ili prosinca), koja je tradicionalno 'rezervirana' za filmove koji se pokušavaju svidjeti oskarskim kritičarima. U pitanju je film poprilično zanimljivog naslova, 'Three Billboards Outside Ebbing, Missouri' ('Tri panoa van grada Ebbinga u Missouriju', op.a.), a radnja mu je upravo o tome o čemu naslov govori. Van grada Ebbinga, u Missouriju, objavljena su tri plakata s pomoću kojih Mildred Hayes (Frances McDormand) proziva šerifa Williama Willoughbyja (Woody Harrelson) da nije ništa poduzeo glede umorstva njene kćeri. Kako je i tipično za McDonagha, scenarij po kojem se radi je napisao on sam, s time da se redatelj kao i inače nimalo ne libi koristiti 'proste' riječi u svojim tekstovima. Pogledajte prvi foršpan, s upozorenjem da nije baš za osjetljive uši U glavnim su ulogama spomenuti McDormand i Harrelson, dok im podršku daje istinski odlična ekipa. Tako ćemo u sporednim ulogama vidjeti Sama Rockwella, Abbie Cornish, Lucasa Hedgesa, Željka Ivaneka, Caleba Landry Jonesa, Clarkea Petersa, Samanthu Weaving, Johna Hawkesa a malenu ulogu ima i Peter Dinklage. Kako smo rekli, termin dolaska filma u kina još nije objavljen, no obavijestit ćemo vas čim bude. Tema: FILM 