Na otvaranju riječkog Babaloo concept storea voditeljica IN Magazina i dizajnerica Mia Kovačić i njen kolega dizajner Mikula Radman predstavili su drveni kauč koji su zajedno osmislili. Neobičan ali udoban dizajn – Mikula je već prije 15 godina počeo razmišljati o drvenom kauču jer je uočio da postoje drveni stolci, klupe i naslonjači, ali ne i kauč. Zarazio me tom idejom i krenuli smo zajednički crtati i smišljati dizajn – objašnjava nam Mia. Put od ideje do realizacije trajao je nekoliko godina sve dok nisu došli do savršenog dizajna. – Kad se radi s drvom, linije moraju biti pročišćene i naglašavati materijal. Našim zajedničkim crtežima i ispravljanjima linija i principom briši – piši došli smo do pročišćene linije kakvu smo htjeli, no znali smo da će biti dosta komplicirano to izvesti jer pravo drvo treba znati savijati i imati posebnu prešu. Bili smo svjesni da ćemo to teško ostvariti u Hrvatskoj – prisjeća se voditeljica. No ni nju ni Mikulu to nije obeshrabrilo jer su znali da imaju dobar i sasvim drukčiji proizvod. U realizaciji ideje pomogao im je zajednički prijatelj Alex Pilepić koji radi na polju dizajna i svojim poznanstvima pomogao im je da pronađu tvornicu u Italiji zainteresiranu za izradu kauča. – Ovo je neobičan skulpturalni dizajn neklasičnog izgleda i postoje neke indicije da bi mogao dobro zaživjeti na azijskom tržištu jer klijenti tamo cijene drvo i vole kad je namještaj kompletno napravljen od drva – objašnjava Mia. U Rijeci su predstavili kauč dug dva metra, ali imaju nacrte i za kauč od tri metra te drvenu fotelju i razne kožne i krznene dodatke. Sviđa se struci i kupcima Dobre reakcije posjetitelja u Rijeci dale su im vjetar u leđa i potvrdile da su na izvrsnom putu. – Kritična sam i kada je u pitanju moj i tuđi rad, ali po reakcijama prijatelja i neprijatelja te ljudi iz struke mislim da smo pogodili. Važnije nam je od bilo kakvog novca što se kauč svima sviđa i što je udoban – veli Mia. U studiju IN Magazina sada dominiraju sivi i bijeli kauč pa pitamo Miju postoji li želja da ih se zamijeni njenim kaučom. – Možda bi tom prostoru odgovarao naš kauč, ali mislim da nema potrebe u IN Magazinu miješati moj voditeljski s dizajnerskim poslom – veli.  >> Masovni egzodus članova HDDU zbog novog ministra 