Goran Višnjić stigao je polovicom veljače u Hrvatsku zbog snimanja novog filma ‘General’ o životnom putu Ante Gotovine kojeg glumi Višnjić, a u režiji njegovog punca Antuna Vrdoljaka. Nedavno mu se u domovini pridružio i ostatak obitelji i to zbog prvih glumačkih koraka sina Viga. Hrvatski je glumac na svom profilu na Instagramu objavio selfie sa suprugom Evom i dvoje djece, a uz fotografiju je napisao: ‘Vigo je završio sa svojim prvim glumačkim poslom. Moram reći da je iznenadio i mene i sve ostale svojim strpljenjem, fokusiranošću i koncentracijom. Sjajan posao, Vigo! Naravno, sve je bilo lakše uz sestru Lanu i mamu u publici. Sad će stariji Ante i mladi Ante biti nalik jedan drugom. Doviđenja, Biograd, hvala na svemu! Nastavljamo Lijepom našom, sljedeća stanica Knin!’ U samo sat vremena fotografija je skupila gotovo tisuću lajkova. Eva i Goran imaju troje djece, Tina (posvojenog 2007.) i Viga (rođenog 2011.) te kćer Sofiju Vivien (posvojenu 2013.). Goran iz vanbračne veze sa Šibenčankom Mirelom Rupić ima kćer Lanu koja je gostovala na snimanju ‘Generala’. Eva, koja je prije nekoliko godina promijenila ime, nedavno je na Facebooku objavila podugačak i iskren status o koječemu, a između ostalog dotakla se i odnosa vanbračne kćeri koju je, kaže, upoznala, a njezina su djeca odmah zavoljela svoju polusestru. U komentarima joj se javila i Mirela Rupić koja je između ostalog napisala da ‘bi ovaj svijet bio Raj kada bi u njemu bilo više ljudskih duša poput tvoje’, misleći na Evu.