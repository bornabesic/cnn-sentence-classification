Razmišljajući o tome bi li trebala postati dio žirija RTL-ova showa “Superljudi”, glumica Anđelka Prpić vodila se pitanjem bi li taj show bio zanimljiv i njoj kao gledateljici. Kad je vidjela snimke stranih verzija showa, nije bilo dileme i prihvatila je mjesto u žiriju, u kojem su i glumac Branko Đurić Đuro, glazbeni producent i kantautor Zrinko Tutić te neurokirurg Vuk Aleksić. “Znam da su ljudi već pomalo umorni od showova ovog tipa, ali ovdje je koncept ipak drukčiji. Kandidati se ne natječu svojim talentom imitiranja, pjevanja ili plesa – iako nijedan od tih talenata ne umanjujem – nego je ovdje riječ o posebnim sposobnostima i vještinama natjecatelja. Ovo je nešto sasvim novo i drukčije od svega što smo gledali dosad i zato sam htjela biti dio ovog projekta”, objasnila je glumica. Dodaje kako na malim ekranima često gledamo loš sadržaj, a to je, kaže, zato što ljudi s televizije često idu linijom manjeg otpora i misle da je publika glupa i da joj ne treba ponuditi kvalitetan sadržaj. “Takav je stav pogrešan jer ove mlade generacije sve zanima, sve znaju i treba im ovakav sadržaj”, veli glumica, koju smo upoznali zahvaljujući genijalnoj seriji “Andrija i Anđelka”, koja je u kratkom roku postala hit u cijeloj regiji. U ovom showu nije bilo dobne granice za prijavu, pa sudjeluju svi od 7 do 77 i više godina, a Anđelka nam s oduševljenjem priča o talentima koje su pokazali oni najmlađi. “Jedan sedmogodišnjak zna sve države svijeta, zna njihove glavne gradove, prepoznaje obrise granica tih država, pa čak i kad su okrenute naopačke. To je istovremeno fascinantno i zastrašujuće. Mi ljudi prokleti smo, pa nam ovako genijalne stvari ubrzo postanu nešto normalno i brzo zaboravimo koliko je zadivljujuće što takve male genijalce imamo u svojoj okolini”, priča nam glumica dok sjedimo na terasi jednoga beogradskog hotela, nedaleko od studija gdje se snima RTL-ov show u kojem sudjeluju natjecatelji iz Srbije, Hrvatske te Bosne i Hercegovine. Na spomen malih genijalaca morali smo pitati Anđelku i s kojim bi se talentom njezin četverogodišnji sin Jakša prijavio u show. “Mi roditelji zaljubljeni smo u svoju djecu i mislimo da su specifična. Nije što je moj, ali zbilja je poseban moj sin. Još je zapravo jako mali, ali osnovna mu je kvaliteta dobra narav. Njemu je uvijek lijepo, uvijek je dobro raspoložen, sa svima voli komunicirati... Ne znam bi li se to moglo mjeriti u ovom showu, ali to je svakako odlična osobina i sretna sam zbog toga”, s puno ponosa priča o sinu. Nakon što je završila snimanje serije “Andrija i Anđelka”, glumica se odlučila posvetiti i kazališnim poslovima jer, kaže, kazalištem se nije intenzivnije bavila otkako je završila fakultet. Trenutačno priprema monodramu “Ju, što me snađe”, koju je napisao Nebojša Romčević. Na kazališnim bi daskama taj komad trebao zaživjeti krajem travnja, a Anđelka bi monodramu rado predstavila i hrvatskoj publici. Kako je njezin suprug Dario rodom iz Hrvatske, naša im je obala jedna od glavnih ljetnih baza, a u posjet Hrvatskoj Anđelka stiže uskoro. “Oko Uskrsa idemo u Hrvatsku. Posjetit ćemo Rijeku, pa ćemo uživati u Istri, obilaziti vinarije i guštati u tartufima i drugim delicijama, a onda ćemo produžiti i do Italije”, otkriva nam Anđelka svoje planove, a prišapnula nam je i informaciju koja će razveseliti sve njezine i obožavatelje Andrije Miloševića, koji joj je glumio partnera u “Andriji i Anđelki”. “Andrija i ja snimili smo pilot za jednu seriju u kojoj opet glumimo bračni par i nadam se da će serija zaživjeti”, veselo nam najavljuje glumica novi projekt. Kaže da su tijekom snimanja ona i Andrija postali jako bliski i u šali kaže da bez njega više ne može ni tekst naučiti. “Kad smo tek počeli snimati ‘Andriju i Anđelku’, bila sam frustrirana brzinom kojom bi Andrija zapamtio tekst; samo bi ga pogledao i već bi ga znao napamet. Ali to mi je bio odličan trening i brzo sam uz njega naučila pamtiti tekst tako brzo”, prisjetila se glumica. >>Anđelka iz serije "Andrija i Anđelka" na Mauricijusu proslavila godišnjicu braka   