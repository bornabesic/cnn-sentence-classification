Unatoč žestokoj konkurenciji ove godine, Saša Lozar apsolutni je pobjednik druge sezone showa "Tvoje lice zvuči poznato". Simpatije gledatelja pridobio je svojim izvanrednim nastupima u kojima je imitirao Maju Blagdan, Eltona Johna, Jelenu Rozgu, Taylor Swift, Alicea Coopera, Eurythmics, Vanilla Ice, Leann Rimes, Louisa Primu, Roda Stewarta, Arethu Franklin, a nastupom u finalu u kojem je imitirao Beyonce s pjesmom "Sweet Dreams" priskrbio si je četvrtu pobjedu u showu i okrunio se laskavom titulom najboljeg imitatora ove sezone. Iz emisije u emisiju Saša je oduševljavao svojim nevjerojatnim vokalnim sposobnostima. Žiri ga je proglašavao čudom, a posebno je bio fasciniran njegovom lakoćom ulaska u svaki lik. – Ovo je jedna od najvećih transformacija do sada! Jako zahtjevno, ples, pjevanje, hodanje po traci. Zabava maksimalna, zahvaljujem ti se za sve ove emisije! – poručio mu je Đuro za pobjednički nastup, dok je Danijela Marinović, koja je bila u ulozi gostujućeg člana žirija, priznala da ju je potpuno opčinio svojim nastupom. U ime Nove TV Saša je donirao 40 tisuća kuna Hrvatskom forumu za borbu protiv raka dojke "Europa Donna". Nijedna uloga nije laka – Meni je osjećaj pobjednika savršen, drago mi je da sam bio netko kome su se ljudi radovali, čekali moje nastupe neovisno o plasmanu. Uživao sam. Nijedna mi uloga nije bila laka. Na prvu to izgleda fora i kao dobra zafrkancija, ali za svaku točku treba se i te kako naraditi što će potvrditi svi moje kolege u showu – kazao nam je Lozar, koji je najviše uživao u ulozi Louisa Prime i Arethe Franklin. Show "Tvoje lice zvuči poznato" zauvijek će pamtiti po dobroj energiji, vrhunskoj zabavi i ljudima koje je upoznao na snimanju, a kako nam je rekao, nije mu problem bio ni što je morao nositi štikle. – Treba otpustiti sve mentalne kočnice i jednostavno – zabavljati se – kaže Saša, koji se na snimanju dobro zabavljao s Lukom Bulićem. Kreirali su likove Dafinke i Lijane te smiješnim videoklipovima oduševili fanove. – Ti su likovi nastali bez ikakvih planova, potpuna zezancija. Poklopilo se s pravim trenutkom, baš u emisiji u kojoj sam ja podbacio s bodovima, a mislim i Luka. Nas smo dvojica prijatelji i kužimo se. Najvažnija je tu opuštenost, da nije nje, sigurno ne bi bilo tako smiješno. Ljudi su jednostavno "odvalili" na to. Što se tiče planova, ne treba to sada potrošiti kao ideju, siguran sam da ćemo nešto razraditi. Kada? Nemam pojma – dodao je Saša, kojeg mnogi još povezuju s boy bandom Saša, Tin i Kedžo. Njemu to ne smeta jer su to sve kotačići uz pomoć kojih se gradi karijera. Obitelj mi je najveća podrška Najveća su mu podrška supruga Marina i kći Eva. Obitelj smatra kamenom temeljcem. – Zajedno smo u svemu, kod nas nema klasične podjele na muške i ženske poslove. Eva je gledala svaki moj nastup i bilo mi je jako zabavno pratiti kako ona to proživljava. Znala se i naljutiti na žiri kad bi mi dao lošiju ocjenu od 12 – kaže Saša o kćeri Evi, koja voli pjevati, a to je i pokazala u zboru Mozzartine. – Bude li je to zanimalo, mi ćemo je podržati. Ali neću forsirati nešto što sama ne odabere – kazao nam je Lozar, koji je ponosan što je nedavno konačno snimio obradu Runjićeve i Oliverove "Molitve za Magdalenu". – Moram izdvojiti ljude u svom timu, prekrasan aranžman i produkciju potpisuje izvrstan glazbenik Zvjezdan Ružić, izvršnu produkciju Gordana Bosak, producentica s kojom odlično surađujem godinama. "Magdalenu" smo snimili u Morris studiju, u timu s Filipom Vidovićem, koji je također majstorski odradio svoj dio posla. Jako mi je važno istaknuti i glazbenice koje su svirale. Harfistica Mirjana Krištofič i Quartet Prelude. Sjajno su to odradile i dale pjesmi tako toplu notu i atmosferu, dostojanstveno i melankolično – oduševljeno će Lozar, koji će iduće godine izdati i drugi studijski album. Najavit će ga novim singlom koji je napravio Srđan Sekulović Skansi, a sigurno će još biti i obrada. Uz pjevačku Lozar gradi i karijeru radijskog voditelja na zagrebačkoj Anteni. Nedavno je na Weekend Media festivalu u Rovinju nagrađen kao jedan od pet najboljih voditelja u Hrvatskoj. – To je veliko priznanje za moj rad na radiju. Biti u društvu velikih voditelja poput moje kolegice s Antene Zagreb Barbare Kolar velika je čast. Radio je jedan vrlo interesantan i kreativan medij. Za mene je to sve dobro iskustvo. Sad ću malo uživati u pobjedi, a nakon dočeka Nove godine, koju ću najvjerojatnije proslaviti s obitelji i prijateljima, idem na zasluženo skijanje – kazao je na kraju Saša Lozar. >>Saša Lozar pobjednik je druge sezone showa Tvoje lice zvuči poznato! >>Saša Lozar u srebrnom kombinezonu kao Jelena Rozga 