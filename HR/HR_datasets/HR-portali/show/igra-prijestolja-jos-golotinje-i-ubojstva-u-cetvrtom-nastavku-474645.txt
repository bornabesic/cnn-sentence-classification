Upozorenje: u nastavku ispod slike slijede spojleri za kompletnu zadnju epizodu 'Igre prijestolja'. Zadnja epizoda 'Igre prijestolja' naslovljena 'Book of the Stranger' bila je prepuna ponovnih susreta i emotivnih trenutaka. Iako smo neke rasplete posljednjih događanja u najnemilosrdnijem fantasy svijetu modernog doba mogli predvidjeti, ne znači da smo išta manje uživali gledajući ih. Tako ćemo se npr. još dugo vremena sjećati zagrljaja između Sanse i Jona. I baš kao što smo napravili za drugu epizodu sezone 'Home' - pohvalit ćemo scenariste koji nisu previše odugovlačili s ovim trenutkom na kojeg čekamo već godinama. Da, Jon i Sansa u prvoj sezoni nisu imali previše međusobne interakcije, no i dalje su obitelj, tj. ono što je ostalo od njihove previše puta izdane i desetkovane obitelji. Pa opet, ta desetkovana obitelj sada kreće sa spremanjem svoje osvete i bože - koliko samo želimo tu osvetu. Želimo je isto koliko i Sansa koju je Sophie Turner u ovoj posljednjoj epizodi 'Igre prijestolja' zaista savršeno odglumila. Trauma, mržnja, osvetoljubivost - svaka njena izgovorena riječ, svaki pokret i pogled su bili tako uvjerljivi, tako lako shvatljivi, tako... savršeni za navalu empatije. U King's Landingu smo pak svjedočili novim političkim igrama i pozdravljamo novo razumijevanje koje su Cersei i Olenna pronašle jedna za drugu. High Sparrow je pak u 'The Book of the Stranger' trabunjao o tome kako je u prošlosti bio postolar i pokušao nagovoriti Margaery da uvjeri svog brata da prizna ljubav prema jačem spolu, no čini se da je ona ipak puno lukavija od svojeg muža koji je prošlog ponedjeljka u epizodi 'Oathbreaker' vrlo lako pao pod utjecaj ovog ludog popa. I iako je gluma u prijestolnici Sedam kraljevstva sinoć bila na vrlo visokoj na razini, moramo priznati da mrvicu gubimo interes za događanjima u King's Landingu s obzirom na to kako ulozi na svim ostalim lokacijama postaju sve veći, a političke igre između Lannistera, Tyrella i religioznih fanatika posljedično sve beznačajnije u tom kontekstu. Tako smo npr. puno zainteresiraniji za novu misiju Jona i Sanse koji planiraju osvojiti Winterfell i vratiti svoju djedovinu koja im pripada. Da, Sjever se i dalje sjeća svega i Sansa napokon dobiva priču tijekom koje će izrasti u snažnu i emancipiranu mladu ženu koja će skalpirati i posljednjeg Boltona na kontinentu. Odnosno, barem se nadamo da će se to dogoditi, ovo je ipak 'Igra prijestolja' i s obzirom na dosadašnji nevidljivi plašt neuništivosti kojim su scenaristi zaogrnuli Ramsayja u posljednjim sezonama, više nas ništa ne može iznenaditi. Vrijedi spomenuti i malo komične diverzije koju su nam sinoć priredili Brienne i Tormund, i to bez ijedne jedine riječi. Nova romansa na pomolu? Najopasniji ljubavnici s ove strane Uskog mora? Da, molimo. Uglavnom, osim Jona i Sanse, Margaery i Lorasa te Daenerys i šarmantnog gerilskog tandema, sinoć smo dobili i ponovni susret između Theona i Yare koji je bio i najmanje zanimljiv od svih, no uglavnom zato što njihova priča baš i nije napredovala te serija još uvijek nije prezentirala Željezne otoke kao veliku vojnu silu koja potencijalno može imati itekakvog utjecaja na budućnost Westerosa, što je definitivno slučaj u Martinovim knjigama. Što se priče s druge strane Uskog mora tiče, čini se da je Tyrion po prvi puta uprskao sa svojim diplomatskim pristup, barem ako je suditi prema reakcijama Grey Worma i Missanderi koji su dobili jednostavno previše vremena pred kamerama da ispadne da su bili u krivu. No, u kakvu god da se nevolju Tyrion ovoga puta uvalio, nema sumnje kako će ga Daenerys izvući iz nje nakon što se još jednom ponovno 'rodila', odnosno izašla iz plamena kao nova Khaleesi ludih Dothrakija te potvrdila svoju titulu 'Neopečene'. Isto su 'pokušali' i Khalovi koje je spalila u drvenoj vijećnici Vaes Dothraka, no s ne previše uspjeha. Dakle, Dany sada ima Dothrakije i bivšu plaćeničku vojsku pod svojim zapovjedništvom? Zvuči li vam to kao invazijska sila? Znate, ako se majka zmajeva ikada odluči NAPOKON zaploviti prema Westerosu... Sve u svemu, napokon smo dobili nekakav opipljivi razvoj događaja vezanih za Daenerys tako da je teško skrivati oduševljenje s njenim sinoćnjim scenama. Dakle, s obzirom na Sansu, Daenerys, Olennu, Cersei i Yaru, može se reći kako su uz ponovne susrete glavna tema 'The Book of the Stranger' bile snažne žene. Čak je i Yara napravila vrlo odvažan potez iako je na koncu postala tek posljednje ime na već beskonačnom popisu žrtava Ramsayja Boltona. Bože, kako jedva čekamo dan kada njegov narativni plašt neuništivosti prestani funkcionirati... držimo fige da se to napokon dogodi ove sezone. O da, sinoć smo napokon dočekali i Littlefingerov debi u šestoj sezoni 'Igre prijestolja'. Dotični je još jednom izmanipulirao naivnog i sumnjamo blago zaostalog Robina Arryna, ali napokon iz za publiku dobrih pobuda - kako bi pomogao Sansi. Da, Sansa i Jon plus Wildlingsi plus vojska Riverlandsa jednako - nadamo se - Ramsay Bolton na nekakvom maču, koplju, omči, ili kolcu. Dajte scenaristi, zaslužili smo! 'Book of the Stranger' nam je podarila par izuzetno emotivnih ponovnih susreta, početak invazije na Winterfell te nekoliko snažnih aktova emancipacije. Sve u svemu, ovo je bila još jedna fantastična epizoda omiljene nam serije koja nije previše okolišala te je nastavila koračati prema naprijed, prema dugoočekivanom završetku ove popularne fantasy sage. +Emotivni ponovni susreti +Činovi emancipacije +Nova dinamika između Cersei i Olenne +Brienne i Tormund Izvor: adria.ign.com Tema: FILM 