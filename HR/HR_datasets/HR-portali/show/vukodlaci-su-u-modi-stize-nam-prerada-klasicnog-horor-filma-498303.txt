Kad god se pojavi vijest da će neki klasični film dobiti svoju novu verziju, odmah se pojavi i podosta ljudi kojima je takva ideja nevjerojatno loša. No moramo biti iskreni, ovaj put nam se čini da je ideja odlična. Naime, kako izgleda, mogli bismo uskoro dobiti preradu 'Američkog vukodlaka u Londonu', koji je jedan od boljih horor filmova ikad snimljenih. Redatelj i scenarist filma, John Landis, je s pravom u nekoliko navrata ustvrdio da je taj film najbolji film njegove karijere te da je izvrstan horor film. A mi se s takvim tvrdnjama slažemo, jer govorimo o horor filmu koji je istinski dobro osmišljen, s predivnim efektima i odličnom režijom. No razlog zašto smatramo da nema ničeg krivog u preradi takvog filma je taj što je Max Landis, sin redatelja Johna Landisa, osoba koja bi navodno trebala i režirati kao i napisati taj film. Sudeći prema dosadašnjim projektima Maxa Landisa, nemamo se čega bojati, a svakako bismo trebali dobiti značajno bolji film od jako lošeg nastavka iz 1997. godine., 'Američki vukodlak u Parizu'. Pogledajte video Premda još uvijek nema službene potvrde da će se krenuti sa snimanjem, svakako nam se čini da je mladi Landis dobar odabir. No kako je to ipak film koji za Maxa Landisa ima veliko značenje, jer je sin redatelja koji je osmislio i oživotvorio originalnu verziju, ipak bi možda mogao pokleknuti pod pritiskom. Doduše, još uvijek nema pravih podataka o filmu, pa se još mnogo toga tu može dogoditi. O svim novim informacijama pravovremenom ćete moći čitati na našim filmskim stranicama. Tema: FILM 