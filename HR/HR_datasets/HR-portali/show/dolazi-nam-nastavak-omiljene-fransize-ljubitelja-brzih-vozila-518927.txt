Nakon uspjeha nastavka 'Brzi i Žestoki 7' iz 2015.godine, jednog od filmova koji je u rekordnom roku ostvario globalni profit od milijardu dolara i koji je šesti po redu svjetski naslov u povijesti bilježenja uspjeha na kino blagajnama, dolazi najnovije poglavlje jednog od najpopularnijih i najdugotrajnijih filmskih serijala svih vremena, 'Brzi i žestoki 8'. Interes publike za nastavke sage 'Brzi i žestoki' nikad nije bio veći i franšiza nikad nije bila popularnija u svijetu nego sada, a pokazatelj su milijuni pregleda trailera u samo 24 sata. Počevši s petim filmom, producenti su uveli u serijal nove likove, bilo za kraće ili duže priče. U ovom nastavku vratili su favorite serijala Tyresea Gibsona i Chrisa Bridgesa, kao i Dwaynea Johnsona te Elsu Pataky. Dwayne Johnson je u ulozi elitnog agenta Hobbsa, čovjeka čija čvrsta moralna načela slijedom događaja postanu puno fleksibilnija. Zaslijepljen Domovom izdajom tijekom jedne misije u Berlinu, Hobbs postaje kolateralna žrtva i ostavljen je da se snalazi sam. Vlada mu okreće leđa i Hobbs završi u strogo čuvanom zatvoru u koji je prije nekog vremena sam smjestio svog protivnika Deckarda Shawa (Jason Statham). Našavši se na drugoj strani zakona, Hobbs polako počinje preispitivati sve ono što ga je dosad činilo najboljim od najboljih. Shaw, tajni operativac koji je neumorno ganjao Doma i ekipu kratio je vrijeme u posebnom tajnom dijelu zatvora gdje su smješteni samo najgori od najgorih. S dolaskom Hobbsa u isti taj zatvor, Shawu se njegova kazna sada čini puno izdržljivija. - Deckard uvijek ima nešto u rukavu pa je super imati taj kontinuirani konflikt s Hobbsom. Dwayne i ja smo dobili priliku poigrati se s tom tenzijom među našim likovima - izjavio je Statham. O suprotnostima među likovima, kao i glumcima, je i redatelj filma imao što za reći. - Shaw i Hobbs su obojica zatvorenici koji se bore zbog potpuno drugih razloga i to čini te scene dinamičnima. Prikazali smo dva različita stila borbe, Jason ima taj kulerski borilački stil parkoura, dok Dwayne ima čistu sirovu snagu - izjavio je redatelj filma Gray. Uz već dobro poznatu staru ekipu u novom nastavku je glavna uloga negativke pripala dobitnici nagrade Oscar Charlize Theron, a uz nju se još pojavljuju i oskarovka Helen Mirren te Scott Eastwood. Brzi i žestoki 8, u distribucija Blitza, u kina stižu pretpremijerno 12. travnja i to u najboljim formatima IMAX i 4DX, a ulaznice možete kupiti već danas na stranicama CineStara. Tema: FILM 