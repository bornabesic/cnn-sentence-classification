Mirko Miočić je bolje! I prije nekoliko tjedana, kada smo se susreli u zadarskoj bolnici nakon nekoliko operacija zbog komplikacija s dijabetesom, Mirko je pokazivao sve odlike borca. Borca koji se ne predaje ma koliko bilo teško, iako to ovaj put nije bila igra po kojoj je poznat. A uz Mirka Miočića putem TV ekrana igrale su se tisuće, ma deseci tisuća gledatelja. No, jučer je Mirko Miočić putem TV ekrana proživio vlastitu smrt...  Kako je bilo mojima... Iako Mirko nije klonuo duhom zbog skandaloznog postupka medija, koji su objavili da je preminuo, ipak je bio šokiran, ali i razočaran. – Pa naravno da sam se šokirao kad sam vidio da su na televiziji objavili da sam preminuo. Pa tko ne bi? Tu su informaciju prvo objavili na Novoj TV, a poslije ju je prenio i HTV i još neki. Ja sam za to saznao od prijatelja koji me je nazvao. Poslije su me nazvali mnogi, pa čak i doktor. Možete misliti kako je mojima bilo kad su to čuli – kazao nam je na početku telefonskog razgovora Mirko Miočić.  Razočaran je neprofesionalnošću, ali i neljudskim postupkom. – Pa zar je bio problem samo provjeriti prije objave da sam preminuo. Evo ovako...  Pa nije to igra... Nevjerojatno je to što su napravili! Čovjek u ovakvoj situaciji nema druge nego citirati stihove: "Što to ima u ljudima tužno da ulaze u tuđe živote..." Pa dokle ide ta utrka za senzacijom. Takav pristup nema ljudskosti – kaže nam Mirko Miočić te dodaje kako su mu se iz Nove TV ispričali. Takvi još dugo žive – Nazvali su me i rečeno mi je da im je informaciju dao njihov izvor za koji su mislili da ga ne treba provjeravati. Pa to je stvarno katastrofa. To sam im i rekao – kazao nam je Mirko Miočić i potom dodao: – Ali znate kako kažu, kad nekome naprave takvo što, onda taj živi još jako dugo. Za Marku Twaina napisali su da je umro, pa im je on vratio rekavši im da su malo preuranili. Ima još primjera, a i ono što te ne uništi, ojača te – kaže nam Mirko Miočić, pobjednik brojnih hrvatskih kvizova. Posljednji na kojem je zaigrao prije bolesti bio je Potjera, a kolege lovci i nezaobilazni voditelj emisije Tarik Filipović ovih bi ga dana trebali posjetiti u zagrebačkoj klinici gdje se oporavlja već neko vrijeme. Upravo su njegovi kolege lovci iz Potjere među prvima reagirali na lažnu vijest o njegovoj smrti. Prva se, samo nekoliko minuta nakon objave, oglasila na svom Twitteru Morana Zibar javivši svima da je Mirko dobro. Ako ste čuli nešto, bez panike. Mirko živi vječno. @novahr , šejm on ju! Dean Kotiga, lovac iz Potjere, na Facebooku je napisao kako je izmišljotina o Mirkovoj smrti jedna od pet najglupljih stvari koje je doživio u životu. I u zagrebačkoj klinici ima televizor, kao što je imao i u zadarskoj bolnici gdje se "natjecao" u znanju s dva stara zadarska ribara, pa kviz redovito gleda. Sigurni smo da se i priprema za nove kvizove i pobjede nakon što se oporavi i izađe iz bolnice. A to će biti za mjesec-dva, a u kviz bi mogao već ove jeseni.  >>Gledam Potjeru u bolničkoj sobi s dvojicom ribara koji se ljute što sam brži >>Mirko Miočić napušta 'Potjeru', HRT u potrazi za novim lovcem 