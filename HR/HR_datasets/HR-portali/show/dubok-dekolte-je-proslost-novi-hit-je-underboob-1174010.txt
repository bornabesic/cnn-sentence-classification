Ako je suditi po aktualnim svjetskim trendovima, najveći hit ovog ljeta na plažama bit će tzv. underboob ili diskretno (ponekad više, a ponekad manje) pokazivanje donjeg dijela grudi koji izviri ispod majice ili pak bikinija. Začetnicom trenda može se smatrati najstarija sestra klana Kardashian, Kourtney, koja je s odmora u Meksiku na društvene mreže plasirala fotografije u bikiniju koji se čini kao da je slučajno broj ili dva manji. Ipak, zaista bi bilo čudno da osoba koja je okružena vojskom stilista pogriješi u konfekcijskom broju. Izglednije je da planira aktualizirati novi modni trend. Međutim, ako se vratimo malo u prošlost, nije 2017. godina “underboob” trenda, nego 2002., kada se pjevačica Christina Aguilera, koja je tada poharala glazbene ljestvice hitom “Dirrty”, pojavila na dodjeli MTV-jevih nagrada kombinirajući šal kao top ispod kojeg je pokazala dobar dio grudi.             Nakon godina i godina pokazivanja dekoltea, zatim “sideboob” trenda (koji otkriva grudi sa strane), kažu kako je trenutačno najseksepilniji novi dekolte – onaj donji. Tako smo u spotu Kanyea Westa za pjesmu “Fade” mogli uživati u “underboob” efektu seksepilne plesačice Teyane Taylor, dok je Lady Gaga također nedavno samouvjereno šetala u minijaturnim topićima koji otkrivaju “donji dekolte”. Modeli poput Gigi Hadid, Belle Hadid i Kendall Jenner dodatno su popularizirali taj trend, a Kendall se i fotografirala u rezanom džemperu, objavila fotografiju na društvenim mrežama i napisala: “Underboob je baš za mene”. Za pjevačicu Rihannu možemo pak reći da je kraljica underboob trenda, što u spotovima, što na crvenim tepisima i u modnim editorijalima, a uvrstila ga je i svoju modnu kolekciju. O ekstremno kratkim topovima oglasila se i Amy Odell, urednica portala američkog časopisa Cosmopolitan. – Iako kratki topovi nisu novost, posljednjih su mjeseci postali moderni. Trendovi su pokazali da je samo komad izložene kože na neočekivanom mjestu vrlo seksi – rekla je. Trendu su se pridružile i ostale zvijezde savršena tijela poput pjevačice Jennifer Lopez i manekenke Emily Ratajkowski.