Angelina Jolie jednom je prilikom izjavila da je spavala sa samo četiri muškarca od kojih su trojica bili njezini muževi, piše Daily Mail. No, Angelinina ljubavna prošlost puno je bizarnija od toga što je ona izrekla u ovoj rečenici. Naime, tijekom brojnih intervjua koje je dala ova humanitarka i glumica, koja je u utorak zatražila razvod od Brada Pitta, o sebi je ispričala sve i svašta. - U vrtiću sam bila članica grupe Kissy Girls (djevojke koje se ljube). Moja seksualnost već je tada bila izražena. Osmislila sam igru u kojoj sam se ljubila s dečkima i ostavljala im ljubavne ugrize - prisjetila se Angie jednom prilikom. Dodala je da je već tada upadala u brojne nevolje. Nevinost je izgubila s 14 godina, a to je znala i njezina majka. - Tada sam razmišljala na način - mogu biti neodgovorna i učiniti to sa svojim dečkom na ulici ili u spavaćoj sobi dok je mama u susjednoj - rekla je u intervjuu za Cosmopolitan 2003. godine. U to vrijeme je bila fascinirana noževima i počela se samoozljeđivati. - Kad sam ušla u svijet seksa, emocije koje mi je pružao nisu mi bile dovoljne. Onda kada bih se poželjela osjetiti povezanom sa svojim dečkom zgrabila bih nož i posjekla ga, a isto bi to i on činio meni. osjećala sam se ludo i srce mi je brzo lupalo. Od tada, kad god sam se loše osjeća, rezala sam kožu zbog čega imam mnogo ožiljaka - jedna je od glumičinih izjava u nizu. Angelina nikad nije skrivala da je u tim godinama itekako bila željna avantura pa da je poslije nekoliko piva zbilja svašta radila. Do dvadesete je probala i gotovo svaku drogu koja postoji, uključujući kokain, heroin, ecstasy i LSD. Johnny Lee Miller bio je njezin prvi suprug, a za njega je često znala reći i da ju je izvukao iz njezinih crnih dana. Upoznali su se 1995. godine dok su zajedno snimali film 'Hakeri'. Angie je kasnije glumila da je s njim stupila u prvi seksualni odnos nakon prvog dečka. Tijekom jednog od njihovih prekida, Angelina je bila u lezbijskoj vezi s glumicom Jenny Shimizu za koju je rekla da se u nju zaljubila na prvi pogled. Izjavila je također i da bi se udala za nju da se 1996. nije vjenčala za Millera od kojeg se i rastala samo tri godine kasnije. Jenny Shimizu je tvrdila da su se one nalazile i godinama kasnije, dok je Angelina bila u drugim vezama. Godinu nakon što se rastala od Millera, Angie je vlastitog brata ljubila na pozornici tijekom dodjele Zlatnih globusa. Tijekom veze s Billyjem Bobom Thorntonom stranice medija punila je neobičnim izjavama o njihovoj ljubavi. Poznati su i po tome što su oko vrata nosili bočice s krvlju onog drugog. I s njim je u braku provela samo tri godine, razišli su se 2003. I tako je stigla 2005. te snimanje filma 'Gospodin i gospođa Smith' na čijem se setu zaljubila u Brada. Dugo vremena je tvrdila da je vezu s Bradom započela nakon što je on okončao brak s Jennifer Aniston. - Ne bih mogla biti u vezi s oženjenim čovjekom znajući da je moj otac varao moju majku. To si ne bih mogla oprostiti ni pogledati se u ogledalo - govorila je Angelina tada. Iako se činilo da je ljubavna priča Brada i Angie idilična, 12 godina dugu vezu, koju su ozakonili 2014., ova humanitarka je ipak odlučila okončati.