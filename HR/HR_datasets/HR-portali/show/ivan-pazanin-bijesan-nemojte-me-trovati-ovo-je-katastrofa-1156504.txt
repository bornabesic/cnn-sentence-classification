Iako su čak dva para u srijedu navečer radila wok, samo je jedan osvojio istančana nepca žirija u showu 'Tri, dva, jedan – kuhaj!'. Tin i Ana nisu bili te sreće jer su svojom umotvorinom od svinjskog odreska s čokoladom pobrali najlošije ocjene večeri, uključujući i jedinicu od Ivana Pažanina. – Gledajte to ovako, kada vi donesete na kušanje svinjetinu s ovako slatkim umakom, to je zločin. Zamislite da ja vas natjeram da ovo pojedete! Ovo je katastrofa, nema više nikakvog opravdanja. Nemojte kemijati s hranom, nemojte me trovati! Nije smiješno… – oštar je bio Pažanin. Tomislav Špiček odbio je kušati jelo i nazvao je njihovo jelo svetogrđem.  Zadatak je bio jednostavan – natjecatelji su trebali izabrati jednu od osam odabranih namirnica po kojoj će osmisliti jedno kreativno jelo. I dok se Tin malo zaletio s čokoladom, koju je žiriju ponudio uz svinjetinu i zbog toga dobio jezikovu juhu i vrlo loše ocjene, Natali i Hrvoje samouvjereno su izabrali kokosovo ulje. Namjera im je bila pripremiti hranu iz woka, koju i inače jedu kod kuće. No nisu ni slutili da će svojim jelom probuditi sjećanja na gastronomsko putešestvije Ivana Pažanina. „Mene je vaše jelo podsjetilo na Tajland. Samo vaše je mnogo bolje. Napravili ste tu kompaktnost. Pohvalit ću manistru, upila je baš onoliko koliko treba. Povrće je hrskavo. Stvarno ste pazili na svaki detalj. Jako dobro!“ pohvalio je Pažanin Natali i Hrvoja i dao im, baš kao i Špiček i Žakline, devetku! Martin i Kristijan treći dan zaredom dobili su odlične ocjene. Ovaj su put oduševili žiri svojim okruglicama s mangom u kojima su „zadržali balans okusa i sve odlično termički obradili jer je meso bilo ispečeno i u sredini okruglice, a mango se nije raspao“. Žiri ih je nagradio s dvije devetke i jednom osmicom, dovoljno da dođu na vodeću poziciju na ljestvici ukupnih bodova. Večeras u četveroboj ulaze Sara i Anna, Aleksandra i Kristijan, Ozana i Katarina te Ana i Tin. Jedan od četiri para napustit će show 'Tri, dva, jedan – kuhaj!'. >>Špiček: Servirali ste jelo kao iz neke birtije uz autocestu >>Željka Klemenčić odlučila je napustiti show 'Tri, dva, jedan – kuhaj'     