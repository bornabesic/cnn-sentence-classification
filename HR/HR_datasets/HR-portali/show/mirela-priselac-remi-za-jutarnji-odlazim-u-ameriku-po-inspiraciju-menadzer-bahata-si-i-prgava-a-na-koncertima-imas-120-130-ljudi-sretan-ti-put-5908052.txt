I tako... Mirela Priselac, Remi iz Elementala, potajno se udala i odlazi u Ameriku. Obje su vijesti točne, no kada ih se stavi u kontekst, obožavateljima zagrebačkog benda i njegove zgodne frontwoman, lakne. Naime, energična glazbenica udala se u novom spotu benda za pjesmu “Ništa” i to za kolegu Luku Tralića Shota, a točno je i da putuje za SAD, ali samo na tri tjedna. - Putujem na odmor zbog punjenje baterija i probijanja leda - kaže Remi - Ovo mi je prvo putovanje u Ameriku, a kako sam profesorica engleskog jezika, stvarno je i bilo vrijeme za to. Našla sam pravi trenutak da mogu odvojiti tri tjedna za putovanje. To je dovoljno vremena za uživanje u stvarima o kojima sanjam već dugo, a opet je dovoljno kratko da ne pati bend, svirka, obaveze. Remi je do detalja razradila put (a kako o njemu sanja od osnovne škole, imala je vremena), uglavnom po Zapadnoj obali. Ide na jedan od najpoznatijih i najvećih glazbenih festivala u SAD-u - Coachellu. U pustinji Kolorada slušat će Radiohead i Kendricka Lamara. - I Lady Gagu. Ona je doduše bila u Zagrebu i njezina me glazba nije moj đir, ali idem na koncert jer znam da će biti pravi spektakl. Moram to pogledati iz kurtoazije, da se ne naljuti na mene - kaže kroz smijeh i dodaje kako nakon festivala kreće obalom, po poznatoj pacifičkoj autocesti i namjerava posjetiti mnoge poznate točke koje imaju važno mjesto u američkoj pop-kulturi - od Santa Monice, Santa Cruza, Santa Barbare preko Pismo Beacha, Pebble Beacha, Carmela i Montereyja, pa sve do San Francisca gdje će, opet, provesti nekoliko dana, pa se vratiti u Los Angeles i odatle kući. I sve to sama. Boris Kovacev / HANZA MEDIA Mirela Priselac Remi iz Elementala   - Jedan od ciljeva ovog mojeg putovanja je da vidim koliko mogu biti sama sa sobom. To je svojevrsni terapeutski pothvat. Vidjet ćemo kako će biti. Bila sam prije nekog vremena sama u Londonu, doduše, samo tjedan dana. Ostavši sam čovjek zapravo vidi gdje su mu granice, otkrije koliko mu treba oslonac drugih ljudi, kako je kad zagusti a nemaš koga nazvati ili nemaš nekog da te zagrli kad ti to treba. Onda vidiš možeš li sam sebe zagrliti - objašnjava Remi. - Dakle, očekuju me praktični i emocionalni izazovi. Mislim da je ovo putovanje došlo u pravi trenutak jer, ma koliko sam ga željela, nisam si nikad financijski dopustila da ga realiziram. Štedjela sam i zaštedjela. Mogu mirno na put, da ne strahujem za svaki dolar. Američko putovanje i izlazak iz sigurne zone, uvjerena je, donijet će joj i mnogo inspiracije za nove tekstove. - Osjećam da je vrijeme, muzički i poetski, za neki novi iskorak - kaže. Elemental je u svojih 19 godina zbog angažiranih tekstova bez fige u džepu, napornog rada i dosljednosti, i sa sedam albuma, okupio široku publiku i pokupio gomile nagrada. I uvijek su se trudili izaći iz okvira. - Mijenjamo se konstantno. Recimo, 2008. godine, na albumu “Pod pritiskom” imali smo dosta rockerskih stvari, dosta se palila distorzija na gitari, i bubanj je bio vrlo jak. Na albumu “U redu je” vratili smo se na middle of the road. Iz albuma u album idemo k tome da stvorimo neki svoj zvuk. To je cilj svakog umjetnika, izvođača. Htjeli bismo da ljudi mogu nešto čuti i reći: “To je Elemental!”. Mislim da smo se na albumu “Tijelo” najviše približili tome - govori Remi. Kao i mnoge njezini uspješne kolege, smatra da kada glazbenik stalno radi jedan te isti zvuk, zapravo “zapne” u trenutku vrhunca i sam sebe zatvara u neku vrstu zlatnoga kaveza. - Sve se čini super, ljudi to vole, prolazi kod publike, prodaje se. No, to znači smrt umjetnika kao umjetnika. Postaješ zanatlija - objašnjava Remi. Za posljednji album “Tijelo”, Elemental je nedavno dobio dva Porina, za najbolji album alternativne i klupske glazbe, te za vizualno rješenje albuma koje su osmislili Dušan Jungić i Miron Milić. - Porin jest dokaz priznanja struke, ali ja se ne bih osobno na to oslanjala. To je isto tako dokaz trenutne popularnosti, možda i nekih interesnih skupina - govori Remi. - Najveći i najbolji test za glazbenika je broj prodanih karata za koncerte. Ako nisi u stanju napuniti dvoranu, onda “piši kući, propalo je”. S tim se problemom Elemental nije susreo. Sviraju po cijeloj regiji i imaju široku publiku gdje god dođu jer govore suvremenim, jasnim jezikom, o problemima i događanjima koji su univerzalni. Boris Kovacev / HANZA MEDIA Mirela Priselac Remi iz Elementala - Uh, mislim da bismo bili gladni da možemo svirati samo po većim gradovima u Hrvatskoj. Ovako sviramo, što se kaže “od Vardara pa do Triglava” i pritom mijenjamo lokacije, ali i pristup, pa i izbor pjesama. Zanimljivo je kako neke stvari koje su sjajno prihvaćene, recimo u Makedoniji, u Hrvatskoj nisu. Naša pjesma “Luna” je u Crnoj Gori, u Podgorici, na radiju sve pomela, a u Hrvatskoj su je rijetki zamijetili - objašnjava pjevačica i dodaje kako je kroz godine rada u glazbi shvatila da za uspjeh i prosperitet nekog benda treba imati dobru ekipu. To je kao u onoj Azrinoj pjesmi “našao sam dobar bend, želim samo da sviram, da se otkačim, i to je sve...”. Jako je bitna unutarnja dinamika u bendu jer provedemo puno vremena zajedno na putu, pa u nekoj podrumskoj prostoriji gdje se smišljaju nove pjesme, pa u studiju, u razgovoru... U posljednje vrijeme naginjem tome da je to jedna od dvije ili tri najbitnije stavke: naći inspiraciju, ostati vjeran sebi u tekstovima i muzici i naći dobar bend. Menadžer: Prgava si i bahata, a na koncertima 120-130 ljudi. Sretan ti put u Ameriku! Splitski estradni menadžer Ivan Bubalo reagirao je na intervju pjevačice Elementala Mirele Priselac Remi, koji je dala za prilog Studio Jutarnjeg lista. - Dobila je četiri stranice i naslovnu, a u prosjeku na koncertima 120-130 ljudi, ali ona je urbana zagrebačka umjetnica. Ali kako je prgava i bahata s osrednjim vokalom i još osrednjijim pjesmama... I pored svih medija, sretan ti put u Ameriku, napisao je Bubalo. U najnovijem spotu Elementala, “Ništa”, Remi se udala. Priznaje da je veo, koji je prvi put nosila, htjela počupati, a pokazala je sjajne glumačke sposobnosti. Bend je, osim što su udali (ne baš sretno) Remi, prvi put surađivao s Radovanom Jovanovim Gonzom koji je redatelj spota. - Bilo je to zanimljivo iskustvo. Već mjesec dana prije no što smo počeli snimati razgovarali smo i raspravili silne detalje. Čak mi je rekao koje filmove trebam gledati da vidim kako izvesti neku scenu ili recimo da skinem hod glumice u četvrtoj minuti filma... Bio je posve posvećen detaljima, od haljine, cijelog ugođaja, a s druge strane ima tu veliki artizam u sebi. Nije štreber, a kada snima to je art - nije kaj god! Album “Tijelo” objavili su pod vlastitom etiketom “383 Recordsa”, diskografske kuće koju su osnovali prošle godine. Bio je to  hrabar i riskantan potez - uložili su novac koji su zaradili na svirkama. Da album nije uspio, Remi i ekipa našli bi se u popriličnoj kaši. - Isprva smo se pitali možemo li mi to, no ne zbog nedostatka hrabrosti. Problem je jezivoj birokraciji, u mnoštvu birokratskih detalja, brojki, mnogo toga što moraš napraviti, pisati, registrirati, računati. Ali, kada smo to uspjeli riješiti, došao je osjećaj zadovoljstva - objašnjava Remi strastveno. - Radiš nešto za sebe, od sebe, nitko drugi ne dobiva tvoje intelektualno vlasništvo. Zbog tog dijela priče bih se borila s još tri puta više birokracije. Taj osjećaj kada su tvoje pjesme samo tvoje, kad si ti nositelj intelektualnih, autorskih i izvođačkih, diskografskih prava... Ranko Suvar / HANZA MEDIA Elemental   Dijelom im je pomoglo i to što su ona i Shot jako angažirani u glazbenim udrugama i dobro poznaju sustav. - To je i probudilo želju da postanemo sami svoj diskograf. Savjetovala bih svim izvođačima da malo zagrebu, raspitaju se. Na kraju krajeva, uloga diskografa je zapravo slična onoj u kasinu - kuća uvijek zarađuje. Negdje izgubiš, negdje to nadoknadiš. I moraš uložiti da bi dobio, bez prvotnog ulaganja ne bi bilo moguće. Tu je problem jer većina mladih izvođača nema kapital koji će uložiti u sve što ide uz bend, bend nije samo muzika, koncerti i prodaja CD-a, nego i menadžment, intervjui, prodaja majica, društvene mreže... Novi diskografi već su uzeli pod svoje okrilje druge bendove. Basist Elementala Konrad Lovrenčić i njegova supruga Ana imaju chamber pop bend pod nazivom Mixed Up Mary, a njihov će album biti sljedeće izdanje 383 Recordsa. Uz veo i putovanje u SAD, Remi je još nešto napravila prvi put. Prihvatila je angažman u talent showu RTL-a “Zvijezde”. Učinila je to nakon što je godinama tek teoretizirala kako treba pomoći mladim glazbenicima, savjetovati ih. - Na jednom ručku tata mi je rekao: “Hajde, sad malo prijeđi s riječi na djela”. Dobila sam priliku i drago mi je da sam sudjelovala - kaže. Gledatelji ovog showa Remi će vidjeti i u nekim bitno ženstvenijim izdanjima. - Dogovor je da u prvih nekoliko emisija mogu biti casual odjevena, no kasnije ću nositi haljine - kaže Remi, poznata po svojim, recimo, feminističkim stavovima ili barem aktivističkoj angažiranosti kada su u pitanju ženska prava, i dodaje: - Nije mi to bio problem. Veći bi problem bio da sam jednodimenzionalna, da samo prikazujem svoj svakodnevni imidž. Mislim da u životu žene postoje razdoblja kada ispoljava druge dijelove svoje osobnosti. Jer, nismo jednodimenzionalne, imamo što pokazati... Nikad nisam nijekala svoju ženstvenost, iako sam nosila široke hlače, sve nešto veliko i prostrano. U nekom trenu sam otkrila punk i uske hlače i ne skidam se više iz toga. A u svojoj poznoj 34. godini naučila sam hodati u cipelama na petu i uživat ću u tome dok gravitacija bude dopuštala.