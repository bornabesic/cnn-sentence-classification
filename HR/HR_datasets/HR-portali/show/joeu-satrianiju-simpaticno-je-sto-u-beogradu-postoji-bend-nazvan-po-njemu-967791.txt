Do dosad najvećeg i najvažnijeg samostalnog koncerta najveće live atrakcije u regiji, beogradskog sastava S.A.R.S. u Domu sportova u Zagrebu ostalo je osam dana. Uz megahitove koji na YouTubeu broje više milijuna klikova, poput "Perspektiva", "Lutka" i "Buđav lebac" sedmeročlani bend u dva sata svirke izvodit će i pjesme koje dosad nije izvodio uživo, a najavljuju i goste koji će uveličati događaj. Ne zaslužuju medijski prostor Uoči koncerta razgovarali smo s bubnjarom Tihomirom Hinićem Tilom koji nam je, između ostalog, otkrio zašto su aktualni četvrti album nazvali "Ikone pop-kulture", odnosno tko su te ikone. – Ikone pop-kulture osobe su koje ničim ne zaslužuju medijski prostor, a forsiraju se u istim tim medijima. "Ikone pop-kulture" ironičan je naziv za te ljude, a realan bi bio "Ikone pop-nekulture" – objašnjava Tihomir. Kada se prije osam godina okupio, bend je, osim specifičnim zvukom u kojem su reggae, ska i hip hop pomiješali s prizvucima tradicionalne srpske glazbe, pažnju privukao i pomalo morbidnim nazivom jer je S.A.R.S. kratica za "Sveže amputirana ruka Satrianija".  – Nazivi bendova obično dolaze iz nekih bezazlenih i duhovitih situacija pa je tako bio slučaj i sa S.A.R.S.-om. Zbog imena benda nismo imali nikakvih problema, naprotiv Joe Satriani je čuo da postoji takav bend u Beogradu i rekao da mu je to simpatično – otkriva Tile. Članovi grupe, koju uz Tihomira čine pjevač Žarko Kovačević Žare, gitarist Aleksandar Luković Lukac, prateći vokal Sanja Lalić, Nenad Đorđević Đole na bas gitari, Boris Tasev Bora na klavijaturama i harmonici te trombonist i saksofonist Petar Milanović Pera, poznaju se iz kraja u kojem žive i iz nekih klubova u kojima su provodili vrijeme kao klinci. Prosjek je godina u bendu 30 i svi su odrasli na rock'n'rollu u najširem smislu. – Glazba je naša ljubav, naš izlaz i naravno da smo se oduvijek željeli baviti glazbom. Svi smo dugo u glazbi i okupljanje u bendu bilo je logično, samo je bilo pitanje kada i kako. Svi mi manje-više već dvadeset godina sviramo po raznoraznim bendovima. Nikada nismo jurili za popularnošću jer popularnost dolazi sama od sebe. Pjesme dolaze do ljudi i oni su ti koji od tebe prave popularnu osobu. S.A.R.S. je imao relativno brz uspon, a to je neki period od pet godina. I dalje istim intenzitetom radimo i nastupe i snimanja i ne obaziremo se mnogo oko sebe. Jednostavno to što radimo, radimo najbolje što znamo, a vrijeme će pokazati kakvi smo bili i što smo napravili – kaže bubnjar. Tekstove pjesama uglavnom piše Dragan Kovačević, brat pjevača Žarka, koji je i jedan od osnivača benda i nekadašnji vokal, a poneki tekst napišu i Žarko i Tihomir. – Inspiracija za pjesme svuda je oko nas, treba se samo osvrnuti i sve to zapisati kratko i jasno. Inspiracija za "Buđav lebac" došla je na studentskim prosvjedima protiv podizanja školarina i tu je poruka jasna kao dan – objašnjava Tile što poručuju hitom koja ih je učinio zvijezdama regije. Priznaju da nije uvijek lako uskladiti sedmero ljudi oko termina za probe, ali svi su svjesni ozbiljnosti posla koji rade i svi znaju koje je stvari važno završiti tako da uvijek nađu vremena sve dovesti u red. Smješniji od Disneyeva Šilje – Razmirica u kreativnosti dok stvaramo glazbu nema. Svi smo okupljeni oko iste ideje i svima je u interesu da pjesma bude jasna i glasna – ističe. Jedina dama u bendu, prateća vokalistica Sanja Lalić, ravnopravan je član S.A.R.S.-a, uvjerava nas Hinić, ali neke povlastice ipak ima. – Sanja mnogo doprinosi bendu kao i svako od nas, ali naravno da ima malo povlastica jer, osim što je žensko, ona je i najmlađa pa je često poštedimo gomile stvari – otkriva. Deliričnu masu obožavatelja na svojim koncertima doživljavaju kao osmog člana sastava. – Na ljude ispred sebe gledamo kao na još jednog člana benda koji svojim glasovima i dlanovima doprinosi pjesmama. Kada se to događa, koncert je uspješan. Naš odnos s obožavateljima je korektan. Pišu nam i imaju raznorazne poruke za nas, šalju nam tekstove, traže da poguramo njihove bendove, žele se fotografirati s nama itd. Trudimo se svima odgovoriti, ali ima ih stvarno mnogo pa to ponekad nije moguće – poručuju. O privatnim životima sedmorka ne želi govoriti. – Mislim da čitatelje Večernjeg lista i ljubitelje S.A.R.S.-a zanimaju glazba koju radimo i planovi benda. Razumjet ćete da i mi imamo pravo na malo privatnosti i smatramo da nema potrebe da iznosimo privatni život u javnost – kažu. Ove zime nastupat će i na KnockOut Snow Festivalu u francuskom skijalištu Les Orresu. Stane li ekipa iz S.A.R.S-a tada na skije, bit će to smiješan prizor. – Osobno bih volio vidjeti nekog iz benda na skijama. Mislim da bi to izgledalo smješnije od Disneyeva Šilje – tvrdi Tile. >>S.A.R.S. će na koncertu karijere izvesti i pjesme koje dosad nisu svirali live >>Listopadski koncert S.A.R.S.-a u Velikoj dvorani Doma sportova S.A.R.S je dosad surađivao sa Sašom Antićem iz TBF-a i Brkovima, a na pitanje postoji li još hrvatskih glazbenika s kojima bi voljeli snimiti pjesmu bubnjar Tihomir Hinić odgovara: – Svako u bendu ima svoje želje. Ja sam veliki fan Gibonnija pa bih volio da jednom nešto snimimo s njim ili s Darkom Rundekom. Zbog glazbene karijere, nastavlja, ne razmišljaju da bi se jednog dana preselili iz Srbije u drugu zemlju. – Mislim da geografski položaj ne određuje ni kvalitetu ni uspjeh benda. S.A.R.S. je zadovoljan pravcem u kom se kreće karijera i s ove pozicije vidi jako daleko – tvrdi Tihomir pa otkriva koja je tajna uspjeha S.A.R.S.-a. – Mladi glazbenici u Srbiji pokušavaju postati veliki bendovi, imati turneje, putovati i da se njihove pjesme pjevaju. To se ne kupuje, to se jednostavno događa kada te ljudi shvate i ponesu. Bez toga nema uspjeha.