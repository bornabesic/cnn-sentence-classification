Temperamentna, glasna i emotivna, najbolji je opis 28-godišnje Petre Kraljev koja je umalo postala pravnica, no ljubav prema glumi ipak je prevladala. Splitsku glumicu gledamo u seriji “Zlatni dvori” Nove TV, u kojoj je utjelovila Neru Vidić. Iako u djetinjstvu nije bila fascinirana glumom, ljubav prema daskama rodila se kad je počela plesati balet i nakon prvog doticaja s kazalištem. Ljudi misle da sam umišljena – Kao mala željela sam istodobno biti odvjetnica, plesačica i glumica. Mama je završila pravo pa sam je željela kopirati. Željela sam biti i časna sestra, ali to me brzo pustilo. U 14. godini počela se u meni javljati želja za glumom, dok sam plesala balet. Već tada privlačila me pojavnost, pritom ne mislim na slavu, nego na osjećaj kad staneš na pozornicu, a publika gleda upravo u tebe. Uskoro sam morala odlučiti što želim u životu. Imala sam sreću u nesreći jer te godine kad sam odlučila upisati glumu u Splitu prijamnog ispita nije bilo, a ponekad vam financijska situacija ne dopušta da odete u drugi grad studirati. Radije sam ostala u Splitu i upisala Pravni fakultet i tako su prošle godina, dvije, tri dok nisam počela kiksati. Pravo me činilo nesretnom – iskrena je Petra koja nije željela odustati od snova pa je krenula ispočetka. – Otišla sam u Osijek na prijamni na glumu i primili su me. Taj mi je dan, uz onaj kad sam dobila ulogu u seriji “Zlatni dvori”, bio najsretniji. Sedam dana bila sam promukla koliko sam vikala – kaže Petra koju osim temperamentnosti i odgovornosti krasi i atraktivan izgled. – Ljudi mi prilaze s predrasudama da sam umišljena. S time se susrećem i u rodnom Splitu, tako je bilo u Osijeku, a sada i u Zagrebu. Na prvu ljudi pomisle da sam drska, a odmalena težim tomu da ne budem pretenciozna. Bivši dečko rekao mi je da treba jako zagrebati ispod površine da bi čovjek došao do onoga što sam uistinu ja. Zapravo, meni treba rečenica koja će me otvoriti. Možda grubo zvuči, ali ne zanimaju me svi ljudi jer ne volim trošiti vrijeme na banalne razgovore. Ljudi koji će me nečemu naučiti i koji zrače pozitivom svakako su vrijedni mojeg vremena – govori Petra koja posljednje mjesece provodi snimajući seriju pa nema vremena za privatne aktivnosti. – Nisam superžena i ne težim tome, tako da, naravno, neke stvari moraju “štekati”, a to je u mom slučaju privatni život – kaže Petra. Iza nje je veza s dečkom koji će joj, kaže, uvijek ostati blizak. – Trenutačno sam slobodna, prekinula sam vezu s dečkom koji je također bio na osječkoj Akademiji, zajedno smo i živjeli. U tri godine prošli smo koliko neki ne prožive u 40 godina braka. Dani kad se krpate, dijelite stan, jedan jogurt, kad on svira i pribavlja sredstva za preživljavanje. Uozbiljio me odnos s njim – otkrila je i dodala što je privlači kod suprotnog spola. – Izgled nije presudan jer pravo vrijeme muškarca dođe u četrdesetima, kad postanu markantni. Šarmom se izdvajaju iz mnoštva, a često on znači i smisao za humor, ali i odmjeren odnos prema ženi. Odbija me neodgovornost – zaključuje.