Rade Šerbedžija (70) jedan je od naših najvećih glumaca koji se može pohvaliti zavidnom hollywoodskom karijerom. Trenutačno se nalazi u Zagrebu zbog filma “The Guardian Angel” koji je nastao kao rezultat dansko-finske i hrvatske koprodukcije. Radnja filma temelji se na stvarnim događajima i zločinima koji su počinjeni pod utjecajem hipnoze u Danskoj tijekom 50-ih godina. – Radi se o vrlo interesantnom scenariju. Radnja je smještena u Danskoj i radi se o problemima s ljudima koji su za nacističku Njemačku provodili raznorazne stvari, a nakon Drugog svjetskog rata nastavljaju neku skrivenu aktivnost – rekao je Šerbedžija uz napomenu da ne smije otkrivati baš sve detalje o filmu. Šerbedžija u filmu ima jednu od glavnih uloga, a rekao je da mu je vrlo zahtjevna jer ima jako mnogo teksta koji je isključivo na engleskom jeziku. – Glumim psihijatra, uz čiju pomoć policija uspijeva razotkriti cijelu mrežu skrivenih nacista – rekao je Šerbedžija. Iako se film snima u Zagrebu, grad neće biti predstavljen u filmu nego je poslužio za snimanje interijera. – Drago mi je što surađujem s redateljem Artom Halonenom s kojim pregovaram i o ulozi u njegovu idućem filmu o Nikoli Tesli – otkrio je Šerbedžija. U filmu uz Šerbedžiju glume Josh Lucas, Cyron Melville te Pilou Asbæk iz serija “Borgen” i “Igra prijestolja” koji glumi istražitelja zaduženog za rješavanje slučaja. Šerbedžija je neko vrijeme uzeo stanku od glume nakon smrti prijatelja Borisa Geršaka i oca Dane. Nedavno je u intervjuu otkrio da se teško oporavlja od gubitka, ali spremno se vratio poslu. >>Preminuo otac Rade Šerbedžije. Unuk poručio: 'Zdravo deda, ponosan sam što nosim tvoje ime!' >>Pročitajte otvoreno pismo Rade Šerbedžije Ministarstvu hrvatskih branitelja 