Nakon posljednja tri singla kroz koja su ovi, svima poznati alter rockeri, uspješno predstavljali svoj osmi studijski album 'Indigo', grupa Boa donosi svoj četvrti, ujedno i posljednji singl sa spomenutog nosača zvuka. Pjesma nosi naziv „Protiv struje“, a svi oni koji još nisu uspjeli čuti album „Indigo“ u potpunosti, novi singl mogu poslušati ovdje. 'Pjesma „Protiv struje“ kao četvrti singl s našeg aktualnog albuma 'Indigo' možda najizravnije odražava naš stav kao benda prema stvaranju glazbe. Do sada smo se u karijeri uvijek vodili našim 'unutarnjim glasom', potrebom da se izrazimo na način koji u tom trenutku smatramo pravilnim. Nekad je rezultat bio više, nekad manje komercijalan, za neke kritičare bolji, za neke lošiji, ali uvijek smo stajali iza toga što radimo…' – opisuju svoj posljednji singl članovi grupe Boa, te najavljuju neke nove glazbene priče:  'Nikad se nismo bojali tragati za novim, drugačijim zvukom bez straha da li će se isti uklopiti u stil grupe BOA. Tako će i singl na kojem tek radimo biti sasvim drugačijeg zvuka i to traganje za novim je izazov koji nas vuče protiv struje.' Album 'Indigo' u posljednjih je godinu dana privukao publiku sjajnim singlovima i velikim glazbenim suradnjama kroz pjesme „Uspomena sna“ (ft. Ivana Kindl), „Pravo vrijeme“ (ft. Massimo) i „Lagano“. Cijelu 'Indigo' priču zaokružili su velikim i iznimno prihvaćenim koncertom u punom Vintage Industrial Baru krajem ožujka ove godine. I dok se naš ponajbolji regionalni alter rock sastav u svom studiju suočava s novim izazovima i novim strujama, nama ne preostaje ništa drugo osim da uživamo u novoj pjesmi… Grupu Boa pratite na njihovoj službenoj Facebook stranici.