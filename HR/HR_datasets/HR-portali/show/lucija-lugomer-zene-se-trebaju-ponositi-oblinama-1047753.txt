Ljetos smo Zagrepčanku Luciju Lugomer predstavili kao prvi hrvatski supersize model, a tada nam je 22-godišnja Lucija otkrila kako se modelingom želi baviti i izvan Hrvatske, ali ni slutila nije da će joj se vrata u inozemstvo otvoriti tako brzo. Manekenku agencije Midiken zamijetio je i britanski Daily Mail koji je na svojim stranicama donio priču o Luciji i njenoj borbi da prihvati svoje tijelo takvim kakvo jest i nauči ga voljeti. – Kad sam bila tinejdžerica, čula sam bezbroj šala na svoj račun i to mi je bilo teško razdoblje – rekla je Lucija za Daily Mail. Iskreno je priznala da je tada pokušala s brojnim dijetama misleći da je važno postići fit liniju kako bi izbjegla zlobne komentare. S vremenom je ipak zavoljela svoje obline te je danas na njih ponosna i ne obazire se na tuđe komentare. – Drago mi je što su moj primjer i moje medijsko pojavljivanje nagnali druge djevojke sličnih tjelesnih proporcija da se jave u modnu agenciju s namjerom da postanu modeli i ponose se svojim oblinama. Ne obazirem se na zle jezike. Jednom mi je netko rekao: ako sada izgledaš ovako, kako li ćeš tek izgledati sa 40 godina, ali ne slušam takve komentare – rekla je Lucija. U intervjuu za Večernji list kazala je kako ne planira ići na dijete ni mršavjeti. – To ne znači da ne radim na sebi i da ne vježbam, naravno treniram i zbog kondicije, ali i zbog zdravlja. Nemam namjeru smršavjeti, ali vježbanjem čuvam zdravlje – kazala je Lucija. Priznala je tada da joj je veliki problem kod nas pronaći traperice i lijepu haljinu u kojoj bi se osjećala ženstveno. Kako zna da se puno žena slične fizičke građe susreće sa sličnim problemima u šopingu, Lucija im pomaže na Facebooku na kojem objavljuje svoje modne kombinacije i otkriva gdje ih je kupila. >> Nitko je nije htio zaposliti jer je bila predebela, a sada je jedan od najpoznatijih plus size modela