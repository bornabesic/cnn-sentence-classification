Na RTL-u smo sinoć mogli vidjeti prvu epizodu njihove nove dokumentarno-igrane serije nazvane KBC u kojoj su glavni junaci navodno stvarni doktori koji će svakog dana prolaziti situacije koje i inače prolaze u svojim bolnicama. Očekivao sam novu poslasticu za ljubitelje trasha poput "Krim Tim 2", "Krv nije voda" i "TV Sudnica", i moram priznati da se nisam razočarao, jer smo upravo to i dobili. Vrhunski trash, emisiju koja pokušava biti ozbiljna, ali nas u biti tjera na smijeh. Ipak, ono što nisam očekivao je da će KBC moći poslužiti i kao dokazni materijal na suđenju Tomislavu Horvatinčiću. Pitate se što sad ovaj piše? Vjerovali ili ne, prvi slučaj kojeg su obrađivali liječnici u KBC-u je djevojka koja doživi prometnu nesreću sa šefom i kolegom. Šef poput svih šefova divlja na nju, kako se uopće zabila u drvo, platit će mu sve, zna li ona tko je on... Djevojka koja je tajnica u firmi opravdavala se doktorici da je pod užasnim stresom jer je šef, vidi čuda, tražio da spava s njim,a  ona ga odbila. - Odjednom sam osjetila nesvjesticu i zabila se u zid. Stvarno nisam kriva, ne znam što mi se dogodilo - tugaljivo će tajnica Danijela, a meni se u tom trenu upalila lampica. - Vidi, ova veli isto kao Horvatinčić - kažem ja sam sebi, kad ono, bum! Doktorica dođe s nalazima i kaže Danijeli: "Nije vam ništa, u trenutku nesreće ste osjetili nesvjesticu zbog stresa. To vam se zove VAZOVAGALNA SINKOPA!" Tu smo dakle! Danijela, slučajno ili ne, ima isti poremećaj kojim se na sudu brani i Horvatinčić. Većina nas do njegovog suđenja nije imala pojma da tako nešto postoji, a sad nam to serviraju i u RTL-ovoj seriji kao nešto sasvim moguće, i to odmah u prvoj epizodi! Nakon što me taj prvi slučaj toliko šokirao da sam zamalo i sam dobio vazovagalnu sinkopu, u nevjerici sam gledao drugi slučaj. Dečko od 14 godina došao je u KBC jer je, pazite sad, zapalio prdac. Sestra ga je dovela u KBC jer joj tata radi, a mama je na selu kod bake.  I dok smo pratili kako klinci ucjenjuju jedno drugog da će mami i tati otkriti razne tajne, u KBC je stigao ribič koji je u ribičiji "upecao" svoj obraz. Doktorica mu je vadila udicu iz obraza, dok je on kukao od bolova. I taman kad smo pomislili da je sve u redu, jer su se sanirali zapaljeni prdac i udica u obrazu, kreće pravi obrat, dostojan popularne "Krv nije voda". Na hodniku se susreću ribič i zapaljivi dečko, koji su u stvari otac i sin! Naime, otac je supruzi lagao da ide na posao, kako ne bi morao ići na selo kod omražene punice. Naravno, ribič se panično boji supruge, pa je očajnički pokušao pobjeći s KBC-a, no nije mu uspjelo, jer se na hodniku dogodio fatalni susret i kanonada ljute supruge, koju je ribič slušao pokunjene glave. Prva epizoda KBC-a tako nas je naučila da se vazovagalna sinkopa može dogoditi svima, da ne valja isprobavati glupe trikove s neta, te ono najbitnije - ženi se ne isplati lagati jer ona sve uvijek dozna! Vrlo poučna serija, mora se priznati... >>Tvoje lice zvuči poznato – sudjeluje jedina zvijezda za koju je čula i baka Manda iz Donjeg Lapca 