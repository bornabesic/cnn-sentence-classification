Holivudske superzvijezde George Clooney i Julia Roberts ponovno su zajedno! Naravno, govorimo u filmskom smislu, jer od jučer možete ih oboje gledati na velikim kino platnima diljem Hrvatske u najnovijem akcijskom trileru IGRA NOVCA kojeg redateljski potpisuje Jodie Foster! Ova napeta priča koja na prvi pogled govori o talačkoj krizi, ali zapravo svoju pravu temu koncentrira na financijske malverzacije okupila je impresivnu ekipu iza i ispred kamere, a predvode ju upravo ovo troje oskarovaca koji joj garantiraju ne samo filmski spektakl, nego i kvalitetno umjetničko remek-djelo koje će svakog gledatelja natjerati na razmišljanje o tome je li sustav u kojem živimo zbilja ono što želimo. Akcijski triler IGRA NOVCA počeo je sa prikazivanjem u domaćim kinima.   Ovom prilikom predstavljamo vam prilog o snimanju filmskog hita IGRA NOVCA u kojem Clooney tumači ulogu Leeja Gatesa, bombastičnog televizijskog voditelja kojeg je njegova vlastita popularna emisija o financijama pretvorila u praktički čudotvorca Wall Streeta. Međutim, nakon što svima preporuči kupnju visoko-tehnoloških dionica koje misteriozno propadnu, bijesni investitor (Jack O'Connell) dolazi u studio i uživo pred kamerama kao taoce uzima Gatesa i ekipu iza kamere predvođenu vrhunskom producenticom Patty Fenn (Roberts). Dok se sve odvija u pravom vremenu, Gates i Fenn moraju pronaći način kako preživjeti i istovremeno razotkriti istinu iza velike laži koju krije igra novca... Napeti akcijski triler IGRA NOVCA otvorio je ovogodišnji Cannes, a posebno je nevjerojatna činjenica da je to ujedno postao i prvi film s kojim se velika holivudska zvijezda Julia Roberts uopće pojavila na ovom najpoznatijem svjetskom filmskom festivalu. Uz Georgea Clooneyja, Juliju Roberts i Jacka O'Connella u ostalim ulogama se pojavljuju Giancarlo Esposito (TV-serija „Na putu prema dolje“), Dominic West (TV-serije „Žica“ i „Preljub“) i Chris Bauer (TV-serije „Žica“ i „Okus krvi“).   Jedna od najvećih zanimljivosti što se samog filma tiče svakako je činjenica što se njegov scenarij 2014. godine nalazio na tzv. „Crnoj listi“ – holivudskoj listi najboljih scenarija koji još uvijek nisu producirani (nešto slično u novije vrijeme dogodilo se i s filmom „Ritam ludila“ koji je u konačnici postao hvaljeni kino hit i pokupio čak tri Oscara). Akcijski triler IGRA NOVCA u domaćim kinima!