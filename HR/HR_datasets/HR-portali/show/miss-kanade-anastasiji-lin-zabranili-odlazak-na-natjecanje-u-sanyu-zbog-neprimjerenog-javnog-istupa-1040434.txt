Kandidatkinji za natjecanje za Miss svijeta Anastasiji Lin, Kanađanki porijeklom iz Kine u onemogućen je ulazak u zrakoplov i nastavak putovanja iz Hong Konga u kinesko ljetovalište Sanyju gdje se održava finale natjecanja da bi je se, kako je kazala, kaznilo što je javno progovorila o kršenju ljudskih prava u toj zemlji. Anastasia Lin, glumica iz Toronta koja je u svibnju izabrana za Miss Kanade nije uspjela dobiti vizu prije dolaska na završno natjecanje koje se ovaj tjedan održava u Sanyji na južnome kineskom otoku Hainanu. Lin tvrdi da je bez obzira na to pokušala ući u zemlju u skladu s pravilom po kojemu je kanadskim državljanima omogućeno dobivanje vize po dolasku u Sanyju. Nakon carinske kontrole u Hong Kongu nije joj dopušten ukrcaj na let za Sanyju, rekla je njezina prijateljica Caylan Ford. -Kineske vlasti nisu objasnile zbog čega ne mogu nastaviti putovanje. Smatram da me žele spriječiti u sudjelovanju u natjecanju zbog političkih razloga. Na ovaj me način kažnjavaju zbog mojih uvjerenja te me žele spriječiti da i dalje govorim o ljudskim pravima- stoji u Lininu priopćenju. Lin koja je u Kanadu doselila kad joj je bilo 13 godina, u srpnju je pred nadležnim kongresnim odborom svjedočila o ubojstvu desetaka tisuća pripadnika Falun Gonga, čiji su se organi navodno prodavali za transplantaciju.  Kazala je i da su, nakon što je osvojila titulu Miss Kanade, kineski agenti posjetili njezina oca, koji još uvijek živi u Kini, očigledno je nastojeći ušutkati. Iako nije dobila poziv od organizatora natjecanja, zbog čega nije uspjela ishoditi kinesku vizu, odlučila je otputovati, nadajući se da će vizu dobiti po dolasku u Sanyju. >>Posada Croatia Airlinesa iznenadila Miss Hrvatske >>U Kinu nosim posvećeni križ, dar Anice Kovač