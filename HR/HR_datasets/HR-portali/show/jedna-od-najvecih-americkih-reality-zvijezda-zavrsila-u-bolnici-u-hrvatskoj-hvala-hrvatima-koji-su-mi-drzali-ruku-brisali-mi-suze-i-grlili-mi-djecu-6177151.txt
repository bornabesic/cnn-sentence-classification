Jedna od najpopularnijih reality zvijezda u Sjedinjenim Državama Trista Sutter (44) doživjela je iznenadni napadaj koji ju je zamalo koštao života dok je s obitelji boravila u Hrvatskoj. Završila je u jednoj od hrvatskih bolnica, a o nemilom događaju izvijestila je na društvenim mrežama. Objavila je selfie iz bolničkog kreveta te napisala: 'Ovako sam izgledala jučer dva sata nakon napadaja'. - Dva sata nakon što sam se srušila na prsa svoje kćeri, pokraj koje su stajali njezin brat, baka i djed, stvorio se kaos dok se mamica tupo zapiljila u daljinu, a koža mi je poplavila. Bila sam u euforičnom bijelom snu, sve dok me pozivi moga muža nisu vratili u stvarnost. Bila sam blizu smrti i shvatila koliko smo krhki. Shvatila sam da svi imamo rok trajanja. - Uvijek sam zamišljala da će to biti tamo negdje kada moja djeca završe fakultet, ožene se, zasnuju vlastite obitelji, ali jučer mi je stigao podsjetnik da se to može dogoditi bilo kada, u bilo kojoj zemlji. - Nikada nisam bila savršena i nikada neću biti, ali od sada obećavam da ću živjeti život punim plućima. Manje ću se nervirati, više ću voljeti, slušat ću, bit ću ljubazna, širit ću veselje, napisala je emotivna Trista. Na Instagramu je objasnila kako je s obitelji planirala krenuti u posjet jednom od najljepših nacionalnih parkova u Europi, ali je umjesto toga završila u "euforičnom bijelom snu". Sudeći po fotografijama na Instagramu, već nekoliko dana s obitelji boravi u Hrvatskoj, na Jadranu, a svoju objavu zaključila je riječima pohvale. - Zahvaljujem ljubaznim turistima i Hrvatima koji su držali moju ruku, brisali moje suze i grlili moju djecu. Pamtit ću vas cijeli život. Trista Sutter poznata je američkoj javnosti kao zvijezda prve sezone iznimno popularne reality emisije "Udavača" (The Bachelorette). U tom je showu upoznala i supruga Ryana Suttera. Prije toga bila je finalistica slične emisije "The Bachelor" (Neženja).