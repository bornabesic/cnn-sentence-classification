Jedna od najboljih ženskih vokala na domaćoj glazbenoj sceni, vrhunska Daria Hodnik, publici predstavlja treći samostalni singl "Jedina te poznajem". Autor glazbe je Dragan Brnas Fudo, tekst je pisao Predrag Martinjak Peggy, dok su za aranžman zaslužni iskusni Ante Gelo i Marijan Brkić Brk. Daria je i na trećem singlu okružena vrhunskom ekipom glazbenika: na bubnjevima ju prati Dalibor Dado Marinković, Ante Gelo i Marijan Brkić Brk na akustičnoj/električnoj gitari, bas gitaru svira Vladimir Samardžić, a na klavijaturama je Maasej Kovačević, uz prateće vokale Dragana Brnasa i Vladimira Pavelića Bubija. Redatelj spota je Goran Kovačić. - 'Jedina te poznajem' bila je u prvom obliku namijenjena muškom izvođaču, ali se meni toliko dopala da sam je "otela" autorima Draganu Brnasu Fudi i Predragu Martinjaku i uz mušku snagu i energiju podarili smo joj i žensku nježnost i senzibilnost. - priznala je Daria. - Iznimno mi je zadovoljstvo da smo inicijalnu ideju oko pjesme dobili od našeg velikog prijatelja i dugogodišnjeg suradnika Ante Gele, koji je na pjesmi odsvirao i akustične gitare. Marijan Brkić Brk, naš veliki i iskreni prijatelj i suradnik, uobličio je aranžman i pjesmi dao jedan čvršći rock zvuk, koja joj doista leži. Kao i sve pjesme do sada, odsvirana je potpuno "live", Dalibor Dado Marinković bubanj, Ante Gelo akustična gitara, Marijan Brkić Brk akustična i električna gitara, Matej Kovačević klavijature i Vladimir Samardžić bas gitara.  Goran Kovačić i ovoga je puta redatelj spota, i mislim da su se naše radne energije odlično poklopile, i mislim da je rezultat predivan i pomalo sjetan spot, koji odlično prati tematiku same pjesme. Bila mi je čast da su nam se na snimanju spota pridružili; Ante Gelo, Robi Vrbančić, Dado Marinković i Vedran Baotić, jer iznimna je privilegija glazbenike svjetskoga ranga imati uza sebe. Od srca se zahvaljujemo Mariju Petrekoviću, koji nam je velikodušno pomogao oko lokacije i prostora za snimanje, i kao i uvijek "uprava je bila na usluzi"- dodala je Daria. Školovana glazbenica koja je zanat kalila kao jedna od najpoznatijih pratećih vokala, sazrijela je u samosvjesnu glazbenicu koja pomno bira suradnike i pjesme, ne odstupajući ni milimetra od definicije kvalitete kojom se želi predstaviti.