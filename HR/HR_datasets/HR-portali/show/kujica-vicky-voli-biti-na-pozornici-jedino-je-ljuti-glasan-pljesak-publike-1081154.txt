Nakon vašeg nastupa ozbiljno sam prvi put razmišljala o tome da nabavim psa – izgledate savršeno. Lana, bravo za sav trud i sve što si napravila za Vicky! – oduševljeno je Danijela Martinović, članica žirija Supertalenta, komentirala nastup Lane Kovačić i njezine kujice koje su zanimljivim nastupom uz malene breakdancere Malce izborile ulazak u finale showa Nove TV. Spašava nezbrinute pse Na pozornici su 16-godišnja Lana i njezina kujica Vicky djelovale kao dobro uigran dvojac, no Lana priznaje kako nije očekivala da će izboriti ulazak u finale. – Vicky me malo zafrkavala i bila je prespora jer joj je koncentracija bila loša zato što smo dva dana provele u studiju Supertalenta i bila je već pomalo iscrpljena pa nisam očekivala da ćemo postići takav rezultat. Ovaj nastup pripremale smo od zadnje audicije, ali smo u jednom trenutku promijenile pjesmu na koju smo do tada vježbale, pa smo zbog toga morale mijenjati i koreografiju. S obzirom na sve okolnosti, zadovoljna sam kako je sve završilo – priča nam Lana. Kaže da se Vicky odlično snašla pod svjetlima pozornice, a živcirala ju je samo jedna stvar. – Bila je odlična na pozornici, jedino ju je malo uznemiravao pljesak publike – kaže Lana. Osim Vicky, njezini ljubimci su i psi Bron i Toto, a ljubav prema psima osjeća odmalena, otkako je počela spašavati nezbrinute pse. – Spašavam lutalice odmalena, a neke sam udomila jer ih nitko nije htio zato što su bili agresivni. Pas kojeg sam spasila iz Dumovca bio je treniran za pseće borbe i tek sada, nakon četiri godine koliko je kod mene, sasvim se socijalizirao – govori Lana. Posebna je jer ima poštovanja Pitamo ju je li Vicky lakše naučiti trikovima i trenirati od ostalih pasa koje ima, a Lana kaže: – Vicky je posebna, ženka je i zato pametnija. Bilo ju je lakše naučiti mnoge stvari jer su psi mužjaci malo bahatiji i zločestiji, a ženke imaju više poštovanja. Sa svojim psima vježba agility, dog-dancing i razne trikove, a kako publiku i gledatelje oduševiti u finalu, Lana još nije smislila, ali vjerujemo da nas neće razočarati.  >> Finalisti Malci nisu slavili jer su morali na spavanje