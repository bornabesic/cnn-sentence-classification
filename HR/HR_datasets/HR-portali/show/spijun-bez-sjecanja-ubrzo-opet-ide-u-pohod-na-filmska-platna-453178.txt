 Premda još nismo dobili niti naslov petog dijela sage o Jasonu Bourneu , Matt Damon je odlučio objaviti neke detalje iz novog filma o zaboravnom špijunu. Kako je serijal davno ‘potrošio’ sav originalan materijal, kojeg je napisao Robert Ludlum, tako sada crpi inspiraciju iz novela Erica Van Lustbadera. - Tehnički, Bourne je nestao 2004. godine. Tako da će se film odvijati 12 godina kasnije, kada nastavak izađe 2016. godine - izjavio je Damon u intervjuu. Iako nam ta rečenica ne govori mnogo, ipak je dovoljna da potvrdimo pričanja kako će se film odvijati i poslije hvaljenog Rennerovog filma ‘Bourneovo nasljeđe’. Osim toga, posve je jasno da je time potvrđeno da je priča o Operaciji Treadstone, koju smo pratili u prva tri filma, završena. Damon je također naznačio i da će se film odvijati na nekoliko lokacija diljem Europe, kao što su Tenerifi, Atena, Berlin i London. No finale filma bi se trebalo dogoditi usred Las Vegasa, na poznatoj aveniji Las Vegas Strip. - Pokušati ću ne sje**** stvari - dodao je Damon na kraju. Mi se također nadamo da neće i držimo palčeve da će film biti barem jednako dobar kao njegovi prethodnici . Film je trenutačno do pola snimljen, a više detalja ćemo znati uskoro. U kina bi trebao doći početkom kolovoza 2016. godine, tako da se i foršpan već može očekivati. 