Kandidati showa 'Život na vagi' dočekali su i posljednji Veliki izazov s dosad najvrjednijom nagradom - direktnim plasmanom u finale, do kojega je vodio pravi vojnički poligon s 14 prepreka.  Darjan je krenuo prvi i zadatak je odradio bez ikakvih problema. Drugi je išao Neven, a najviše se namučio prolaskom kroz kaljužu u koju je cijeli upao. Svejedno nije odustajao i uspješno je stigao do kraja. RTL   Leo je zadatak shvatio i više nego ozbiljno. Fizički je sve odradio prilično brzo, ali zapeo je na slaganju puzzli s logom 'Života na vagi', što su i kandidati i treneri protumačili kao namjerno popuštanje kako bi Darjana poslao direktno u finale. RTL   Krolo je također dosta brzo prošao poligon, unatoč bolovima u nogama. Naglasio je kako na vaganje ide s puno samopouzdanja pa bi radije prepustio ostalima da se bore za direktan ulazak u finale. RTL   Gabi je pak na poligonu zapela u kaljuži, ali uz veliku potporu trenera i ostalih kandidata, uspjela je završiti zadatak. Najbolji rezultat ostvario je Darjan i tako postao prvi finalist. Na zadnjem treningu kandidatima se pridružio i Mario, koji je trčao na traci. - Vrag je odnio šalu, opasno ste mi se približili. Ne sjećam se kad sam zadnji put ovako trčao - šalio se. Dok su svi kandidati pokušavali potrošiti što više kilograma znojeći se na treningu, Neno je u to vrijeme bio ispred kuće. Zbog jake zubobolje morao je piti tablete, što mu je izazvalo probleme u želucu pa cijeli tjedan nije skoro ništa jeo. Iako je bio siguran finalist, na posljednjem vaganju Darjan je, ispostavilo se, smršavio samo 0,1 kilogram, a za veliku završnicu najavio je kako mu je cilj biti mršaviji od trenerice Sanje. Leonardova vaga pokazala je 5,9 kilograma manje, što znači da sada ima 105,1 kilogram. Krolo je u zadnjem tjednu smršavio nevjerojatnih 12,5 kilograma te je pao ispod 100 kilograma, tj. trenutačno ima 94,1 kilu. Gabrijela je smršavjela 2,2, a Neven 6,6 kilograma - njih dvoje izgubili su najmanji postotak mase i nisu ostvarili ulazak u finale. I Neven i Gabrijela izjavili su kako su odmah znali da će napustiti show, ali svejedno su sretni što su dogurali do samog finala. Neven je tijekom boravka u kući izgubio čak 54,5 kilograma i s 240,2 spao je na 185,7. Gabrijela je u 'Život na vagi' došla sa 183,7 kilograma, a ukupno je skinula 41,3 i iz showa izlazi sa 142,4 kile. Veliko finale 'Života na vagi', u kojem se za 150.000 kuna bore Krolo, Leonardo i Darjan, gledajte u subotu u 20 sati na RTL-u.