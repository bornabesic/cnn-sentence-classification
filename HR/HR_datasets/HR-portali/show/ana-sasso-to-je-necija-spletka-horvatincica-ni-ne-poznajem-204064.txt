– Cijela priča je presmiješna! Gospodina Horvatinčića zapravo i ne poznajem. To su, po meni, samo nečije igrice i spletkarenja na koje samo mogu reći: sve objavljeno je notorna neistina! – rekla nam je Ana Sasso, reagirajući na napise jednog dnevnog lista koji je ustvrdio da bivša Miss Jugoslavije ljubi moćnog građevinskog poduzetnika Tomu Horvatinčića zbog kojega sve češće boravi u metropoli. Čak i splitske ćakule govore u prilog demantiju 47-godišnje bivše misice – ona se navodno vratila u zagrljaj bivšeg dečka Hrvoja Tomasovića! Sa 44-godišnjim zagrebačkim kirurgom i šefom splitskog HSP-a još ljetos je planirala svadbu, no onda su iznenada najavili raskid zaruka. – Nažalost, istina je, prekinuli smo. Ne bih previše govorila o tome. Mogu samo reći da smo dugo imali problema u vezi – izjavila je tada atraktivna Splićanka, a ovih dana njezini sugrađani svjedoče njihovu pomirenju. O tome, pak, Ana nema namjeru pričati za medije, a o povezanosti s T. Horvatinčićem još je jednom dodala da su objavljene dezinformacije. I zagrebački poduzetnik nedavno je punio novinske stupce svojom intimom, kada se doznalo da se u veljači razveo od druge supruge Nele nakon devet godina braka. Budući da je većinu bogatstva i stekao tijekom njihova zajedničkog života, a supruga mu je bila i poslovna partnerica, špekuliralo se da bi ga razvod mogao stajati desetke milijuna eura. No, Horvatinčić je odbio išta komentirati za medije, baš kao što je to učinio i u ovome slučaju. 