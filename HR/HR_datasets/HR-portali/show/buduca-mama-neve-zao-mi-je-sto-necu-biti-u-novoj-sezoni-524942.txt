Mihael Sklizović i njegova odabranica Sara Hrnčić upoznali su se, zaljubili i zaručili upravo u popularnoj emisiji, a danas odgajaju svog jednogodišnjeg sinčića Bornu. Iako se par nije još vjenčao, proživljavaju najsretnije trenutke. - Svima bih preporučila da se prijave u emisiju, pišu pisma ukoliko im je netko 'zapeo za oko', jer je to uistinu jedno predivno iskustvo. Naposljetku, ni sami ne znate hoće li baš ta osoba biti ona prava - rekla je Sara za RTL. Osim Mihaela i Sare, mnogi pamte i zgoda u kući simpatičnog Gorana Žige i najpoznatijeg brka cetinskog kraja, ali i Nevenke Bekavac, koja je dvije sezone za redom tražila svoju pravu ljubav. Iako ju nije pronašla u emisiji, popularna Neve, nakon duge potrage za pravom ljubavi, uplovila je u bračnu luku sa svojim odabranikom, Sinjaninom Zvonom Petričević, s kojem čeka sina, malog alkara. - Mislim da će se sin zvati Tomislav. To je pravo hrvatsko ime i sviđa mi se. No, da ne čekam dijete, sigurno bi se opet prijavila u novu sezonu emisije. Moram reći da mi je žao što neću biti u osmoj sezoni, no tko zna… - zagonetna je Nevenka. Osim Neve, bivša farmerica Sandra Blažina također je tražila ljubav u zadnje dvije sezone, te joj se u posljednjoj i sreća nasmiješila, jer je upoznala Tina Mirta. Preporuku za prijavu u emisiji dala je i svom bratu Dinu Blažini, koji je ugostio tri djevojke u rodnom selu Durlince. Prošlogodišnju sezonu, definitivno je obilježio i fatalni 31- godišnji Alojz Kanceljak. Iako se Alojz, ili kako ga još zovu 'Zagorski Putin', pred kamerama showa 'Ljubav je na selu' zaručio s krojačicom Snježanom Strugar, trenutno uživa u sretnoj vezi s 18-godišnjom Monikom Peček. 