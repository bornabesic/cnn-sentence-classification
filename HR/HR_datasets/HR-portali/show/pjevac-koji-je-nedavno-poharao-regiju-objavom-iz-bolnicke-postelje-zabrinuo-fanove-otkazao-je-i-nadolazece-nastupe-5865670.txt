Bosanskohercegovački glazbenik Amel Ćurić, koji se proslavio pobjedom u regionalnomu glazbenom showu 'X Factor Adria', posljednjom objavom na Facebooku zabrinuo je mnoge obožavatelje. Amel je iz zasad nepoznatih razloga završio u bolnici te je operiran, a oporavak, koji će trajati mjesec dana, onemogućit će njegove već najavljene koncertne nastupe. - Dragi moji, jutros sam imao operaciju u UKC Tuzla, a uspješno ju je izveo kirurg Prim. dr. Edvin Mulalić Francuz. Sve pohvale za kompletno osoblje UKC Tuzla! Za sada je sve ok, oporavak će trajati oko mjesec dana, tako da su nastupi u ovom mjesecu otkazani - napisao je simpatični pjevač, ne otkrivajući detalje o svom stanju.     Široki osmijeh na licu ipak daje naslutiti da će pjevač ubrzo nastaviti s uspješnim radom. Inače, njegov duet s Massimom, pjesma 'Neizdrživo' ima preko četiri milijuna pregleda na YouTubeu.