Koncertna dvorana Vatroslav Lisinski vrvjela je ljepoticama iz metropole. Na svečanoj manifestaciji održanoj pod pokroviteljstvom gradonačelnika grada Zagreba, gospodina Milana Bandića, 14 djevojaka natjecalo se za prestižnu titulu Kraljice Zagreba. Pobjednica natjecanja Laura Loparić, osim izgledom, svojom zanimljivom osobnošću osvojila je i višečlani žiri, među kojima su bili Ljubo Jurčić, zamjenik pročelnika Gradskog ureda za obrazovanje, kulturu i šport Tedi Lušetić, kralj hrvatskih vina Juraj Mihaljević, koji je ujedno i vlasnik Iločkih podruma te naša najpoznatija vizažistica Marina Mamić. Uz okrunjenu kraljicu, još je nekoliko djevojaka imalo razloga za slavlje. Titulu prve princeze osvojila je Ana Živković, titula druge princeze pripala je Ivani Filić, za kraljicu fotogeničnosti izabrana je Helena Pribanić, dok je titulu kraljica osobnosti preuzela Doris Arbanas.   U prepunoj dvorani, finalistice su tokom večeri prošetale u tri izdanja: casual izdanju, prelijepim i raskošnim vjenčanicama te u svečanom izdanju. U casual izdanju djevojke su nosile haljine i tunike  dizajnerice Katarine Mamić, za vjenčanice se pobrinuo salon Analuna s poznatim brendovima Ronald Joyce i Victoria Jane, a svečani look su upotpunile raskošne haljine svjetskog brenda Sherri Hill, uz dijamantni nakit brenda EPL Yakutian Diamonds.   Posjetitelji su, osim u pogledima na ljepotice, uživali i u sjajnom zabavnom programu. Natjecanje je vodila simpatična Doris Pinčić Rogoznica, a goste su zabavljali pjevačica Antonija Šola te plesne skupine Atomic Dance Factory i Megablast. Gosti su također imali priliku probati vino i pjenušac 'Kraljica Hrvatske', koje samo za ovu prigodu proizvodi najpoznatija vinarija u Hrvatskoj 'Iločki podrumi'.   Ovogodišnja Kraljica Zagreba, Laura Loparić, natjecat će se za vodeću titulu Kraljice Hrvatske u hotelu Lone u Rovinju na finalnom izboru jednog od najstarijih izbora ljepote, koji će se održati krajem godine. Sve djevojke koje su propustile priliku prijaviti se na ovaj prestižni izbor ljepote, novu priliku imat će već sljedeće godine, kada će se tradicionalno održati Kraljica Zagreba za 2018. godinu. 