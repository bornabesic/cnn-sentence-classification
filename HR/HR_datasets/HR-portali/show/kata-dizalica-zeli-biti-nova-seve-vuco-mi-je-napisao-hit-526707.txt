Kata i ja upoznali smo se još dok je moj brat Hrvoje s njom radio u splitskom brodogradilištu. Čuo sam kako pjeva i odlučio sam joj napisati pjesmu ‘Ja sam Kata Dizalica’, rekao je Siniša Vuco (46). Frontmen Živog blata ponosan je na Katu Baredu (44) koja se svakog radnog dana u dizalici penje na više od 60 metara visine. Noću kran zamijeni mikrofonom i pjeva po splitskim kafićima. Hrabra i vrijedna: Katica je 11 godina radila kao čistačica, a onda je poželjela prihvatiti komande u ruke - Kad sam čula tekst i glazbu koje je Vuco napravio za mene uzviknula sam: 'Ovo će biti hit, a ja ću postati zvijezda'. Jako sam sretna i zahvalna Siniši jer će sad publika slušati i moju pjesmu na YouTubeu - rekla je Kate. Splićanka je zaposlena u građevinskoj tvrtki, a proteklih tjedana radni joj se tempo ubrzao. - Na poslu radim jutarnje ili popodnevne smjene, a katkad i prekovremeno jer prije početka ljeta moramo dovršiti poslove na gradilištima. Nije mi teško sve dok imam dovoljno vremena za pjevanje - rekla je Kata, kojoj su pjevački uzori Severina i Nina Badrić. Njezin suprug Ivan podržava je u pjevačkoj karijeri kao kad je prije sedam godina poželjela naučiti baratati dizalicom. Vucu je s Katom upoznao njegov brat Hrvoje dok je radio u brodogradilištu, a predviđa joj uspješnu karijeru - Obitelj se isprva šokirala mojim odabirom posla, no sad mi se dive. Isprva sam se pribojavala visine, a sad u svojoj kabini ponekad i zapjevam - šali se Dalmatinka. Već su joj se majka i svekrva ponudile za pomoć u kućanstvu jer Kata uskoro planira više nastupati. - Pokušavam se što bolje organizirati pa stižem i kuhati i pjevati i raditi na dizalici - kaže. Njezini sinovi Bruno (16) i Ante (20) hrabre majku kako bi ostvarila svoj san iz djetinjstva. - Otkako znam za sebe, želim postati pjevačica. Zasad nastupam na vjenčanjima, pred prijateljima i poznanicima te u manjim lokalima, no vjerujem da ću jednog dana zasjati na bini nekog festivala ili koncerta kao i Severina - zaključila je.