U ansamblu Lado nekoliko je zaljubljenih parova. Bračni par Sandra (39) i Goran (43) Sekula upoznali su se 2000., kad je ona došla u ansambl, a vjenčali 2010. : - Jedno vrijeme smo se družili i bili samo prijatelji, a onda sam joj rekao da sam zaljubljen u nju - kaže Goran, koji je u Ladu 20 godina. Njegova supruga tvrdi da se potrudio osvojiti je. - Prije smo više plesali u paru, danas ne toliko često. Meni je posebno draga ‘naša’ prigorska polka - govori Sandra. Privatne probleme nikad ne donose na probe ili nastupe. Kad se doma posvađaju, Goran se sljedeći dan na probama ne smije. Sandra ga ne poljubi u prolazu kao inače, a spačkama, poput podmetanja noge, smiju se, ali ne pribjegavaju. Godinama se vole Nataša Gluić (42) i Boris Harfman (47). Susretali su se na plesnim manifestacijama i prije nego što su došli u Lado. Plesali su u amaterskim društvima, a u Ladu su se službeno upoznali. Nataša je u Ladu 23, a Boris 20 godina. Spojio ih folklor: Sandra i Goran Sekula (lijevo) te Nataša Gluić i Boris Harfman (desno) - Nakon koncerata na turnejama kolege bi otišle spavati, a mi smo ostajali budni. To je bilo sve učestalije, bilo nam je dobro i nikad dosta razgovora. Preraslo je u simpatiju, pa u pravu ljubav - kaže Nataša. S Borisom živi godinama, ali o vjenčanju ne razmišljaju. Boris se šali da bi im vezu jedino mogao ozakoniti lažni Elvis u Las Vegasu. Naime, s Ladom u listopadu putuju na turneju po Americi. - Dogovorili smo se da, ako ostanemo do kraja zajedno, možda jednom to i učinimo, pred kraj života - kaže Nataša. Dodaje da i doma često i žučno raspravljaju o poslu. Nije im jednostavno odijeliti ga od privatnog života. Boris se na jednom od putovanja s Ladom našalio u hotelu da želi apartman za mladence. Recepcionerka se začudila, ali mu je dala ključeve apartmana. Kolege su bili smješteni u malim sobama, a njihov apartman imao je krevet s baldahinom i jacuzzi za petnaest ljudi. - Drugo jutro smo našli ispred vrata cvijeće, svadbeni buket i veliki napis ‘Živjeli mladenci’ – prisjeća se Nataša. Dodaje da za “bolji smještaj” nisu trebali ništa nadoplatiti. U Ladu se, osim njih, još vole plesna voditeljica Vlatka Hlišć i solist Željko Kveštak. U braku su i glazbeni voditelj-dirigent Dražen Kurilovčan i voditeljica fundusa narodnih nošnji Vesna Kurilovčan. Danas rijetko tko zna da je 60-ih godina Ansambl spojio tadašnjeg direktora Sašu Zalepugina s drugom suprugom Ellom, koja je plesala u Ladu. Par je u braku dobio dvoje djece. Redom ističu da ples u Ladu nije posao nego poziv te da nastupi zahtijevaju sate i sate priprema. Ne čudi da se kroz svakodnevna druženja, zajedničke nastupe i putovanja iz prijateljstva razvije ljubav. Dok Dražen uvježbava pjevače izvoditi tradicionalne napjeve, njegova supruga Vesna brine o bogatom fundusu kostima U Ladu danas djeluje 55 umjetnika. Najstariji je glazbenik Željko Lukačin (59), a najmlađa je plesačica i pjevačica Doroteja Juratović (22). Svi se oni, pod vodstvom umjetničkog ravnatelja Andrije Ivančana, već tri mjeseca spremaju za spektakl u zagrebačkoj Areni. - Uzbuđeni smo jer u Zagrebu nikad nismo nastupali pred nekoliko tisuća ljudi. Već sad imamo pozitivnu tremu zbog velikog broja publike i totalno drukčijeg programa. Postavili smo deset novih plesnih točaka – rekla nam je Nataša. Dirigent Dražen Kurilovčan oženio je voditeljicu fundusa narodnih nošnji Vesnu Uobičajeno je bilo da se godišnje postave jedna do dvije nove plesne točke. Od svih nošnji u kojima plešu najteža je vrlička muška koja ima sedam kilograma. Tijekom nastupa umjetnici preodijevaju pet do šest kostima. Ni jedan, tvrde, nije lagan. - Neke su nošnje starije od sto godina, a neke su vjerodostojne rekonstrukcije. Pri oblačenju moramo biti jako oprezni jer su određeni primjerci nošnji vrlo stari i osjetljivi, poput slavonske zlatare. Prilikom odijevanja nošnje na terenu ljudi se ponekad spremaju cijeli dan, a mi je moramo preodjenuti za otprilike sedam minuta. Moraš imati rutinu i brzinu. Nitko nas ne oblači, ne šminka, ne frizira, nemamo pomagače kao na revijama – objašnjava Sandra. Najljepši dio angažmana u Ladu su putovanja. Svima su u sjećanju turneje po Japanu, Australiji, Sjevernoj i Južnoj Americi, Indiji, Maleziji, Kini, Rusiji... Ne zaboravljaju mirise, okuse, boje, ambijente i bogatstvo kultura koje su upoznali. Sandra pamti turneju po Omanu. Zahtjevni treninzi: Plesači Lada osam sati na dan vježbaju na probama kako bi na bini svaki ples izveli savršeno - Imali smo važan nastup pred sultanom i njegovom svitom. Vozili smo se taksijem i Goranu sam vratima od auta prikliještila prst. Taksi je čak i krenuo, a Goran je vikao: ‘Sandra, otvori vrata’. Koncert je odradio sa zavijenim prstom – priča Sandra. Njemu je bilo jako zabavno gledati Sandru kako na istoj turneji, prvi put u životu, kliže na ledu, i to na 35 stupnjeva. - Lado je kao velika obitelj i to je najljepši dio. Svako putovanje predstavlja nam novi izazov i uzbuđenje. Svi smo razigranog dječjeg duha, bez obzira na godine – kaže Sandra. Ona sa suprugom, baš kao i Nataša i Boris, vodi amaterska društva pa se privatno ne stignu družiti koliko bi željeli. Kad nađu slobodnog vremena, Sandra i Goran otiđu na Sljeme, koncert ili kazališnu predstavu, a Goran svira gitaru. Nataša se najbolje opušta kad u Zagorju kosi i kopa. Ni na godišnjem odmoru ne uspijevaju zaobići kolege. - Jednog ljeta nas desetak našlo se na Murteru. Nismo ni znali da svi tamo ljetujemo, samo smo nabasali jedni na druge, pa smo se šalili da možemo i nešto otplesati – prisjetio se Boris. 