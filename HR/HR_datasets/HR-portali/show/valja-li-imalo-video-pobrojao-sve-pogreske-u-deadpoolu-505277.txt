Stranica na YouTubeu, MovieSins, već je neko vrijeme poznata po tome što oštro kritizira filmove, 'rastavljajući' ih do najmanjih dijelova. Njihov serijal videa, nazvan 'Everything Wrong With' ('Sve što ne valja u', op.a.), uglavnom je do sada 'uzimao na pik filmove' koji stvarno jesu zaslužili oštru kritiku. No, kako ništa ne bi trebalo biti bez kritike, tako su ovaj put odabrali i film koji već u podosta situacija i sam sebe kritizira do neke mjere, a zasigurno se ne smatra ozbiljnim. U pitanju je ovogodišnji megahit 'Deadpool', koji je oduševio kino publiku diljem svijeta, a posebice ljubitelje stripova i ovog superjunaka. Iako Ryan Reynolds nije dao glas u ovom videu kao što je to učinio kad je stranica 'Honest Trailers' napravila svoj šaljivi video o 'Deadpoolu', i dalje smo dobili jedan poprilično duhovit video, koji je ipak našao dosta pogrešaka u filmu. Ali, kako smo istinski uživali u filmu, ne možemo reći da nam ovakva kritika smeta. I dalje bismo 'Deadpoola' svrstali među najbolje superherojske filmove. Pogledajte video Da podsjetimo, 'Deadpool' je jedan od ovogodišnjih nevjerojatnih uspjeha. Film, kojeg je Ryan Reynolds pokušavao na velika platna donijeti gotovo osam godina uspio je na, za današnje superherojske filmove malenom proračunu od 58 milijuna dolara zaraditi preko 780 milijuna dolara. Nastavak filma trebao bi u kina doći 2018. godine, i to početkom ožujka, kako za sad kažu planovi. Nadajmo se da će sve proći kako spada te da će film u roku biti dovršen. Tema: FILM 