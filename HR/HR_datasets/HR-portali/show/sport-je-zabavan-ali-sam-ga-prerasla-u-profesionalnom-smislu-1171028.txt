Zrinka Grancarić, novinarka i urednica na HTV-u, dobitnica je ovogodišnje Večernjakove ruže za novo lice godine. Iako na nacionalnoj televizijskoj kući radi 22 godine, široj publici postala je poznata tek nakon prošlogodišnjih Olimpijskih igara. Na njima je pratila jedrenje i povijesno osvajanje prvih hrvatskih olimpijskih medalja u sportu u kojem je i sama provela brojne natjecateljske godine, a zatim je od prošle jeseni uvjerljivo zavladala prime timeom na HTV-u s političkom emisijom “Tema dana”. Zrinka je pravo osvježenje na novinarskoj sceni, pa nas je zanimalo kako je ta simpatična 42-godišnja Zadranka uspješno spojila sport i politiku, što joj znači Ruža, kakvi su joj poslovni planovi, kako provodi privatno vrijeme... Jeste li bili iznenađeni kada su vas proglasili dobitnicom Večernjakove ruže za novo lice godine, s obzirom na to da vas publika od svih nominiranih, čini nam se, nekako najmanje poznaje? Moj je dojam zapravo bio obrnut, da sam publici novina kao što je Večernjak, dakle ozbiljnoga političkog dnevnog lista, bila prepoznatljivija od ostalih nominiranih s područja glazbe i glume. Prema onome što sam mogla vidjeti i na vašem webu, od prvog se dana bitka vodila između kolege Tonija Miluna i mene, tako da sam očekivala da ćemo biti tu negdje, da će pobijediti jedno od nas dvoje. Zgodno je bilo što smo Toni i ja u gledalištu sjedili jedno pokraj drugog i on mi je čestitao među prvima. Kad se začulo moje ime, to je bilo iznenađenje 50%. Kako su na nagradu reagirali vaši kolege i urednici i jesu li vam udijelili neki poseban savjet? Svi su bili zaista divni, nisam se mogla obraniti od čestitki. Svi su ponosni što je nagrada došla u našu redakciju, tim više što je to bila jedina Ruža koju je HTV ove godine ubrao. Nekih posebnih savjeta nije bilo, osim što smo se naložili da iduće godine “Tema dana” bude u konkurenciji za najbolju TV emisiju. Jeste li Ružu ostavili u redakciji Informativnog programa ili ima počasno mjesto u vašem domu? Bila sam malo sebična i kod mene je doma. Stoji u dnevnom boravku u društvu s mojim jedriličarskim nagradama. Mislim da joj nije loše. A i meni je ugodno vidjeti je tamo. Kad odlazim na posao, kao da mi poručuje da moram održavati razinu kvalitete. Mnogi gledatelji, osim onih koji strastveno prate jedrenje, malo znaju o Zrinki Grancarić – a zapravo ste u Informativnom programu HRT-a već dugi niz godina? Na HRT-u sam 22 godine, počela sam raditi na Hrvatskom radiju – Radio Zadar krajem 1994. godine, gdje sam se zadržala sve do jeseni 2013. godine. Počela sam kao sportska novinarka, jedna od tada zaista malobrojnih. Nakon nekih pet godina prešla sam u informativni program, glavna područja su mi bila gospodarstvo i politika. Godine 2008. na Olimpijskim igrama u Kini počela sam izvještavati o jedrenju za HTV, a ta suradnja nastavila se i nakon OI 2012. u Londonu, nakon čega me Bruno Kovačević pozvao da dođem u Zagreb u sportsku redakciju. Nisam se dvoumila, prihvatila sam to kao novi izazov i preselila se u Zagreb. Nakon dvije godine u sportskoj redakciji, u jesen 2015. prešla sam u redakciju unutarnje politike Hrvatskog radija. Tu sam brzo napredovala, vrlo brzo dobila vrlo slušanu emisiju “U mreži Prvog”. Odradila sam kao reporter na terenu cijeli politički kaos 2016., što mi je zajedno s izvještavanjem s OI u Riju u jesen 2017. donijelo “Temu dana” i prelazak na TV u potpunosti. Kako to da ste spojili sport i politiku? Mogu li oni zajedno ili su kod nas isprepleteni? Sport je moja privatna strast oduvijek, od malih nogu, i moji prvi novinarski koraci bili su u srednjoškolskom časopisu Spužva, gdje sam, moram reći, vrlo strastveno izvještavala o košarci. Igrom slučaja, kad sam došla na audiciju na HR – Radio Zadar, Toni Pajkin je tražio pomoćnika za sport i, kako sam ja u životopisu napisala da me sport zanima, tako je to krenulo. No nekako sam s vremenom htjela izazovnije zadatke. Sport je zabavan, ali u profesionalnom smislu to sam u nekom trenutku prerasla, i stoga otišla dalje kako bih mogla napredovati u karijeri. Sa zanatske točke gledišta, svakom mladom novinaru preporučila bih da se okuša koju godinu u sportu jer se puno nauči, a ponajviše to tako dragocjeno snalaženje u novim i nepredvidivim situacijama i radu uživo s terena. Što vam je veća strast? Da možete birati, biste li radije radili samo u sportskom ili informativnom programu? Sad jesam isključivo u informativnom programu, ali nadam se da mi Olimpijske igre u Tokiju neće pobjeći, kao i možda neki drugi jedriličarski projekti, jer ne bih voljela ispasti iz tog đira. Međutim, sad sam apsolutno zadovoljna poslom koji radim, prilikama koje mi se nude, tako da se ne bunim. Koje vam je novinarsko iskustvo do sada najposebnije i zašto? Olimpijske igre naravno. Odradila sam Peking, London i Rio, to je 12 godina mog života. Olimpijske igre poseban su doživljaj, teška šljaka od jutra do sutra, ali nešto što te apsolutno gradi kao novinara, ispunjava kao osobu. Prekrasni doživljaji i nadam se da će ih biti još. Ogroman pozitivan naboj koji čovjek zauvijek pamti. Svaki novinar dobije diplomu za doprinos Olimpijskim igrama, a ja sam jako ponosna što ih imam tri. Imaju posebno mjesto na mom zidu, svaka od njih. Kako izgleda jedan vaš dan kada navečer vodite emisiju “Tema dana”? Nekad jednostavno, nekad jako stresno. Na posao dolazim u 11, oko podne obično biramo temu koju ćemo raditi, onda krećem u lov na goste, i to je najtraumatičniji dio. U idealnim uvjetima goste riješim do cca 14 sati, a nekad znam još zivkati oko 18, što zaista košta pokoje godine života. Ako se dogodi nešto izvanredno, znamo i mijenjati temu usred dana, primjerice kad je premijer Andrej Plenković na Badnjak u 18 sati objavio vijesti oko Ine, mijenjali smo temu u tom trenutku i srećom uspjeli sve dobro izvući. Nakon što riješim goste, treba još izabrati i isjeći izjave koje ćemo emitirati, naravno ući u temu, za što uglavnom imam oko dva sata na raspolaganju, pripremiti pitanja, odraditi sve tehničke stvari – i oko 18.30 krećem prema šminki i garderobi. U 19.30 sam u studiju, gotova sam s poslom oko 20.30 sati. Dakle, radni dan mi je devet i pol sati.