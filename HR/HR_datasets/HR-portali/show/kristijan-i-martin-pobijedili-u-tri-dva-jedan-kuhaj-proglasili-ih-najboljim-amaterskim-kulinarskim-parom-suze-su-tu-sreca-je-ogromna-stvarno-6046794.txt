Kristijan Benić i Martin Špaček su najbolji amaterski kulinarski par! Pobjednici četvrte sezone RTL-ovog gastrorealityja 'Tri, dva, jedan - kuhaj!' su, uz laskavu titulu, osvojili i bogatu nagradu od 100 tisuća kuna i dizajnerski hladnjak. - Najbolji kuhari amateri u Hrvatskoj! Meni to sve još nije došlo do glave. Suze su tu, sreća je ogromna, stvarno…, bez teksta je ostao Martin. - Mislim da je jako primamljivo imati titulu najboljeg amaterskog kulinarskog kuhara, pogotovo ako se čovjek s tim misli baviti, dodao je i otkrio da želi nastaviti kuhati i da se vidi u gastronomiji. - Mislim da je to zasluženo. Dečki su stvarno imali i odličnih i loših dana, kao i Moira i Zdravko, ali danas je bio njihov dan. Definitivno su bili bolji. Nije bilo puno pregovaranja, složili smo se brzo, komentirala je Žakline odluku žirija. Dečkima su čestitali i Moira i Zdravko. - Svaka im čast, prevladale su nijanse. A mi smo ekstra sretni što smo došli do finala, rekla je Moira. Finalisti su u četvrtak navečer pripremali meni od šest sljedova, salatu, hladno i toplo predjelo, juhu, glavno jelo s prilogom i desert, i to svakom članu žirija servirano na njegovom tanjuru. Svaki par je morao poslužiti 66 tanjura, a za pripremu hrane su imali 120 minuta. Njihova su jela kušali i gosti restorana, kandidati koji su se natjecali tijekom proteklih 15 tjedana, no oni nisu ocjenjivali finaliste. Moira i Zdravko su žiriju servirali srce artičoke, salatu od lisički, smotanu hobotnicu, gustu juhu od povrća, teleći but u kelju i vidovčansku hajdinu gibanku. Martin i Kristijan su pripremali avokado sa škampima, egzotičnu salatu, rižoto od kunića, juhu od patlidžana, biftek s tartufima i tagliatellama i tortu od jabuke. RTL   - Martin i Kristijan su definitivno zaslužili pobjedu. Pokazali su znanje i želju i naučili su puno, a to je bit ovog showa, zaključio je Pažanin četvrtu sezonu kulinarskog showa 'Tri, dva, jedan-kuhaj!'.