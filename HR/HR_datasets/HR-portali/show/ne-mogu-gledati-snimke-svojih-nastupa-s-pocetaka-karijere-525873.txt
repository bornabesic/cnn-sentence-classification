U večerašnjoj će epizodi 'Zvijezda' pred žirijem i publikom u studiju pjevati pet novih kandidata. Za neke od njih ovo će biti prvi nastup pred „živim ljudima“, što znači da će činiti i početničke greške koje su radili svi profesionalni glazbenici, pa čak i Tony. Sara Knežević (23) iz Zagreba, Miro Lozar (23) iz Delnica, Jessica Atlić McColgan (17) iz Zadra, Eric Vidović (16) iz Rasinja i Ana Ivanković (18) iz Zaprešića čine novu grupu natjecatelja koji traže put prema tituli najboljeg pjevača amatera, nastupajući pred peteročlanim žirijem i prepunim studijem. I dok će neki od njih potvrditi odluku žirija i proći dalje, dvoje će se morati oprostiti od showa 'Zvijezde' jer nisu zadovoljili sve strože kriterije žirija. Nesigurni nastupi kandidata potaknut će članove žirija da se prisjete svojih početaka glazbene karijere. - Nisam odmah stisnuo zeleni gumb, što znači da nešto nije bilo dobro u tvom nastupu. Bile su to početničke greške. Ni sam sada ne mogu gledati neke snimke svojih nastupa s početka karijere jer tada nisam shvaćao najosnovnije kod nastupa, kod pjevanja… Nisu najvažnije visine tvog glasa, niti virtuoznost, niti boja glasa - započeo je Tony s objašnjenjem gdje to najčešće griješe natjecatelji, dodajući kako mu je i dandanas najteže pjevati pred malim brojem ljudi. - Meni je puno teže pjevati pred četvero ljudi, nego pred velikom publikom. Teže mi je opustiti se. Tako sam jednom prilikom pjevao s g. Carrerasom, na probi, a to ti je jednako pucanju penala dok ti Casillas brani, a Maradona te sa strane zafrkava. Imaš veliko poštovanje prema tim ljudima - rekao je Tony nakon nastupa jednog natjecatelja koji je bez problema „pogodio taj penal“ jer je pred žirijem nije 'imao tremu, ispriku da je bolestan ili knedlu u grlu'. Sara, Miro, Jessica, Eric ili Ana - tko se na pozornici snalazi kao riba u vodi, doznat ćemo u novoj epizodi glazbenog showa 'Zvijezde', večeras u 20 sati na RTL-u.