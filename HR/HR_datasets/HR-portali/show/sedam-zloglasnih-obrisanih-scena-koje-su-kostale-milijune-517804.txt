Jedna od zabavnijih stvari koje možete napraviti ako ste ljubitelj filmova jest gledanje svih onih scena koje je redatelj na kraju uklonio iz filma. Iako fanovi za tim scenama žale, jako je česta situacija da te scene u stvari ne doprinose filmu te da su maknute s jako dobrim razlogom. Ipak, ponekad se i te scene pojave u tzv. produženim verzijama filmova, koje su ponekad lošije, no ponekad i bolje od 'originala'. U zadnje vrijeme smo takvom ponašanju mogli svjedočiti u filmovima 'Batman v Superman', 'Odred otpisanih' pa i u 'Istjerivačima duhova', koji su svi dobili produžene verzije. Svakako valja spomenuti i 'Rogue One: Priču iz Ratova zvijezda', kojem je promijenjen cjelokupan kraj, pa neki dijelovi iz foršpana nisu nigdje prikazani. Ne samo to, već vijesti iz Disneyja kažu da se sve što nije ušlo u konačni film nikada neće niti pojaviti na DVD-u. No ovo su bili primjeri filmova koji su jednostavno imali takav razvoj, da se neke scene na kraju nisu uključile u konačni proizvod. Premda je to sigurno dovelo do nekih troškova, nije u istoj kategoriji kao što su filmovi poput 'X-Men: Dani buduće prošlosti', 'Svjetski rat Z', pa čak i klasik poput 'Čarobnjaka iz Oza' koji su uzrokovali goleme troškove svojim studijima upravo takvim micanjem dijelova radnje. Pogledajte video o najskupljim 'sakaćenjima' filmova Iako je najskuplja scena koju se maknulo iz filma, ona iz 'Svjetskog rata Z', koštala dodatnih 25 milijuna dolara, kada pogledamo neke klasike, među njima se ipak nalaze 'jači' primjeri. Tako je iz legendarnog filma 'Kleopatra', iz. 1963. ukupno uklonjeno snimljenog materijala u vrijednosti preko 120 milijuna današnjih dolara. Jasno, film nije dobro prošao na kino blagajnama, i time je poslao bitnu poruku ostalim filmašima. Tema: FILM 