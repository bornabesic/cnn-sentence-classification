Ljubiša Samardžić (80) već je nekoliko dana u bolnici, a njegovo zdravstveno stanje je ponovo izuzetno loše, saznaje srpski Blic. Glumac je u prosincu imao tešku operaciju mozga, a trenutno je u Kliničkom centru Srbije, na Odjelu hematologije i liječnici se bore za njegov život. - Ja sam doputovala sinoć, tako me je sve to zateklo. Naravno, želim mu brz oporavak - rekla je glumica Neda Arnerić, koja je sa Samardžićem igrala u više filmova i serija. - Ljubiša Samardžić je u izuzetno kritičnom stanju, ugrožen mu je život i liječnici čine sve što je u njihovoj moći - rekao je za Blic dobro obaviješten izvor. U prosincu, kada je legendarni Smoki bio na operaciji, liječnici su imali optimistične prognoze, a tri mjeseca kasnije nagađalo se da se glumac zbog glavobolja, vrtoglavica i mučnina nakratko vratio u bolnicu. Posljednji put Ljubiša se pojavio u javnosti krajem ožujka, kad je otvorio je 64. beogradski festival dokumentarnog i kratkometražnog filma. - Jako sam uzbuđen jer se ovaj film radio kad me zdravlje nije dobro služilo, ali evo u svakom slučaju idemo dalje - rekao je tada.