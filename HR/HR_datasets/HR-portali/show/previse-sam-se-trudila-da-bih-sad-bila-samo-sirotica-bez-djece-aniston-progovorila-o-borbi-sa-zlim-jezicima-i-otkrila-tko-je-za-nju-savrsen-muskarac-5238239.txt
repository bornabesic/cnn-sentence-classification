I dok Angelina Jolie i Brad Pitt pune medije razvodom, Jennifer Aniston to u posljednje vrijeme čini pohodom protiv objektivizacije žena i rodnih stereotipa. Nakon što je za Huffington Post napisala esej u kojoem je osudila tabloide za seksizam i trpanje žena u stereotipe majčinstva i majčinskog statusa, sad je o toj temi progovorila u intervjuu za magazin Marie Claire. Glumica krasi naslovnicu tog časopisa za prosinac i priča o tome koliko uvreda gotovo na dnevnoj bazi mora trpjeti i kakve su joj probleme sve nanijeli tračevi. Sve to je, kaže, utjecalo na to da je prestala slušati. ‘Ponižavali su me kad sam bila u braku, zatim kad sam se razvodila, pa onda kad sam bila sama, a tema komentara su često moje grudi. Nije mi jasno zašto žene promatramo isključivo kroz prizmu odnosa i zašto to uopće slušamo’, zapitala se Aniston. Nakon gotovo 30 godina u šoubiznisu Aniston s pravom kaže: ‘Previše sam se trudila u ovom životu i karijeri da bi me netko sveo na siroto ljudsko biće bez djece.’ Žene su puno više od onoga kakve su u odnosima, bilo da se radi o ljubavnom odnosu ili djeci, podsjeća glumica i otkriva da je Justin Theroux sve što je tražila u muškarcu. ‘Osjećam se obožavano u svakom trenutku, kako god izgledala ili se osjećala. Ne postoji nijedan dio mene koji me strah pokazati mu, a on iz mene izvlači najbolje i silno mi je stalo do njega’, rekla je i dodala da se osjeća dovoljno sigurno za nove izazove: ‘Nalazim se na nekakvom raskrižju gdje pokušavam dokučiti što me istinski pokreće i inspirira. Ono što me prije zadovoljavalo možda me više ne zadovoljava. Trenutno mi je najveći izazov otkriti što me najviše veseli.’