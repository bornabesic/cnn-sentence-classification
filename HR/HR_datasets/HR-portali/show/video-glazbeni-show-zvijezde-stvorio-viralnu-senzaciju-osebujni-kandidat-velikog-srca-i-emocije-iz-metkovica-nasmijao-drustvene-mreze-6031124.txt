Reality showovi u kojima se traže novi pjevački talenti nerijetko stvore dvije vrste zvijezda. Za svaku Natali Dizdar, koja pojavljivanjem u takvom showu lansira svoju glazbenu karijeru, tu je Toni Kulačin, koji svojim nastup razveseli i nasmije gledatelje showa. Kristijan Vrankić (31) iz Metkovića svojim je nastupom u RTL-ovom showu 'Zvijezde' na samom početku žiriju i gledateljima dao do znanja u koju kategoriju pripada. 'U slobodno se vrijeme bavim pjevanjem. Bavim se i plesom i crtanjem grafita, ali za pjevanjem sam lud', rekao je Vrankić uz veliki osmijeh. Stavši pred žiri - koji čine Goran Lisica 'Fox', Tony Cetinski i Maja Bajamić - Vrankić nije odmah htio s pjevanjem već se prvo poželio upoznati s Tonyjem Cetinskim. 'Ja znam da ste vi Tony Cetinski, ja sam velik obožavatelj Toše Proeskog', rekao je Vrankić. Metkovčanin je svoj nastup započeo s 'Miljackom' Halida Bešlića.   'Savršena kontrola vokala. Treba se usudit' tako otpjevat' tu pjesmu', rekao je Cetinski. 'Ja sam prije pjevao kroz nos. Znam ja, to ne mora nitko govorit' - kad pjevaš kroz nos to je pogrešno. Treba pjevat iz srca, iz stomaka', pojasnio je Vrankić. Drugu pjesmu 'Baš ti lijepo stoje suze' posvetio je Vrankić Marini iz castinga reality showa Zvijezde. 'Svidjela mi se jer je dobra u duši kao i ja i jer je visoka i mršava kao i ja', rekao je Vrankić. 'Ima lijep osmijeh i kad se smije razveseli ostale.' 'Stalno u istom tonu pjeva, stalno udara po Fisu. Imaš osam tonova, matere ti', rekao je Fox. Vranić je potom otpjevao 'You raise me up' Josha Grobana te 'Hallelujah' u izvedbi Gregoriana. 'Skoro si ga pogodio', rekao je Cetinski. Kada je naslutio da mu prolaz u sljedeći krug visi, Vrankić je pokušao s 'Igrom bez granica' Toše Proeskog osvojiti žiri, no nije uspio. Cetinski se usred pjesme ustao i rukovao s Vrankićem, ali ga nije pustio da prođe. Nakon silaska s pozornice dočekala ga je Marina iz castinga kojoj je posvetio pjesmu. 'Hvala ti na pjesmi koju si mi posvetio', rekla je Marina te su ona i Vrankić zajedno zapjevali 'Baš ti lijepo stoje suze'.