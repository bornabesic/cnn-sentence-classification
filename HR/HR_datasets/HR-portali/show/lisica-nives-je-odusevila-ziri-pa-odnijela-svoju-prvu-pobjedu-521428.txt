Još jedan sjajan nastup osigurala je Nives Celzijus, a ovoga puta pobjedu je odnijela s minimalno protetike i nastupom u kostimu lisice s pjesmom 'The Fox' norveškog dua Ylvis. - Jako si se dobro pronašla. Ovo je po meni bilo jako teško i svi komplimenti s moje strane - poručila joj je pridružena članica žirija, Zorica Kondža, dok je Sandru ostavila bez teksta: 'Ja sam zatečena, ne znam što bih rekla. Sjajno, bez teksta sam' komentirala je. Goran je komentirao da je napravila čudo s nastupom, a Tomo je dodao kako je publika bila apsolutno oduševljena. U Nivesino ime Nova TV će donirati iznos od 10 tisuća kuna Udruzi cerebralne i dječje paralize doline Neretve Leptirići iz Ploča. Drugo mjesto na bodovnoj tablici pripalo je Ivani Mišerić koja je utjelovila Sašu Lošića iz Plavog orkestra i održala mini koncert s pjesmama 'Bolje biti pijan nego star' i 'Ako su to samo bile laži'. - Pravo si bosansku intonaciju skinula. Mašala, nisi nas obrukala - oduševljena je bila Sandra, a Goran je kazao kako je sve intonativno točno otpjevala, dok joj je Zorica poručila: - Ti si pokazala da si talentirana, što se tiče pjevanja, najnormalnije pjevaš, kao da ne vodiš program na radiju. Stasom i glasom Bojan Jambrošić vrlo se uspješno transformirao u pridruženu članicu žirija, Zoricu Kondžu. - Kao prvo moram reći da ti nisi normalan, kako možeš ovako pjevati - priupitala ga je Zorica koju je Bojanova transformacija u njezin lik oduševila. - Ja sam još u šoku. Puno mojih kolegica koje pjevaju ovu pjesmu, teško im je, ovo je koliko sam čula, samo pola tona niže i što reći? Ti si muško koji pjeva samo pola tona niže od originala i svaka ti čast. Moram pohvaliti i masku, ali moram pohvaliti i pozadinu, sve za pet - dodala je Zorica. Tomo je komentirao kako bolje od toga ne može, a Sandra je zaključila kako je po prvi puta iznesena transformacija muškarca u ženu bez parodije i karikature te mu je poručila: - Donio si energiju jedne dive, vladao si scenom. Iskreno ti se divim, ovo je stvarno bilo dostojanstveno i hvala ti za ovu izvedbu. Jacoba Millera iz sastava Inner Circle s pjesmom 'Sweat' utjelovio je Dalibor Petko i oduševio nastupom da mu je Zorica Kondža sugerirala da ubuduće samo reggae pjeva. - Do sada smo te vidjeli u zabavnim i ludim ulogama, a sada je ovo ozbiljna uloga i to si odlično obavio- poručio mu je Tomo, a Goran je zaključio: 'Energiju si prenio na sve nas, bio si zaista s  Jamajke, bio si odličan i sve čestitke, tak se to dela'. Mia Anočić Valentić imala je zahtjevan zadatak - stasom utjeloviti Kevina Bacona, a glasom Kennyja Logginsa s hitom Footloose iz istoimenog filma. Dok su neki članovi žirija pohvalili Miu za istodobno plesanje i pjevanje, Goran je bio suprotnog uvjerenja: - Ja nisam vidio da je tebi išta bilo teško, dapače bila si fantastična. Stvarno si otplesala briljantno, pjevala si odlično. Stevena Tylera iz grupe Aerosmith vješto je dočarao Mario Roth nastupom s pjesmom 'I Don't Want To Miss A Thing'. - Što se tiče interpretacije, vrlo, vrlo sugestivno. Grizao si, pokazao si nam sve umnjake. Možda ti je na momenat malo emocija bježala - kazala mu je Sandra,  a Goran mu je čestitao i dodao kako ga je Mario odveo u 'bespuća neograničenog prostora'. Tomo je konstatirao kako je veliki pritisak izvoditi ovu pjesmu, a Zorica mu je poručila: 'Bravo! Mislim da je veliki pritisak izvodit ovu pjesmu'. Daniela Bilića dopao je hologramski nastup i to s grupom Roxette. Hologramskim prikazom vidjeli smo ga u liku Marie Fredriksson, dok je uživo nastupio kao Per Gessle, a otpjevao je njihov hit 'The Look'. - Prošli put sam te pohvalila da si počeo napredovati, ali u dvoglasima, u duetima nešto se desi. Ženski te vokal vukao. Najbolje si svirao gitaru - komentirala je Sandra, a i ostali članovi žirija složili su se da mu je bolje legla transformacija u Pera Gessela. - Meni je fenomenalna boja glasa, lijepi vokal i onda se pojavila ženska. U prvom dijelu je bilo sve super, a onda kao da su ti pale force, ali sve je bilo super - zaključila je Zorica, dok mu je Goran dao luk i poručio: 'Glumci nekada posegnu za lukom kada žele neku emociju, a ti danas nećeš morati posezati za lukom, doći će to samo'. Na posljednjem mjestu u osmoj epizodi našla se Ana Gruica koju smo imali priliku vidjeti kao Miroslava Škoru. - Ana, bome si me iznenadila. Ovo ti je zbilja leglo - poručio joj je Tomo dok je Zorica zaključila: - Točno si to napravila kao i on. Malo ti je bilo nisko, ali nije ti bilo problematično. Iduće nedjelje gledatelje očekuju transformacije Bojana Jambrošića u Princea, Marija Rotha u Georgea Michaela, Ane Gruice u Doris Day, Ivane Mišerić u Rihannu, dok će Mia Anočić Valentić postati Tereza Kesovija, Nives Celzijus utjelovit će grupu Let 3, Daniela Bilića dopao je belgijski sastav Vaya con Dios, a Dalibora Petka duet Eltona Johna i RuPaul.  