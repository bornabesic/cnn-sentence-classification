 Dvije tisuće i treće godine je cijeli svijet bio obuzet literarnom senzacijom koju je napisao Dan Brown - ' Da Vincijev kod'. Knjiga je, unatoč tome što je loše pisana i prepuna logičkih rupetina, postala takav fenomen da je prodano preko 80 milijuna primjeraka, a 2006. je snimljen i film. Ekranizacija je, kao i knjiga, dobila katastrofalne kritike, no publici to niti u tom slučaju nije nimalo smetalo pa je film na uloženih 150 milijuna dolara zaradio impresivnih 750 milijuna. Jasno, to je značilo da ćemo sigurno dobiti i nastavak, a dokle god je Dan Brown imao namjeru pisati knjige o harvardskom profesoru, Hollywood će snimati filmove. Tako smo 2009. dobili drugi dio priče o simbolologu Langdonu, koji je na blagajnama značajno lošije prošao. No iako su mnogi mislili da je ‘to to’ i da simpatičnog profesora više nećemo morati gledati na kino platnima, očigledno je zov novca bio jači, pa je snimljen i treći dio sage o simbolima - ‘Inferno’. U glavnoj ulozi se opet nalazi Tom Hanks , koji trenutačno promovira svoj (Spielbergov) novi film , dok je u ulozi redatelja i dalje Ron Howard . Podršku glavnom glumcu daju Felicity Jones, Sidse Babett Knudsen, Omar Sy, Irrfan Khan, i Ben Foster. Robert Langdon će se u ovom nastavku probuditi u talijanskoj bolnici, s amnezijom. A zatim kreće tipična utrka do zadnjeg časa, u kojoj će profesor probati spasiti svijet od užasne bolesti koju luđak pokušava pustiti među ljude. Premda je u kina trebao stići ove godine, ‘Inferno’ je zbog ‘Zvjezdanih ratova’ pomaknut za cijelu godinu tako da u kina stiže tek sredinom listopada 2016. 