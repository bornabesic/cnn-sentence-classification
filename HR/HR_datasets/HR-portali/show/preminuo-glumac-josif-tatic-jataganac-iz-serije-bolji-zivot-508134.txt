Ovih dana gledamo ga u reprizama serije 'Bolji život' kao Božidara Soldatovića Jataganca, a ostat će upamćen po ulozi Tanasija Vitorovića u seriji 'Grlom u jagode', kao i po ulozi Slobodana Mihajlovića u seriji 'Šovinistička farsa'.   Glumac Josif Tatić preminuo je u 67. godini u snu kod kuće u petak navečer, piše srpski Puls. Kako pišu mediji, posljednjih mjeseci imao je srčanih problema. Otkako je tužna vijest objavljena, brojni poznati glumci na svim društvenim mrežama izrazili su žaljenje zbog odlaska ovog velikog glumca.Studirao je glumu na Akademiji za kazalište, film, radio i televiziju u Beogradu: Bio je član  Jugoslovenskog dramskog pozorišta od 1968. godine. Igrao je i u drugim beogradskim kazalištima, kao i u Srpskom narodnom kazalištu u Novom Sadu.  Svoju prvu ulogu Josif Tatić ostvario je u filmu 'Deca vojvode Šmita' Vladimira Pavlovića. Ostat će upamćen i po hit predstavi 'Šovinistička farsa'  koja je odigrana preko tisuću puta.  Glumac je rođen u Novom Sadu 13. travnja 1946. godine. Iza sebe je ostavio suprugu Bebu te kćer Hristinu i Elizabetu. 