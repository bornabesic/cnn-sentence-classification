''Nisam tremaroš, ali moram priznati da me neka emocijica danas pogodila. Osjećam se pomalo uzbuđeno'', rekao je Petar Grašo na premijernom predstavljanju nove pjesme ''Uvik isti'', prve nakon desetogodišnje diskografske pauze. Grašo je bio gost u ''Glazbenom showu Dalibora Petka'' na Narodnom radiju odgovorivši zašto je uzeo pauzu. ''To je pitanje koje sam i sâm sebi postavljao, ali nema prevelike mistike. Objavio sam u kratkom razdoblju tri albuma zaredom i nakon toliko koncerata, kombija i putovanja bio sam malo prazan. Želio sam se baviti življenjem života i uvijek sam bio tip koji reagira na svoj unutarnji sat. Sad imam golemu želju opet raditi glazbu, svirati i pjevati'', rekao je pjevač. ''Nek se javlja malo češće nego Gospa u Međugorju'', poručio mu je producent Nikša Bratoš, a autor pjesme Tonči Huljić otkrio kako se dogodio naslov pjesme. ''Bile su dileme oko naslova: Petar Grašo – Uvik isti ili Petar Grašo – Nula od čovika. Ne znaš koji je gori. Zaključili smo da je manje zlo, ako se zove Uvik isti'', rekao je Huljić. Petru su u eteru dobrodošlicu zaželjeli brojni prijatelji. ''On je jedan od naših najboljih autora, čovik i po. Ima krasne roditelje pa i nije moglo ispasti drugačije'', rekao je Oliver Dragojević, a Ksenija Erker poručila da dao Bog svakom čovjeku prijatelja kao što je Petar. Slovenski Chef Tomaž Kavčić pohvalio je Grašine kulinarske sposobnosti, a Viktorija Rađa bila je emotivna. ''Kad sam čula pjesmu, odmah sam se rasplakala. Toliko mi je drago što je izašla, svi smo u ovom trenutku jako uzbuđeni'', poručila je. Petar je odgovarao i na pitanja slušatelja Narodnog radija. ''Dosta me ljudi pita bih li se ponovno okušao na Eurosongu. To bi mi trebao biti strašan izazov, ali je i veliki stres jer svi čekaju što će se dogoditi. Moguće je da se nešto dogodi, ali u ovom trenutku nemam afiniteta prema tome'', rekao je otkrivši i planove za ljeto. ''Kao i svih godina do sada idem u svoju obiteljsku kuću u jednoj uvali, negdje iza Trogira. Nema ni minimarketa, samo kuća, more i brod od 6 metara opremljen za ribolov. To su moja ljeta iz snova'', rekao je Grašo kojeg je posebno nasmijalo pitanje kad će od Danijele napraviti poštenu ženu. ''Mi smo zajedno dosta dugo. Za brak ćemo vidjeti, nismo se nikad time opterećivali, ali o djeci smo vrlo ozbiljno počeli razmišljati'', izjavio je Petar Grašo. >>Petar Grašo se vraća! 