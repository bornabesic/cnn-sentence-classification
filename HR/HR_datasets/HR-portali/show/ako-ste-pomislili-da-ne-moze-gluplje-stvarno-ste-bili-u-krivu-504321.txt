Prije nego što je Sony Pictures Animation službeno potvrdio kako definitivno snimaju film o kompjuterskim ikonama, tzv. emojijima, malo tko je ozbiljno shvaćao taj projekt. O uratku se pričalo i tijekom 2015. godine, ali budimo iskreni, ideja da bi se snimio film o 'lajkovima' i 'smajlijima' jednostavno nije nikome zvučala smisleno. No film je ipak definitivno i službeno dobio zeleno svjetlo, kao što je i potvrđeno tijekom prezentacije na CinemaConu u Las Vegasu. Tada je predsjednica studija 'Sony Pictures Animation', Kristine Belson, otkrila kako će scenarij za film napisati Eric Siegel i Anthony Leondis, a film će pratiti 'poduzetne emojije koji žive i rade u tajnom svijetu u telefonima'. Gledatelji će tom svijetu moći pristupiti pomoću 'tekstualne aplikacije kroz koju će ulaziti u tzv. dolinu Emojija'. Film se trenutačno zove 'Emojimovie: Express Yourself', a radnja se odvija u Textopolisu, gdje žive svi emojiji. Kako se može i očekivati, u filmu ćemo pratiti jednog posebnog emojija, koji može biti kakav god emoji on želi biti, no želi biti 'normalan'. Uz svoje prijatelje će Gene, kako se 'posebni' emoji zove, prihvatiti svoju posebnost i spasiti sve ostale emojije. Uz to, postoje i planovi da se film poveže s mobitelima. Tako će početni zaslon mobitela u filmu nositi naziv 'svijet wallpapera', a radit će se o svojevrsnoj galaksiji prepunoj manjih planeta, odnosno aplikacija od kojih će svaka skrivati nove svjetove. Spotify je prva od tih aplikacija čije je gostovanje potvrđeno u filmu, a kompletan uradak bi trebao biti napisan, animiran i režiran do početka sljedeće godine. Hoće li ovaj film biti išta više od velike platforme za plasman proizvoda ostaje za vidjeti, a sudeći prema foršpanu kojeg vam donosimo, stvarno nismo sigurni da je to film koji bi trebao postojati. Naime, osim što je podosta neduhovit, foršpan je predstavljen i u vertikalnom formatu, koji je istinski neprikladan za gledanje igdje osim na mobitelu. Pogledajte video Trenutačno je plan izbaciti ga u kina tijekom blockbusterske sezone 2017. godine. Tema: FILM 