Premda su u nedjelju objavili da ćemo do petka čekati na foršpan, ljudi iz Blizzard Entertainmenta su nam već u utorak utažili žeđ i počastili nas mini foršpanom od samo 15 sekunda. Ali o kakvim sekundama pričamo... Kao što možete vidjeti, prikazan je samo jedan maleni dio Azerotha, svijeta na kojem se odvija glavnina radnje ‘Warcrafta’, no nismo mogli naći niti jednu zamjerku onome što smo vidjeli. Ljudi, orci, divovski vukovi i grifoni, sve ono što nam i treba u filmu ovakve vrste. Doduše, nismo vidjeli niti jednog murloca, ali i za to ima vremena. Još nam samo ostaje da sačekamo pravi foršpan, pa da možemo vidjeti o čemu se u stvari u filmu radi. ‘Warcraft’ je fantastičan film u svijetu poput onoga iz ‘Gospodara prstenova’, zasnovanom na iznimno popularnoj igri. Za redatelja je uzet vrlo sposobni Duncan Jones (Izvorni kod) dok su se u glavnim ulogama našli Toby Kebbel, Travis Fimmel i Robert Kazinsky. Sporedne uloge su popunili Paula Patton, Ben Foster, Dominic Cooper i Clancy Brown. Kako film stiže u kina u jeku ‘blockbuster sezone’, desetog lipnja 2016. godine, možemo biti sigurni da ćemo dobiti istinski magično djelo. 