Premda je to malo tko očekivao, ovog smo ljeta dobili još jedan nastavak sage o Jasonu Bourneu i nasuprot nekim očekivanjima, pred nama je bio jedan podosta ugodan film. S takvim mišljenjem složila se i publika pa je film prošao relativno dobro na blagajnama, zaradivši 415 milijuna dolara na budžetu od (za Hollywood) malenih 120 milijuna. A kad god neki dio neke franšize dobro utrži novac, posve je jasno da će se pojaviti oni koji krenu planirati još jedan izlet u tu franšizu, pa tako dalje sve dok zlatna koka jaja daje. - Pričao sam s obojicom (s Mattom Damonom i Paulom Greengrassom, op.a.). Dosta su zadovoljni s uspjehom filma. U principu je samo priča bitna, pa su nam rekli da se pojavimo s dobrom pričom i onda ćemo vidjeti što dalje. Tako da smo na pauzi i pokušavamo osmisliti priču. Ipak je ovaj film ostavio kraj otvorenim, vidjet ćemo što možemo osmisliti - izjavio je producent Frank Marshall na pitanje što dalje. Jasno, postavilo se i pitanje što sad, kada je serijal već 15 godina star i kada su se počeli jako raspoznavati tragovi starenja na glavnom glumcu. - To je nešto što se događa. Morate imati priču koja se prilagođava glumcu. Neće on nikada biti Bourne koji je bio prije 15 godina, no ima još mnogo stvari koje može raditi, pa ćemo se time pozabaviti - odgovorio je Marshall. Uz to, Marshall se dotakao i spinoffa s Jeremyjem Rennerom u glavnoj ulozi, koji i nije toliko dobar uspjeh postigao u kinima. - Vjerojatno ne. Ne znam. Priča postoji, ali ne, ne pričamo o tome - ustvrdio je producent. Što vi mislite? Ima li još nade za Bournea ili je to dosta toga snimljeno? Javite nam se u komentarima. Tema: FILM 