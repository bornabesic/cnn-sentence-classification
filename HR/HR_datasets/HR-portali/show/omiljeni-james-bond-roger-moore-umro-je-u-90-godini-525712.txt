Teška srca potvrđujemo da je naš otac, Sir Roger Moore, umro danas u Švicarskoj nakon kratke, ali hrabre bitke s rakom, piše njegova obitelj u objavi za medije.  U posljednjim trenucima bio je okružen s ljubavlju najbližnjih.  - Znamo da ga je cijeli svijet volio kao i mi. Ljudi su ga znali po filmovima i televizijskim serijama, ali i po njegovom strastvenom radu za UNICEF kojeg je smatrao svojim najvećim postignućem - kazala je obitelj Moore.  Sir Roger Moore najpoznatiji je po ulozi Jamesa Bonda kojeg je glumio u sedam filmova.  Rođen je u Londonu kao sin policajca i kućanice. Za vrijeme Drugog svjetskog rata evakuiran je u Devon gdje pohađa školu, a potom sveučilište u Durhamu na sjeveru Engleske. Ubrzo nakon kraja rata pozvan je u vojsku gdje je dostigao čin kapetana, te je služeći u Royal Army Service Corps, zapovijedao manjom bazom u Zapadnoj Njemačkoj.  Prve filmske uloge dobivao je 1940-ih godina, a kasnije je radio i kao fotomodel te glumac na televiziji. Prvi veliki uspjeh postiže serijama Ivanhoe (1985. - 1859.), The Alaskans (1959.-1960.) i Maverick (1959.-1961.). Svjetsku slavu postiže ulogom pustolova Simona Templara, lika iz serijala Svetac, jednog od najdugovječnijih na britanskoj televiziji.  Roger Moore 1953. sa suprugom, pjevačicom Dorothy Squires Moore je bio prvi izbor autora Jamesa Bonda, Iana Fleminga, da tajnog agenta 007 utjelovi u prvim ekranizacijama. Prvi put Bonda je odigrao u filmu 'Živi i pusti umrijeti' 1973. godine. Uslijedili su filmovi 'Čovjek sa zlatnim pištoljem, Špijun koji me volio, Operacija Svemir, Samo za tvoje oči, Octopussy i Pogled na ubojstvo.  Moore je četiri puta bio u braku te je imao troje djece. S Kristinom Tholstrup vjenčao se 2002. godine.  Glumac je bio oduševljen ljepotama Dubrovnika u koji je prvi put stigao 1988. godine u sklopu krstarenja. Tamo je, osim u kulturnoj baštini, uživao i u gastronomskoj ponudi. U gradu kojeg je često posjećivao bio je i narator tijekom festivala komorne glazbe 'Julian Rachlin i prijatelji'. U intervjuima je hvalio i Dubrovčane kao dobre domaćine.  - Na ovom divnom mjestu nisam bio više od dvadeset godina, a sada ću osim u ljepoti grada uživati i u koncertima - rekao je Moore okupljenim novinarima 2003. godine na jednom od posljednjih posjeta tom gradu.  Roger Moore 2010. godine u Dubrovniku