U obitelji Kostelić apsolutno je sve moguće i dostižno samo kada se to silno želi. Iako se prošle skijaške sezone oprostio od profesionalnog skijanja, to nije spriječilo 37-godišnjeg Ivicu Kostelića da se upusti u životni pothvat zvan Grenland. Ekspedicija u ekstremnim uvjetima Ivicu i njegova prijatelja Slovenca Mihu Podgornika gotovo je stajala života. Unatoč nedaćama i ozljedama, sjećanja na avanturu ostat će zauvijek. – Odlično sam, jedino su mi prsti još malo utrnuti – kaže Ivica o ozljedi koju je zaradio na ekspediciji zbog koje je njegova mama Marica, kaže, bila jako zabrinuta. Tata i Janica bili su pak optimističniji. – I supruga Elin bila je zabrinuta, ali to toliko ne pokazuje, uvijek me podržava. I to ne samo riječima jer Elin je uvijek dio priče. Tijekom ekspedicije na Grenland bila je uključena u sve. Svaki nam je dan slala vremensku prognozu. Elin je bila jedina osoba s kojom smo cijelo vrijeme bili u kontaktu – kaže te dodaje kako u istim avanturama jednog dana neće sprečavati ni sinove Ivana i Leona. – Bio bih im svesrdna podrška. Definitivno bih podijelio s njima svoja iskustva, smatram da se svatko treba upuštati u izazove koji mu se sviđaju – kaže o djeci priželjkujući da postanu sportaši. – Zasad mi se čini da su solidni dečki koji imaju dobru fizičku predispoziciju pa, ako Bog da, bit će sportaši, ali vidjet ćemo. Iako se oprostio od profesionalnog skijanja, nastavak karijere vidi u tom sportu, a ne u politici poput svoje sestre Janice. – Meni je to previše stresno. Divim se Janici koja ima čarobnu energiju i nevjerojatno se tome posvetila. Ja u tome nikada ne bih mogao uživati i držati pod kontrolom velik broj interesa i utjecaja koji pljušte sa svih strana – zaključio je.