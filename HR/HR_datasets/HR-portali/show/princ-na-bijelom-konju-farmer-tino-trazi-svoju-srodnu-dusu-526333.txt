Vrijedan dvadesetpetogodišnji farmer Tino Trdišević kaže kako je od malih nogu navikao na život na selu i ne bi ga mijenjao ni za što. Zato je bio sav presretan kad je dobio posao samo 7 km udaljen od svoje farme. Obožava svoj kraj u kojem voli uživati jašući na bijelom konju Zorou ili vozeći se biciklom. Voli voziti i motor, ali zbog njega mu je jedno ljetovanje ostalo u lošem sjećanju. Netom prije puta je pao s motora i na ispušnu cijev ozbiljno opekao nogu, tako da se nije smio kupati mjesec dana, već samo gledati more s plaže, piše RTL. Jedna od njegovih smješnijih anegdota mu je kad je prvi put izašao u noćni izlazak. Toliko se kako kaže 'umorio' dok je bio vani, da se po povratku kući počeo skidati dvadeset metara od kuće. Ujutro kad se probudio njegova je odjeća bila razasuta po cijelome susjedstvu. Tino obožava plesati, trenira latino-američke plesove i to vrlo uspješno, čak je na natjecanjima osvojio i par medalja. Kad je prvi put vidio profesionalne plesače kako plešu, odmah su ga fascinirali i poželio je to isprobati. Prijatelji njegovu novu strast nisu baš prihvatili i počeli su ga zezali. Ispočetka mu je to smetalo, ali odlučio je nastaviti jer je shvatio da obožava plesati, da mu se sviđa kako se osjeća dok pleše i da mu je jako zabavno. Zaključio je da ga zapravo nije briga što drugi ljudi misle o njegovom hobiju. Kako je u životu imao neugodnih iskustava, rekao je da samo želi da njegova potencijalna djevojka bude iskrena s njim.  - Sve drugo je onda lako - dodao je. Ako ste spremne doživjeti odličnu avanturu i naučiti plesati latino plesove, a u potrazi ste za srodnom dušom i svidio vam se naš farmer Tino, svoje pismo pošaljite na 'Ljubav je na selu', P.P. 25, 10040 Zagreb, emailom na ljubavjenaselu@rtl.hr ili SMS-om na broj 666555, (3,72 kn), u kojem treba pisati: ljubav, Tino, te vaša poruka.