Uršula Tolj, dugogodišnja voditeljica HRT-a, ovih dana priprema se za važne projekte. Uz emisiju koju sama uređuje 'Moj HRT', javljat će se uživo iz Zagreba povodom Eurosonga, a 14. svibnja vodit će i humanitarni koncert HRT-a.   Uređujete i vodite humanitarni koncert Hrvatske radiotelevizije 14. svibnja namijenjen prikupljanju sredstava za opremanje laboratorija Zavoda za dječju onkologiju i hematologiju "Dr. Mladen Ćepulić" Klinike za dječje bolesti Zagreb u okviru humanitarne akcije udruge Phoenix Vjeruj u ljubav. Koji je krajnji cilj?  Krajnji je cilj nabava uređaja koji će omogućiti postavljanje preciznije terapije i time povećati uspješnost liječenja djece oboljele od malignih bolesti. Barem se jedna akcija godišnje humanitarnog projekta HRT-a Uz nas niste sami veže uz naš rođendan, pa je tako i ovaj put: 15. lipnja Hrvatski radio slavi svoj 91., a Hrvatska televizija 61. rođendan. A najbolje je slaviti rođendan tako da se nekome pomogne.  Jeste li i sami posjetili dječicu s tog odjela? Kako ste se osjećali nakon toga? Jesam, naravno. Mislim da riječima to nema smisla opisivati. Pitate se zapravo kako je to moguće, da su tako mala djeca bolesna. No divite se njihovoj hrabrosti i vjeri u oporavak. Zadržavajući suze. Sudjelujete li i sami u takvim akcijama, nastojite li pomagati potrebitima? Da, kad mogu. S vremena na vrijeme nešto uplatim, poklonim... Javljat ćete se i iz Zagreba za Eurosong. Je li to natjecanje izgubilo stari sjaj ili ljudi to i dalje vole, prate? Kakva je atmosfera oko toga? Ne volim govoriti o starom sjaju ili o tome kako je nekada nešto bilo bolje. Svako vrijeme nosi svoje. Nekada glamuroznih priredbi i velikih spektakla nije bilo tako često, televizija je bila jedina zabava i normalno da smo Eurosong iščekivali s većim uzbuđenjem. Ali i danas je to nešto što privlači pozornost publike diljem svijeta. Čak i ako vam je sve kičasto a pjesme prepoznatljive ili smiješne, opet je to europsko natjecanje koje prati cijeli svijet. I koje ima respektabilan broj pravih fanova. Prije šest godina, nakon deset godina braka, razveli ste se od supruga Svebora Labura, s kojim imate dvoje djece, danas 16-godišnjeg sina Petra i 10-godišnju kćer Ewu. Čime se vaša djeca bave, prema čemu ih usmjeravate, prema čemu pokazuju interes? Ako ih usmjeravam, to je onda prema onome prema čemu sami streme. Ewa trenira ples i tenis, izrazito je likovno nadarena, a voli i pjevati i glumiti. Petar jako voli povijest, a bavi se glumom odmalena. Kako volite provoditi zajedničko vrijeme? Na biciklima, u šetnjama, u kinu, na putovanjima... ili gledajući zajedno omiljene serije. Kako rastu, top su sve češće moje a ne njihove serije i filmovi. Je li se promijenio vaš odnos s njima tijekom puberteta? Kako podnosite Petrove tinejdžerske godine? Je li Ewa već pod udarom hormona? Uspijevate li 'držati uzde'? Ha-ha, držati uzde... Ne bih nužno odgoj opisala tim riječima, ali mislim da uspijevam. Predobro se sjećam svog puberteta i imam razumijevanja za dijete koje to prolazi. Iako, naravno, neka se pravila ponašanja moraju poštivati, pa čak i kad si pod udarom hormona. Ewa, srećom, nije još, barem ne uočljivo, tako da ću pubertet odraditi jedan po jedan, a ne uduplo. Što vam je najteže kao samohranoj majci? Ne bih sebe nazvala samohranom majkom jer otac moje djece sudjeluje potpuno u njihovom odgoju i odrastanju. Ako me pitate kao zaposlenu majku, koja zna biti sama s djecom, onda su to, naravno, utrke s vremenom: posao, kuhanje ručka, slobodne aktivnosti, domaće zadaće, moja snimanja, telefoni, mejlovi, sastanci... i sve u isto vrijeme. Možete li se osloniti na bivšeg supruga kad je riječ o odgoju djece? U potpunosti. Iako je on puno blaži od mene, što ponekad nije loše. Kakav je sada vaš ljubavni status? Vjerujete li još u pravu ljubav i princa na bijelom konju? Svaka je ljubav prava. Ne samo ona koja traje vječno. Voljela sam nekoliko puta i svaki put iskreno i pravo, i naravno da vjerujem u ljubav.  Što volite raditi u slobodno vrijeme? Kako se najbolje opuštate? Koji su vaši interesi izvan posla? Putovanja, šetnje, vožnje biciklom, kave s prijateljicama, gledanje omiljenih serija, čitanje dobrih knjiga... pisanje stihova i priča. O čemu sanjate, što još priželjkujete? O barem još jednoj knjizi, o nekim suradnjama u glazbenom svijetu (kao tekstopisac), o tome da mi djeca odaberu posao koji vole i od njega žive, o mnogim putovanjima, o tome da uređujem i vodim emisiju koju sam sama osmislila... Ma, imam snova na pretek, ne stanu u ovaj intervju.  