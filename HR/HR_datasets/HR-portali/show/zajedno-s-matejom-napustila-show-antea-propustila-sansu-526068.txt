S osvojenih 9 bodova, Ivi Vranješ i Filipu Rudanu prolaz u sljedeću fazu natjecanja u showu 'Zvijezde' bio je i više nego siguran. Treće mjesto koje vodi u novi krug natjecanja u posljednji je tren pripalo Sari Andrić, koja je u duelu za dlaku pobijedila Anteu Andrić. I Sara i Antea u svojim su prvim izvedbama dobile svih pet bodova od žirija. Sara je naježila Remi s pjesmom 'All by myself' Celine Dion, te dobila same ovacije zbog odabira teške pjesme koju se mnogi natjecatelji ne bi usudili pjevati. I Antea je iznenadila žiri odabirom pjesme. Tony je stisnuo zeleni gumb čim je čuo prve taktove skladbe 'All that jazz' iz mjuzikla Chicago, vjerujući da će Antea imati i atraktivan scenski nastup. Ni Remi nije krila svoje oduševljenje Anteinim izborom. - Jako mi je drago što si uzela ovu pjesmu. I drago mi je što se itko želi baviti onime što nije mainstream pop. Još, srećom, imaš divan glas… Tebe čeka neki mjuzikl, sigurna sam! - rekla je Međutim, obje su djevojke dobile slabije bodove kod druge izvedbe. Nisu oduševile Maju Bajamić i Gorana Lisicu Foxa pa su na samom kraju imale isti broj ukupnih bodova (8 svaka). S obzirom da samo jedna od njih može ići u nastavak natjecanja, Sara i Antea su pred žirijem otpjevale još jednu pjesmu u a-capella verziji. Žiri je jednoglasno odlučio kako Sara iz tog duela izlazi kao pobjednica. I dok se Sara pridružuje Ivi i Filipu u novoj fazi natjecanja, Antea i Matej odlaze kući. Među 12 najboljih natjecatelja ima mjesta za još samo tri kandidata – tko su oni, doznat ćemo sljedeći tjedan, u ponedjeljak 29. svibnja u 20 sati u novoj epizodi showa 'Zvijezde'.