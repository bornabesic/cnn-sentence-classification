U Svetom Roku, naselju ponad Lovinca, na obroncima južnog Velebita, u ponedjeljak je počelo dugo očekivano snimanje serije i filma “General” redatelja Antuna Vrdoljaka, koje se radi u produkciji Kiklop filma za HRT. Pred prvu klapu redatelj Antun Vrdoljak već tradicionalno je ispio čašu šampanjca, nazdravljajući s producentima, glavnim glumcem Goranom Višnjićem, koji glumi generala Antu Gotovinu, i Borisom Svrtanom, koji će u ovom projektu, što će se snimati devetnaest tjedana sa stotinu glumaca i više od tisuću statista, tumačiti generala Antu Rosu. Krasnodar Peršun (za HRT)   Zbog Višnjićevih inozemnih obaveza - na snimanje “Generala” on je doletio u nedjelju, ravno sa završetka snimanja NBC-ove serije “Timeless”, priključivši se tako domaćoj filmskoj ekipi stacioniranoj u Gospiću - prva tri mjeseca snimat će se scene u kojima je u prvom planu ovaj uspješni holivudski glumac, a nakon toga snimanju će se priključiti Dubrovčanin Nikola Baće, te petogodišnji dječak koji će utjeloviti generala Gotovinu u najmlađim danima. Krasnodar Peršun (za HRT)   Na radost filmske ekipe snijeg u Lici nije okopnio, pa se jučer tijekom dana sve pripremalo za prve scene. Tijekom ponedjeljka snimljeni su kadrovi u kojima se general sa svojim suborcima preko Dinare spušta prema Kninu, kao i scena u kojoj Višnjić u ulozi generala Gotovine obilazi straže na Badnju večer 1994. godine. Krasnodar Peršun (za HRT)   - Imam strašnu tremu. Najveću tremu u životu, general Gotovina je za mene heroj - kazao je Višnjić uoči početka snimanja za HRT. - Film počinje u Haaškom sudu kada generalu izriču 24 godine zatvora, on se sjeća zašto je to tako... I onda u mislima vraća svoj život do druge oslobađajuće presude - rekao je Vrdoljak, koji će u lipnju proslaviti osamdeset i šesti rođendan. Unatoč visokim godinama, legendarni redatelj u iznimno je dobroj kondiciji, u što su se mogli uvjeriti svi oni koji su ga vidjeli kako u ponedjeljak žustro prti po snijegom pokrivenim obroncima Velebita. Na pitanje je li mu “General” životni projekt, Vrdoljak je u svom stilu kazao: - Nije! To je moj zadnji projekt! Krasnodar Peršun (za HRT)