Depresija je stara koliko i čovječanstvo. To je poremećaj u raspoloženju kad se osjeća intenzivna tuga, samosažalijevanje, strah, tjeskoba… Utječe na cjelokupan život, a ako se ne liječi, stanje se samo pogoršava. Depresiju često ne prepoznaju ni osobe koje od nje pate ni bliska okolina, najčešće zbog neupućenosti ili srama. Stvari uvijek dođu na svoje No postane li, kao što procjenjuje Svjetska zdravstvena organizacija (WHO), do 2020. drugi svjetski zdravstveni problem, a gledajući samo žensku populaciju, zdravstveni problem broj jedan, važno je o njoj javno govoriti. A tko je bolji ambasador za to od poznatih osoba? Posljednja koja je progovorila o problemima s depresijom je glumica Hana Hegedušić, koja briljira u showu “Tvoje lice zvuči poznato”. Opisala je da je u tom mračnom razdoblju bila dok je studirala na Akademiji dramske umjetnosti. – Nisam se mogla sama izvući iz tog stanja depresije. Pomogao mi je prijatelj Damir i trebalo mi je godinu dana da stanem na noge, počnem rješavati stvari i ponovno živjeti – izjavila je Hana. U njezinoj koži bila je i pjevačica Adele. – Oduvijek sam bila melankolična, imam jako mračnu stranu. Sklona sam depresiji od djetinjstva i išla sam na psihoterapije. Bila sam i u teškoj postporođajnoj depresiji – priznala je za Vanity Fair. Dodala je da ju je njezin partner Simon natjerao da se sastane s ostalim majkama i čuje njihove priče te joj je nakon toga bilo lakše. Kod nas je javno o depresiji govorila i kantautorica Lea Dekleva, koja je imala napadaje panike i anksioznosti i činilo joj se da će umrijeti. – Uspio me smiriti psihijatar koji mi je rekao da sam i nakon mjesec dana patnje još uvijek živa. Svjesna sam da ljudi skrivaju takva stanja, a prvi je korak prema rješenju upravo da znaš da takve probleme imaju i ostali – rekla je Lea i dodala kako bi voljela da je svojim priznanjem nekome pomogla. Borbu s depresijom priznao je i glumac Filip Juričić, koji je zbog nje bio hospitaliziran. Rekao je da mu je jako teško bilo u javnosti govoriti da pati od depresije i da je bio potpuno “pregorio” dok je snimao sapunicu “Ljubav u zaleđu”. Trebalo mu je pola godine da se stvari poslože i da se počne osjećati bolje. Lady Gaga osnovala je i udrugu “Born this way” za sve koji se bore s tom nevidljivom bolešću. – Depresivna sam cijeli život. Želim poručiti mladima da je to normalno, da smo rođeni takvi – rekla je Lady Gaga. Catherine Zeta-Jones hrabro je progovorila o tome kako se bori s bipolarnim poremećajem, u kojem se izmjenjuju stanja depresije i manije te da je bila u psihijatrijskoj klinici. Autorica “Harryja Pottera” J. K. Rowling također je priznala borbu s psihičkim poremećajem. Glumica Gwyneth Paltrow pala je u postporođajnu depresiju, a slavni Boss, odnosno Bruce Springsteen, s depresijom se bori već 30 godina. – Psihijatra sam počeo posjećivati još 1982. godine kada sam došao na pomisao o samoubojstvu jer se nisam mogao nositi sa slavom – rekao je Bruce. U Hrvatskoj je pokrenuta i akcija “Boli me” s učenicima Prve gimnazije i glumcem Adrianom Pezdircem, koji priznaje da ide na psihoterapiju te da je presudno razgovarati s mladima dodajući da – kad ih boli – oni to moraju reći. Građani Hrvatske još uvijek ne znaju dovoljno o mentalnom zdravlju i više se brinu zbog slomljene ruke nego zbog slomljene duše. Vrijeme je da se osvijestimo.