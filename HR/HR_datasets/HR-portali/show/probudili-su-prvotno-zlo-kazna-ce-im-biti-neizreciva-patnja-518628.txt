U neka ne toliko davna vremena, ljudi su se bojali otvaranja grobnica, zbog navodnih kletvi koje su položene na iste. One koji bi opustošili vječna počivališta starih kraljevni i kraljeva po pričama su trebala snaći strahotna prokletstva. Iako mi danas znamo da to nije istina, filmovi su posve drugačija stvar, pa nam tako ove godine dolazi još jedan film u kojem pustolov i arheolog (glumi ga Tom Cruise) počini najveću grešku koju je mogao počiniti - oslobodi tisućljećima zarobljenu ukletu princezu iz njene grobnice. A princeza, tj. uskrsla mumija, koja zna da joj je njena sudbina bila uskraćena, svoj bijes ispoljit će na današnjem svijetu. Zlo koje je u njoj tisućljećima raslo, bit će sadašnjem čovjeku neshvatljivo, a njena okrutnost bit će bez premca. Kroz moderni London i preko pješčanih krajolika Bliskog Istoka pratit ćemo priču koja nam na kino ekrane donosi jednu svježu vrstu uzbuđenja i začudnosti, prikladnu za novi svijet bogova i čudovišta. Kako smo već pisali, studio Universal ima plan da u kino dvorane vrati epska čudovišta iz klasične ere Hollywooda. Njihov opus, nazvan 'Bogovi i čudovišta', započet će filmom o Mumiji, a potom u kina stižu Nevidljivi čovjek, Frankensteinovo čudovište, Wolf Man te dr. Jekyll i mr. Hyde. Pogledajte novi foršpan Jasno, uz njih će se pojaviti i Dracula, lovac na vampire Van Helsing, kao i čudovište iz Crne Lagune. Iako će svako čudovište imati svoj film, djelo o mumiji poslužit će kao uvod u taj veliki projekt te kao poveznica među pojedinim filmovima. U glavnoj ulozi u 'Mumiji' nalazi se Tom Cruise, a podršku mu daju Sofia Boutella u ulozi kraljice Ahmanet i Anabelle Wallis kao Jenny Halsey. Film režira Alex Kurtzman. 'Mumiju' ćemo u kinima moći vidjeti na ljeto 2017. godine, 8. lipnja, u distribuciji Blitza. Tema: FILM 