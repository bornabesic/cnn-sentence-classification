Nakon četiri nezaboravna dana, od 25. do 28. svibnja, uz spektakularne nastupe i nepresušnu energiju, završeno je prvo izdanje Sea Star Festivala u sunčanoj laguni resorta Stella Maris u Umagu. EXIT Ljeto ljubavi, koje spaja čak četiri zemlje regije, počelo je na najbolji mogući način i lansiralo sjajnu novu zvijezdu na festivalskom nebu Europe, a Sea Star je opravdao titulu jednog od najiščekivanijih festivala na Jadranu. Osam mjeseci priprema i nezapamćen interes od same najave dolaska festivala u Hrvatsku rezultirale su time da je Sea Star već od premijernog izdanja postao jedan od najvećih morskih festivala u Europi. S nastupima najvećih svjetskih headlinera, vrhunskom produkcijom i više od 50.000 oduševljenih posjetitelja iz više od 70 zemalja, koji su tijekom četiri dana i noći prošli kroz festivalska vrata, Sea Star već sada i službeno konkurira za prvi slijedeći ciklus EFA nagrada za najbolji europski festival. Ako se tome još doda da je sve proteklo bez ijednog incidenta ili bilo kakve štete, može se s pravom reći da je rođena nova festivalska zvijezda Hrvatske, regije i cijele Europe. Zanimljivo je i to da je Sea Star festival od prve objave do konačnog otvaranja, zbog izuzetnog interesa čak trostruko uvećao početni kapacitet i duplirao broj festivalskih zona. Prema službenim podacima Turističke zajednice Umaga, svi smještajni kapaciteti u Umagu i okolnim mjestima bili su popunjeni, a za festivalske dane zabilježeno je 50.000 noćenja gostiju iz više od 70 zemalja svijeta. Po podacima TZ Umag, u odnosu na prošli vikend u Umagu i okolici, zabilježen je rast posjete od čak 220%! Umag je dokazao suvremeni turistički koncept službenog slogana HTZ, "Full of Life", gdje današnji turisti traže vanserijska iskustva i sadržaje. Prekrasna laguna Stella Maris dom je Sea Star Festivala, gdje se u četiri dana izmjenilo 70 izvođača, a uvertira u sve je bio je nulti dan s kojim je još jednom potvrđena posebna veza Sea Stara i Umaga, grada koji se pokazao kao izvrstan domaćin posjetiteljima iz svih krajeva svijeta. Veliki pečat na cijeli festival stavio je kultni i eksplozivni The Prodigy koji je pred euforičnom publikom prikazao očekivano spektakularan nastup, a Umagu već poslije prvog hita udahnuo autentičan EXIT duh koji sad stanuje i u Istri. Živuća legenda plesne glazbe Fatboy Slim vratio se na “mjesto zločina”, gdje se nakon sedam godina još uvijek prepričavaju legende o njegovom nastupu, samo da bi opet potvrdio da je nenadmašni house majstor čiji će nastup ostati upamćen najmanje koliko i niska hitova kojom je raspametio desetke tisuća u Stella Marisu. Berlinski techno heroj Paul Kalkbrenner izveo je maestralan nastup u finalu glavnog dijela festivala i publiku doveo do sunčanog jutra u prizoru koji se mogao usporediti samo sa Exitovom kolosalnom Dance Arenom. Novi miljenici regionalne publike, Modestep, po prvi put u regiji svojim su live nastupom priuštili erupciju energije koja će još dugo strujiti među posjetiteljima, a Pendulum su u DJ setu su dokazali zašto spominjanje drum’n’bassa ne može proći bez njih. Sjajna zvijezda elektronske glazbe i hitmaker Spiller donio je svoje plesne tonove pod otvorenim nebom, a Dubioza Kolektiv je u naletu energije pokosila sve s dub, reggae i rock ritmovima rezerviranima za najveće pozornice. Ovdašnji techno doajeni svjetskog glasa, UMEK, Marko Nastić i Petar Dundov, opravdali su udarne termine, nastupivši rame uz rame sa nekim od najvećih globalnih zvijezda, dok su nepresušni talenat iz regije prikazali još i S.A.R.S, Brkovi, Artan Lili, Pips, Chips & Videoclips, Bad Copy, Elemental, Jonathan, Sassja, Kiša metaka, Kandžija, Nipplepeople, Kawasaki 3p, Rambo Amadeus i domaćini festivala Urban & 4. Cijelodnevni oproštajni party u laguni potrajao je do zalaska sunca uz ritmove aktualnog superstar producenta Mahmuta Orhana čiji je hit "Feel" označio službeni završetak festivala i prvog od četiri festivala velikog, regionalnog EXIT Ljeta ljubavi. Slijedeći su na redu Temišvar i Revolution festival od 1. do 3. lipnja, zatim 17. EXIT na Petrovaradinskoj tvrđavi, koji ove godine traje čak pet dana i noći, od 5. do 9. srpnja, da bi se ljeto na kraju ponovo vratilo na more uz Sea Dance festival od 13. do 15. srpnja na spektakularnoj plaži Jaz.