Ima samo osam mjeseci, a već slijedi karijeru svojih roditelja. Malena Lena, kći Jelene Veljače i Dražena Čučeka, pojavit će se u uvodnoj špici serije “Prava žena”, koja se uskoro počinje emitirati na RTL Televiziji. Bili smo budni do pet ujutro – Ideja da Lena glumi u uvodnoj špici nije bila moja, već je došla sasvim slučajno. Slagali smo koncept snimanja uvodne špice i shvatili da će se glavni lik Maja prikazati u svim fazama odrastanja uz oca. Tada je kolega predložio da Lena glumi Maju dok je bila beba – rekla je Jelena dodajući da je vrlo zadovoljna i kao producentica serije, ali i kao ponosna majka. Svoj debitantski nastup plavooka Lena odradila je bez problema, a njezin otac Dražen Čuček kaže da je njihova kći bila uzbuđenija od roditelja. – Jako sam ponosan na Lenu koja je, za razliku od mene, bila vrlo uzbuđena zbog snimanja. Probudila se usred noći i držala nas budnima do pet ujutro – rekao je glumac te istaknuo da je Lena talentirana na mamu i tatu. – Moram priznati da sam tijekom snimanja bio izuzetno miran jer sam znao da će Lena biti odlična. Divna je, slatka, spontana – zaključio je Čuček, koji je cijeli nastup promatrao iza kamere i fotoaparatom zabilježio ove važne trenutke. Malena Lena za svoj nastup dobila je i honorar, a njezina majka već zna što će napraviti s tim novcem. – Drago nam je da je Lena dobila svoj prvi honorar i da će, kad bude imala 16 godina i tražila novac za 17 pari traperica, za koje ću ja smatrati da joj ne trebaju, moći izvući taj novac s računa – smije se glumica i producentica. Mama hipohondar Bez obzira na svoje uspješne glumačke karijere, roditelji Jelena i Dražen imaju drukčiji plan za svoju mezimicu. Naime, željeli bi da jednog dana bude liječnica. – Imam tajni plan da Lena završi medicinu jer sam hipohondar. Voljela bih doma imati doktora koji će provjeriti imam li kakve simptome – šaljivo je objasnila. Serija “Prava žena” u rujnu se počinje emitirati na RTL-u, a producentica Veljača rekla je da je to jedan drukčiji projekt: – Nije riječ o tipičnoj dramskoj seriji. Ima humora, ima brzinu, vrckavost, energiju, a i ljubavnu priču, ali i taj odnos oca i kćeri u kojem će se mnogi prepoznati. >> Sokol ju je volio: Jelena Veljača pozirala u Cannesu 