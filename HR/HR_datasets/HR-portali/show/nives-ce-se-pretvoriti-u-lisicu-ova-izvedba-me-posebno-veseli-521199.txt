Daniela Bilića ovoga tjedna očekuje dvostruki izazov, a vidjet ćemo ga kao Marie Fredriksson i kao Pera Gesslea iz švedskog pop rock dua Roxette. - Pošto me gljiva mrzi, ovo je još i dobro - kazao je Daniel koji će se na pozornici pojaviti u liku Pera Gesslea, dok ćemo ga kao Marie Fredriksson vidjeti u hologramu. - Napisat ću si u CV da sam bio hologram, pa neka netko proba to nadmašiti - odlučan je Daniel koji će nastupiti s pjesmom ''The Look''. Zoricu Kondžu utjelovit će Bojan Jambrošić, a poseban će mu pritisak, kaže, biti to što će Zorica Kondža uživo s mjesta žirija gledati njegov nastup. - Obožavam i nju i njezine pjesme i njezin vokal. Htjet ću izvest to čim bolje čisto iz nekog poštovanja prema Zorici - izjavio je Bojan koji će izvesti pjesmu ''Ima jedan svijet''.  - Moram paziti na naglasak pošto sam iz Međimurja. Pokušat ću ne osramotiti sebe i ne razočarati Zoricu Kondžu - dodao je. Ana Gruica postat će Miroslav Škoro te će održati mini koncert s pjesmama ''Otvor' ženo kapiju'' i ''Moja Juliška''. - Na svim feštama je Škoro prisutan. Čovjek je inteligentan, elokventan, jako ga cijenim i poštujem. Gušt je zapjevati tu pjesmu - izjavila je Ana i priznala kako će joj ovo biti najteži zadatak do sada. Bez puno protetike nastupit će Nives Celzijus s pjesmom norveškog komičarskog dua Ylvis ''The Fox''. U nedjelju ćete napokon saznati kako se glasa lisica! 🦊 - Ovo mi je, moram priznati, najdraža izvedba. Mislim da bih to mogla dobro odigrati. Ovo me posebno veseli. Jedva čekam da dođem na binu - nestrpljiva je Nives koja kaže da pokrete iz pjesme izvodi kod kuće kada je sretna. - Ovaj put se idem jako dobro zabaviti - kaže Nives, a hoćemo li dati odgovor na neodgovoreno pitanje kako se lisica glasa, ostaje nam za vidjeti. Uz ove nastupe, vidjet ćemo još i Ivanu Mišerić kao Sašu Lošića iz Plavog orkestra, Marija Rotha kao Stevena Tylera iz Aerosmitha, Dalibora Petka kao Jacoba Millera iz reggae skupine Inner Circle, dok će Mia Anočić Valentić zaplesati kao Kevin Bacon u filmu Footloose, a zapjevati kao Kenny Loggins. 