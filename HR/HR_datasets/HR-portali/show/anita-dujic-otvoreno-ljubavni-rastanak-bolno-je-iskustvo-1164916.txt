Anita Dujić, koju javnost percipira kao jednog od uspješnijih domaćih manekenki, odavno je izišla iz okvira svoje ljepote te se počela nametati i u drugim sferama. Magistra ekonomije danas je podjednako uspješna scenografkinja i dekoraterka seta, ali i dizajnerica vlastite linije nakita Juno Jewelry. Dizajn nakita nešto je što se već dugo kuha u njoj, a scenografija je posao koji je učila uz bivšeg supruga Ivana Veljaču, arhitekta i scenografa od kojeg se razvela 2015. nakon sedam zajedničkih godina. Danas o njemu govori u superlativima, a ništa loše nema reći ni o bivšem dečku, glumcu Ivanu Hercegu, od kojeg se razišla početkom 2017. nakon godinu i pol veze. - Juno je još mali brend koji mi pruža veliko zadovoljstvo. Upravo je izišla treća kolekcija i jako sam ponosna na cijeli projekt. Ove sezone Juno cura voli boho stil; sol i cvijet u kosi, lepršave haljine, preplanulu kožu te je spremna za nove životne avanture - govori Anita kojoj modeling i dalje predstavlja veliki užitak, s time da danas uz puno poslovnih ponuda ima i luksuz da može birati što će i s kim raditi. Modeling ju je, kaže, i mnogočemu naučio. Naučila zaraditi novac - Naučio me samostalnom životu, određenoj disciplini te brizi o vlastitom tijelu i zdravlju. S obzirom na to da sam se modelingom počela baviti sa 15 godina, taj me posao itekako oblikovao. Rano sam naučila što znači zaraditi vlastiti novac, kako njime racionalno baratati i što znači ne izići s prijateljicama kada imaš 19 godina jer idući dan imaš cjelodnevno snimanje, a jako to želiš jer će tamo biti dečko koji ti se sviđa. Također, zahvaljujući modelingu obišla sam svijet, upoznala razne zanimljive ljude i kulture te stekla iskustva koja su me učinila boljom osobom. Svestrana ljepotica otkrila je i kako je počela raditi kao scenografkinja i dekoraterka seta. - U scenografiju sam ušla još 2011., i to sasvim slučajno, kad je moj bivši suprug koji je vrhunski u tom poslu ležao u bolnici, a trebalo je odraditi jednu reklamu. Bilo je ljeto, nikog nije bilo u Zagrebu i ja sam se nametnula kao jedini izbor u tom trenutku. Tako da sam doista bila bačena u vatru i otad sam zaražena tim poslom - govori Anita koja se osjeća jako privilegirano i sretno što mnogo radi i u svemu uživa. Ljubav ima razne oblike - Razvod je uvijek teško i bolno iskustvo, bez obzira na to u kojoj se životnoj dobi dogodi i pod kojim okolnostima. Imam divne ljude oko sebe koji me vole i poznaju jako dugo, na njih se mogu osloniti u svim situacijama. Nema ljepšeg osjećaja od toga da si voljen i da voliš, a ljubav ima razne forme i stadije - kaže Anita koja je nedavno prekinula i vezu s glumcem Ivanom Hercegom. >>Kristina Šalinović otvorila frizerski salon, Anita Dujić izrađuje nakit, a Lejla Filipović ima dućan >>Prekrasna Anita Dujić u crnom nikad nije bila uglađenija