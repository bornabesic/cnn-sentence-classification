Večeras na RTL-u započinje još jedan ciklus audicijskih nastupa pjevača amatera koji se žele vinuti među zvijezde. Među brojnim, osebujnim natjecateljima pred tročlani žiri stat će i vjerojatno najveći obožavatelj Dražena Zečića. Marko Bačurin iz Velike Gorice sluša Zeku već 20 godina, zna svaki album poimence i sve pjesme, naravno. Pred Tonyjem Cetinskim, Majom Bajamić i Goranom Lisicom Foxom otpjevat će čak dvije Zečićeve pjesme („Idi, idi“ i, na Majinu zamolbu „Boem u duši“) te se dobro zabaviti na pozornici. Kristijan Stepinac (24) iz Krašića na audiciju će doći u majici filmske franšize 'Zvjezdani ratovi' te će svojom interpretacijom dlakavog Wookieja Chewbacce dobro nasmijati žiri. Na Foxa će poseban dojam ostaviti to što Kristijan studira zaštitu prirode pa će njih dvojica malo popričati o prirodi, vjevericama i kuhanju. Nakon tog neformalnog, simpatičnog uvoda, Kristijan će zapjevati pjesmu „Jednom kad noć“  Opće opasnosti i ostaviti cijeli žiri u dvojbi – pustiti ga ili ne dalje u show? Žiri često zna reći kako od natjecatelja traže talent, poseban glas i ono 'nešto', čime kandidat zrači. Je li moguće da su u natjecatelju Sandru Bjelanoviću (18) iz Novske pronašli sve to? Naime, simpatični Sandro će interpretacijom pjesme 'Ring of fire' Johnnyja Casha rasplesati Massima, Maju i Remi. Dapače, osmjeh im neće silaziti s lica. - Ti si unikatan! Od svih natjecatelja koje sam dosad čula, niti jedan nema ovakav glas - kazat će Remi Sandru, dok će Maja u mladiću vidjeti ne samo glas, već 'cijeli paketić'.  Smiješi li se Sandru, Kristijanu, Marku i ostalim natjecateljima prolaz dalje? Doznat ćemo u novoj epizodi 'Zvijezda', večeras u 20 sati na RTL-u! 