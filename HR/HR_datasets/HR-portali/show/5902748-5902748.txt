Nelly Furtado povukla se s glazbene scene na vrhuncu popularnosti 2012. kako bi se posvetila obitelji - u međuvremenu se zaposlila u trgovini s glazbenim pločama i vratila na studij pisanja kazališnih scenarija. Kanadska pjevačica portugalskih korijena tek je krajem ožujka ove godine objavila novi, šesti studijski album 'The Ride', koji trenutačno promovira, ali umjesto o novim pjesmama, javnost danas više bruji o njezinu neprepoznatljivom izgledu. Više je nego očito da je Nelly u razdoblju dok je pauzirala od glazbe nabacila barem desetak kilograma viška, ali pjevačica tvrdi da je napokon zadovoljna sobom. - Više se ne odričem hrane, a vježbam prvenstveno kako bih ostala zdrava - objasnila je glazbenica. Profimedia, Most Wanted Pictures   - Na početku karijere mislila sam samo na druge što me, na kraju krajeva, učinilo beskrajno nesretnom ženom. 'Ubijala' sam se u teretani i mučila s dijetama jer sam htjela biti lijepa, ali ne sebi, nego potpunim strancima - morala sam biti savršena na fotografijama i u spotovima, a iznutra sam doslovce 'umirala' - izjavila je nedavno Furtado. Pop zvijezda, koja se 2000. proslavila hitom 'I'm Like A Bird', dodaje kako je, u danima najveće slave, sve teže usklađivala posao i obitelj. - Stres je postao nepodnošljiv. Na turnejama sam stalno plakala, čak i na pozornici. Kad sam napokon u vlastitoj glavi osvijestila misao da je nemoguće biti najbolja majka i supruga, dok su ljudi koje najviše volim na drugom kraju svijeta, odlučila sam napraviti radikalnu promjenu u životu. Danas me vesele male stvari - pečenje kolača s kćeri, pranje rublja i čišćenje vlastita zahoda, koliko god to možda glupo zvuči - objasnila je 38-godišnja Nelly, majka 14-godišnje Nevis Chetan, koju je dobila u vezi s bivšim dečkom. Pjevačica je tek sad, gostujući u britanskoj televizijskoj emisiji 'Loose Women', otkrila da se u tajnosti rastala od supruga Demacija Castellona, s kojim je u braku bila devet godina. - Spremna sam za novu ljubav. Želim opet ići na spojeve i upoznavati ljude - zaključila je Furtado.