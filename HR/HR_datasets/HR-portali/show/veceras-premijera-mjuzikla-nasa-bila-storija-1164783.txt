Zvijezde 'Naše bile štorije' ovih dana svakodnevno marljivo idu na probe da sve bude spremno za ovaj veliki spektakl u kojem će Splićani i njihovi gosti večeras moći uživati! Na probama vlada odlično raspoloženje te priznaju da ih ove pjesme, kakvih je nažalost još malo u eteru, svaki put dirnu. Interes za ulaznicama je velik te ih je još malo ostalo u prodaji. U gradu vlada veliki šušur i svi s velikim nestrpljenjem očekuju premijeru kada će zajedno s pjevačima, plesačima i glumcima moći osjetiti pravu čaroliju koju 'Naša bila štorija' nosi. Na albumu 'Naša bila štorija' koji je izašao u ožujku, nalazi se i pjesma 'Naprid bili' koju su autori Nenad Ninčević i Goran Karan jučer poklonili voljenom klubu Hajduku. Tom gestom su Hajduku prvi put službeno u potpunostu ustupljena autorska prava na izvođenje jedne pjesme. Autori su sretno što su to mogli učiniti jer je Hajduk klub koji im je kroz život dao toliko ponosa i radosti da mu je nemoguće to vratiti. Ova vijest da Hajduk prvi put u svom vlasništvu ima pjesmu oduševila je igrače i Upravu Hajduka. Probe 'Naše bile štorije' budno prati redateljica Nina Kleflin, pjevači, plesači i glumci vrijedno uvježbavaju svoje pjesme i točke, autori su zadovoljni, a producent Branko Paić vjeruje u velik uspjeh cijelog projekta te ga veseli što je album 'Naša bila štorija' trenutno među najprodavanijima u Hrvatskoj. Izvođači poručuju da su svi željni pjesama kakve im nude, to je glazba kakva se prije mogla čuti na starim splitskim festivalima, puna ljepote i mediterana. Dopustite si da na jednu večer odmaštate i uđete u čaroliju 'Naše bile štorije'! >>Severina: Moja mama se ponaša kao da ništa dosad nisam pjevala, samo čeka 'Našu bilu štoriju' 