Kviz "Potjera" na HTV-u emitira se tek drugu sezonu, ali već se može pohvaliti impresivnim statističkim podacima i brojkama. Istražili smo koji je ukupan iznos koji su natjecatelji dosad odnijeli kući, koliki je najveći osvojeni iznos u jednoj emisiji, koliki je najveći pojedinačni osvojeni iznos, koji je lovac dosad najuspješniji... Četvrtina igrača pobijedila lovca Sva tri lovca, Morana Zibar, Mirko Miočić i Dean Kotiga, podjednako su uspješna (razlike su unutar jedan posto) i pobijedila su u 67 posto emisija. Od 364 natjecatelja, koja su do danas sudjelovala u Potjeri, njih 87 u 30 emisija pobijedilo je lovca i ukupno osvojilo nešto više od 2,8 milijuna kuna. Najveći je osvojen iznos u jednoj emisiji 240.555 kuna. Osvojilo ga je četvero igrača u 38. emisiji, koji su svi prošli ploču potjere, dakle svaki igrač dobio je 60.138,75 kuna, a lovac je bio Dean Kotiga. Treba napomenuti i da nije svejedno protiv koliko igrača lovac igra. Svaki natjecatelj koji se plasira u završnu potjeru ima osiguran korak prednosti pred lovcem pa su tako u toj 38. emisiji natjecatelji na početku završne potjere imali četiri koraka prednosti pred lovcem. Usto su odgovorili na 15 pitanja pa ih je lovac lovio u 19 koraka i – zamalo su bili uhvaćeni. No to i jest bit Potjere – mogu li četiri potpuna neznanca u kratku roku (upoznaju se samo dva sata prije snimanja) ostvariti takvo zajedništvo i slogu da uspiju pobjeći lovcu ujedinivši sve svoje potencijale baš u te dvije minute završne potjere. Dakle, nisu bitni iznosi ni statistika da bi se nadmašilo lovca nego suradnja među natjecateljima i njihov osjećaj za timsko djelovanje. Najviši pojedinačni iznos po natjecatelju osvojen u jednoj emisiji bio je u 40. emisiji u kojoj je dvoje igrača podijelilo 175.000 kuna, dakle svaki je dobio 87.500 kuna. Lovci natjecatelje vide tek na samom snimanju, ali prije snimanja donekle ih upoznaju jer dobiju podatke o njima, među kojima i one o obrazovanju i interesima te rezultatu koji su ostvarili na kvalifikacijskom online testu. U zadnjoj sekundi stigla igrače – Podaci koje dobijemo o natjecateljima i stvarnost koju uvidimo u igri vrlo često nemaju veze jedno s drugim, ali podaci dobro dođu da si posložimo u glavi što nas otprilike očekuje – ističe lovkinja Morana Zibar, a za svoj najuspješniji nastup dosad navodi onaj u emisiji emitiranoj ovog ponedjeljka. – U finalnoj potjeri u doslovno zadnjoj sekundi stigla sam četvero natjecatelja iako su me dvaput vratili natrag. Bio je to dobar osjećaj, bilo je napeto i uzbudljivo do samoga kraja – kaže Morana koja radi kao prevoditeljica engleskog jezika. Za Potjeru se priprema čitajući atlas svijeta ili dječju enciklopediju. – Omladinske i dječje enciklopedije najbolje su štivo jer su jednostavno napisane, a i većina pitanja u kvizu vezana je za ono što smo učili u osnovnoj i srednjoj školi – ističe. Kako kviz sada ide četiri puta tjedno, za razliku od prve sezone kad je išao dvaput, i snimanja su učestalija. Dnevno se snimaju po dvije emisije, ali ne s istim lovcem jer bi to, ističe Morana, bilo prenaporno. Svaki lovac u prosjeku snima dvaput tjedno. >> Deanu Kotigi strast su putovanja, a slaba točka – sport – Dean Kotiga mladi je lav u naponu, njegovo vrijeme dolazi, moje prolazi, to je jasno. Ja sam tanak u novim područjima koja se spominju u kvizovima kao što je gastronomija, gdje je Morana naročito jaka. Izbjegavam biti grub prema natjecateljima, što je dio Potjere, ali znam zamjeriti svojim vršnjacima i malo mlađima ako se ne sjete Mate Parlova. U vrijeme moje mladosti to je stvarno bilo teško ne znati, kao da danas netko ne zna za Lady Gagu – kaže lovac, legendarni kvizaš Mirko Miočić.