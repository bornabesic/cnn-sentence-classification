Goran Višnjić je u nedjelju stigao u Hrvatsku iz Kanade gdje trenutno snima seriju ‘Timeless’, a povod njegova dolaska je početak snimanja filma ‘General’ o životnom putu Ante Gotovine kojeg igra Višnjić. Film će režirati njegov punac Antun Vrdoljak. Kako piše HRT, poznati se hrvatski glumac s aerodroma odmah uputio u HTV-ov studio gdje je gostovao u emisiji ‘Volim nedjelju’ voditeljice Nevene Rendeli. Goran je priznao da je uzbuđen i vrlo emotivan oko ove uloge: ‘Cijela priča vezana uz film i seriju započela je 2006. godine kada je general završio u Haagu. Svi smo bili frustrirani time te sam tada počeo pričati s Tončijem da snimimo film koji bi, u nekoj mojoj naivnoj želji, pomogao njegovu oslobođenju. Imam strašnu tremu. Najveću tremu u životu, on je za mene heroj i bojim se da nešto ne napravim krivo ili loše.’ Kaže da se veseli radu s Vrdoljakom jer je i sam bio glumac pa točno zna kako se postaviti kao redatelj, a skupa su već radili na filmu ‘Duga mračna noć’. U razgovoru s Rendeli dotaknuo se i aktualne političke situacije u SAD-u te rekao da ne podržava Trumpa jer želi uništiti sve što je postignuto po pitanju zaštite okoliša. Na Instagramu su se fotografijama s holivudskom zvijezdom pohvalile Nataša Janjić i kostimografkinja Nataša Svekler. Snimanje ‘Generala’ počinje već u ponedjeljak u Gospiću, piše HRT.