Pobjednica ovogodišnjeg natjecanja za pjesmu Eurovizije ukrajinska je jazz pjevačica Jamala, koja je prilično neočekivano pobijedila s pjesmom pod nazivom "1944.", posvećenoj masovnoj deportaciji Tatara s Krima 1944. koju je naložio tadašnji sovjetski čelnik Josif Visarionovič Staljin kao odmazdu za suradnju s nacistima.  Ukrajina je prvo mjesto osvojila s dobivenih 534 boda, ispred Australije s 511 bodova i Rusije, koja je slovila za favorita natjecanja i koja je osvojila treće mjesto s 491 bodom.   Pobjednica Jamala (32), pravim imenom Susana Jamaladinova, prva Tatarka na Eurosongu, koja je s puno emocija izvela pjesmu posvećenu njezinoj prabaki koja je i sama bila žrtvom deportacije, svojom je pjesmom s političkom tematikom izazvala kontroverze već uoči samog natjecanja. Pjesma govori o deportaciji gotovo cijele etničke skupine iz njezina rodnog Krima u nekadašnjoj sovjetskoj Rusiji, koji je poslije postao dijelom Ukrajine, a koji je tijekom nedavnih sukoba u Ukrajini, u kojima je Rusija stala iza proruskih pobunjenika, Rusija i anektirala izazvavši osude zbog kršenja međunarodnog prava. Oko 250.000 Tatara deportirano je krajem 2. svjetskog rata u središnju Aziju, što je bila kolektivna kazna za one koji su surađivali s nacistima.  "Zemlje bivšeg SSSR-a poslale poruku glasajući za Ukrajinu Ukrajina, za koju se tijekom glasanja očekivalo da će završiti na trećem mjestu, u završnici natjecanja neočekivano je pretekla favoriziranu Rusiju, koja je na kladionicama dugo držala prvo mjesto i čiji je pjevač Sergej Lazarev izveo pjesmu You Are The Only One koristeći na sceni LED zid i iznimne tehnološke efekte te osvojio najveći broj glasova gledatelja. Simon Bennett, čelnik International OGAE Eurovision kluba obožavatelja, kazao je za BBC da su zemlje bivšeg SSSR-a, koje su "obično glasale za Rusiju", ovaj put poslale poruku glasajući za Ukrajinu. Prilikom preuzimanja eurovizijske nagrade Jamala je u emotivnom nastupu zahvalila Europi i istaknula kako "svakome želi mir i ljubav", dok je poslije iza pozornice svoj uspjeh ocijenila fantastičnim dodavši kako je "bila sigurna da će istina o kojoj govori u pjesmi uistinu taknuti ljude". Ukrajina je tako drugi put, nakon prvog uspjeha 2004., osvojila Eurosong, a njezin predsjednik Petro Porošenko pozdravio je na Twitteru "nevjerojatnu" pobjedu izrazivši pjevačici zahvalnost cijele nacije. Novi sustav glasovanja koji je uveden ove godine osigurao je zasebno glasanje nacionalnog žirija svake od zemalja te posebno glasove publike pred tv-ekranima, što je uvedeno kako bi se spriječilo dosadašnje "susjedsko" dodjeljivanje glasova nacionalnih žirija. Sustav je u konačnici pokazao ozbiljne razlike u preferencijama nacionalnih žirija i tv publike diljem Europe pa je tako, primjerice, Poljska, koja je bila među zadnjima sa sedam osvojenih bodova u glasanju nacionalnih žirija, skočila na osmo mjesto dobivši 227 preračunatih glasova tv-gledatelja. Domaćini ovogodišnjeg natjecanja, koje se odvijalo u Ericsson Globe areni u Stockholmu, bili su prošlogodišnji švedski pobjednik Eurosonga i zabavljač Mans Zelmerlow te popularna švedska komičarka i omiljeno tv-lice Petra Mede. U showu je, dok se odvijalo glasanje, nastupila i američka pop zvijezda Justin Timberlake. 