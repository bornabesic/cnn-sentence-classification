Jedna od lošijih, no i neobjašnjivo popularnih, serija koje su se ikada pojavile na TV ekranima, 'Teorija velikog praska', dobar dio svojeg uspjeha duguje činjenici da se u jednoj od glavnih uloga nalazi iznimno neprilagođeni teoretski fizičar Sheldon Cooper. Lik (glumi ga Jim Parsons) je zbog svojih osebujnosti bez velikih problema osvojio srca javnosti i sada ide dalje, u novu seriju u kojoj će glavni lik biti upravo on, no u svojim mladim danima. Posve neinventivno, serija se zove 'Young Sheldon'. Serija prati dogodovštine ovog 'fizičara' u njegovoj dobi od devet godina, dok se probija kroz obrazovni sustav jedne srednje škole u Istočnom Teksasu. Iain Armitage je mladi glumac koji će odglumiti neprilagođenog znanstvenika, dok je Zoe Perry preuzela ulogu njegove bogobojazne majke. Zanimljivo je da je glumica Perry kćerka Laurie Metcalf, koja u 'Teoriji velikog praska' glumi Sheldonovu majku. 'Young Sheldon' ima istog tvorca, Chucka Lorrea, tako da očekujemo jednako impresivnu količinu nehumora i dosade. Tema: FILM 