Emisija “Globotomija”, punim nazivom “Globalna anatomija 20. i 21. stoljeća”, humoristična je emisija koja se emitira svakog petka od 10 do 14 sati na Drugom programu Hrvatskog radija. Satirična kronika društvenih događanja u Hrvatskoj i svijetu ima i edukativnu komponentu jer se na osnovi bizarnih primjera slušateljima objašnjava što ne treba činiti u životu. O nominacijama za nagradu Ruža razgovarali smo s Androm Tomovićem, voditeljem i scenaristom emisije. Što bi vama i vašim suradnicima, ali i samoj emisiji, značilo priznanje slušatelja u obliku Večernjakove ruže? Hajde da i mi napokon dobijemo nešto pozitivno, a ne samo packe po prstima i manju plaću! Čavao koji strši najčešće dobije po glavi. Bilo bi lijepo da naš čavao jednom dobije zasluženo mjesto. U Louvreu... kao oslonac Mona Lisi. Koliko se pripremate za emisiju i kako birate događaje koje ćete obraditi? Ovisno o inspiraciji, nekad se tema iskristalizira u sekundi, a nekad satima zamišljeno buljimo u zid. Najčešće se radi o nečemu što nas je toga tjedna iritiralo, a potencijalnih tema ima napretek posvuda oko nas. Najviše u gornjogradskim predjelima. Priprema za emisiju najčešće traje dva dana, a počinje rečenicom: “Moramo se nešto dogovoriti, ajmo na šljoku!” Kakav je osjećaj znati da se cijela nacija smije vašim šalama? Je li to i opterećenje jer u svakoj emisiji morate imati asa u rukavu za koji ste sigurni da će nasmijati slušatelje? Ne vjerujemo da se baš cijela nacija smije našim štosovima. Ne bismo ni željeli da se sviđamo baš svima jer se humorom uvijek nekoga nagazi. Ugodno je, ali i pomalo opterećujuće, znati da si zadnji ostatak zdrave, kritičke satire u zabavnom medijskom prostoru. Ne opterećujemo se time da baš svaki put moramo biti urnebesno zabavni. Humor se ne može forsirati. Na sreću, to najčešće dođe samo od sebe, ali kad se to ne dogodi, nema veze, sljedećega tjedna idemo ispočetka. No da ne bi bilo zabune, emisija nije samo improvizacija i ne ovisi isključivo o lucidnosti u određenom trenutku. Postoji pisani dio, pripremljeni scenarij s raznim zanimljivostima koji nam je osnova i odskočna dasku za interpretacije, nadogradnje, sprdnje... Volimo balansirati na rubu. Je li vam se ikada dogodilo da se počnete smijati u eteru i ne možete prestati? Da. Često. Ni mi ne možemo izdržati i počnemo se smijati budalama. A i ne pokušavamo suspregnuti smijeh, čak i kad to znači da se smijemo sami sebi, što je češće nego što biste pomislili. Jeste li se tijekom godina emitiranja emisije susreli s nekom vrstom cenzure? S pokušajima cenzure, apsolutno. Bili smo pod raznim suspenzijama, oduzimali su nam postotke od plaće, neki su protagonisti povremeno bili udaljavani iz emisije, a sama je emisija čak neko vrijeme bila ukinuta. No zasad smo sve preživjeli. Koje su vam teme trenutačno najaktualnije? Kolika će biti cijena kvadrata građevinskog zemljišta na sedam nedavno otkrivenih planeta možda pogodnih za život, uvodi li ZET vozne karte za dvije kune za vožnju na pulferu, može li se povećati nazočnost zastupnika na saborskim sjednicama, sviranje cajki... Koga planirate povesti na svečanu dodjelu Večernjakovih nagrada 31. ožujka u zagrebački HNK? Planiram pozvati Monicu Bellucci. Držite mi fige da prihvati! Zasad se još malo nećka.  >>Poštujemo gosta i ne namećemo svoja uvjerenja >>Naši su gosti Osječani koji putuju tramvajem​