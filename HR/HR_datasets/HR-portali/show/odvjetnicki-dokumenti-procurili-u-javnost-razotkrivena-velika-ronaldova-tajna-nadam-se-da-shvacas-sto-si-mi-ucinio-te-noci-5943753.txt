Bog je uvijek na njegovoj strani. Cristiano Ronaldo kaže da to može osjetiti. “Netko me vodi.”  Cristiano Ronaldo dos Santos Aveiro (32), rođen u mjestu Funchal na otoku Madeira, kršten u crkvi Sv. Antuna i blagoslovljen velikim nogometnim talentom. Planetarno popularna zvijezda Real Madrida svoje golove često slavi tako da se prekriži i zatim u znak zahvalnosti pogleda prema nebu. Često oko vrata nosi krunicu, čime pokazuje svoju veliku pobožnost. Postoji mnogo fotografija Ronalda s njegovom krunicom. Bijele je boje, boje nevinosti. Jedna djevojka koju je Ronaldo upoznao u Las Vegasu 12. lipnja 2009. godine dobro se sjeća bijele krunice. Nogometaš se u Vegasu provodio tijekom odmora s rođakom i mužem svoje sestre. Amerikanka ga je potpuno slučajno upoznala te večeri, a uskoro su počeli flertovati. Nakon nekog vremena mlada Amerikanka i slavni nogometaš završili su u spavaćoj sobi hotela Palms Palace. Prema policijskom izvještaju, silovanje se dogodilo u ranim jutarnjim satima. U pismu koje je Amerikanka poslala Ronaldu godinu dana kasnije, Susan K. opisuje događaje u spavaćoj sobi te kobne noći. Susan K. tvrdi da ju je Ronaldo silovao. “Bijelu krunicu” spominje negdje na sredini pisma. “Zaskočio si me s leđa, s bijelom krunicom oko vrata!”, piše Susan K. Zatim slijede dvije upitne rečenice koje Susan K. završava s uskličnicima: “Što će Bog misliti o tome!!!” “Što će Bog misliti o tebi!!!” Ugledni njemački magazin Der Spiegel došao je u posjed pisma koje je Susan K. poslala Ronaldu. To je pismo dio opsežne dokumentacije koje je zviždački portal Football Leaks dostavio magazinu. Pismo na gotovo šest stranica zapravo je optužnica puna bijesa. No, predstavlja li njezin opis događaja ujedno i istinu? Sadržaj pisma je delikatan i ono bi moglo ozbiljno naštetiti karijeri jednog od najpoznatijih svjetskih sportaša. Ali kako priča Susan K. može biti i potpuno istinita, potrebno ju je ispričati jer ono što se njoj dogodilo pokazuje kako se u ovakvom društvu neki ljudi mogu izvući s bilo kakvim nedjelom. Njezinim pismom priča o Cristianu Ronaldu dobiva novo poglavlje koje baca tamno svjetlo na njegovu herojsku sagu. A njegova tamna strana mogla bi biti mnogo mračnija nego što bi njegovi fanovi uopće mogli zamisliti. Drugi spis opisuje slijed događaja u ranim jutarnjim satima 13. lipnja 2009. godine u apartmanu 57306. Naslovljen je “Sporazum o nagodbi”, a riječ je o izvansudskom dogovoru između Ronalda i Susan K. Sastavljen je mjesecima nakon te noći u Las Vegasu. Na njemu je radilo čak devet odvjetnika. Sporazum, koji se sastoji od 11 članaka, obavezuje Susan K. da nikad više, sve do kraja života, ne govorio o događajima koji su se zbili u spavaćoj sobi hotelskog apartmana. Također, u sporazumu se složila da odustaje od svih optužbi na račun Ronalda, a on joj se zauzvrat obavezao isplatiti 375.000 dolara. U dokumentu se Susan K. skraćeno naziva “gđica P”, a Ronaldo “gosp. D”. U članku 8. stoji: “Gđica P se slaže da će g. D otkriti imena svih osoba kojima je pričala o optužbama za silovanje i kojima je otkrila identitet g. D...”. U daljnjem tekstu piše kako ona tvrdi da nikome nije ništa otkrivala. U članku 11. piše: “Gđica P napismeno i ovjereno mora potvrditi da su zauvijek uništeni ili izbrisani svi pisani ili elektronički materijali, ili bilo koji drugi materijali, poslani ili primljeni, a vezani su za inkriminirajuću večer.” Također se propisuje da ona mora vratiti sav novac ako prekrši bilo koji članak sporazuma. Također ju se obavezuje na pokrivanje sve moguće štete Ronaldu koja bi eventualno nastala ako bi se ponašala indiskretno. Susan K. i odvjetnici potpisali su sporazum 12. siječnja 2010. godine. Cristiano Ronaldo ga nije osobno potpisao. Umjesto njega potpisao ga je njegov portugalski odvjetnik Carlos Osório de Castro koji se već godinama bavi Ronaldovim pravnim poslovima. Taj je dokument trebao izbrisati sve ono što se dogodilo u apartmanu 57306 u hotelu Palms Place i cijeli slučaj zauvijek sakriti od javnosti. Ono što se dogodilo u noći sa 12. na 13. lipnja nije više trebalo imati ikakvog utjecaja na Ronaldov život. Trebala je to postati noć u životu slavnog nogometaša koja se nikada nije dogodila. Koja se nije ni mogla dogoditi. Pitanje je je li pametno ne raščistiti nejasnoće i optužbe na sudu? Je li epilog u kojem je cijeli pravosudni sustav preskočen, a stranke su se dogovorile isplatom novca, dobar ishod cijelog slučaja? Susan K., čiji je identitet promijenjen kako bi se zaštitila njezina obitelj, živi u ograđenom naselju u Las Vegasu. Sada je u srednjim 30-im godinama i pripada višoj srednjoj klasi. Dom njezinih roditelja nalazi se u jednoj od boljih četvrti Las Vegasa. Dvorište im je savršeno održavano. Pokraj kuće je garaža, a s njezine terase pruža se prekrasan panoramski pogled na grad. Susan K. je 2009. bila udana. U međuvremenu se razvela, a nejasno je u kakvim je odnosima s mužem bila u to vrijeme. Njegovo se ime ne spominje baš nigdje u brojnim dokumentima koje je Der Spiegel dobio, kao ni u brojnim mailovima čije kopije Der Spiegel također posjeduje. Kada su je njemački novinari telefonski prvi put kontaktirali tijekom ožujka i pitali želi li komentirati pismo koje je onda poslala Ronaldu, glas joj je odmah zadrhtao. “Nemam komentara, nemam komentara”, ponovila je nekoliko puta i potom prekinula vezu. Nekoliko dana kasnije, kada su se novinar Der Spiegela i Susan K. sreli ispred njezina doma, ona je gotovo panično pobjegla. Članak 4. sporazuma s Ronaldom propisuje kako mora reagirati ako netko treći od nje zatraži da govori o događajima iz lipnja 2009. godine. Dokument propisuje da ne smije ništa odgovoriti. A ako joj netko priđe na ulici, mora odmah otići od te osobe. Hotel Palms Place smješten je u centru Las Vegasa, samo nekoliko blokova dalje od glavne ulice. Riječ je o zgradi od 58 katova s luksuznim penthouse apartmanima. Zlato, mramor i sjajne metalne konstrukcije dominiraju salonom. Gosti sa skupim naočalama i u dizajnerskim cipelama izlaze i luksuznih limuzina pred hotelskim ulazom. Tijekom 2009. Palms hotel i kompleks kasina bili su jedno od najposjećenijih mjesta u Vegasu. Tu je čak živio i Michael Jackson, MTV je u hotelu održavao svoje Video Music nagrade, a njihov glazbeni studio koristile su zvijezde poput Whitney Houston, Lady Gage i Ushera. Noćenje u apartmanu 57306, u kojem je odsjeo Ronaldo, košta oko 1000 dolara. Apartman ima kuhinju, veliki dnevni boravak, dvije spavaće sobe s ogromnim bračnim krevetima te luksuzne kupaonice u koje se ulazi iz spavaćih soba. Šlag na kraju je jacuzzi na terasi iz kojega se pruža prekrasan pogled na grad. Ronaldo je proveo nekoliko dana u glamuroznom apartmanu. Bilo je to ljeto tijekom kojeg je realizirao transfer iz Manchester Uniteda u Real Madrid za tada rekordnih 94 milijuna eura. Tijekom noći 12. lipnja, u petak, Ronaldo je sa zetom i rođakom izašao u Vegas. Partijali su u obližnjem klubu. Ronaldo je Susan K. sreo u VIP dijelu kluba. U pismu koje je napisala Ronaldu, Susan K. opisuje što se dogodilo te noći. Napisala je da mu je dala broj. Zatim piše da ju je Ronaldo poslije nazvao i pozvao na tulum. Poslije su otišli u penthouse koji je Ronaldo unajmio. Kada je Susan K. došla s prijateljicom, stoji u njezinu pismu, Ronaldo i njegovo društvo ušli su u jacuzzi. A njoj je ponudio kupaći kostim. U pismu tvrdi da ju je slijedio kada se krenula presvući i da su se zatim poljubili. No, piše dalje, Ronaldu to nije bilo dovoljno. Dalje piše kako se htjela vratiti u društvo, ali da ju je Ronaldo uhvatio i polegnuo na krevet. “Pokušavala sam se obraniti rukama. Vrištala sam NE, NE, NE, NE, NEEEEE neprestano i molila sam te da prestaneš. Nikada u životu nisam bila tako prestravljena”, piše u pismu.Kada je svršio, okrenuo se prema njoj i rekao joj: “99 posto vremena sam dobar dečko, ali nemam pojma kako se dogodio taj jedan postotak”. To stoji u pismu Susan K. Njegov odvjetnik kategorički odbija optužbe za silovanje, tvrdeći da su potpuno neutemeljene. Ali tko je Cristiano Ronaldo? Niti jedan aktivni nogometaš ne gradi takvu sliku o sebi kao što to radi portugalska zvijezda, kada pozira s raširenim nogama nakon što postigne zgoditak, s uzdignutom bradom i samodopadnim pogledom u očima, s rukama podbočenim na kukovima i mišićima od euforije napetim do krajnjih granica, on predstavlja čovjeka koji se osjeća nadnaravnim. Savršen, svemoguć, nedostižan. Gotovo božanski. U pismu Ronaldu Susan K. mu piše: “Voljela bih da sam rekla svijetu tko si ti zapravo”. Ali ljudi diljem svijeta poznaju samo Ronalda nogometaša. Znaju za njegove golove, za njegov egoizam. Znaju da godišnje zaradi oko 40 milijuna eura u Realu. Da voli djecu. Da obožava svoju majku.  Ronaldo je i više od običnog napadača. On je idol generacijama mladih koji kopiraju njegove poze i nogometne trikove, kao i njegove frizure. On je marketinška ikona. Po njemu je nazvan aerodrom na njegovoj Madeiri. Portugalski otok je dom i Ronaldovu muzeju ispred kojega je njegov kip u nadnaravnoj veličini. Kip ga prikazuje u nogometnoj odjeći, dok se na gaćicama vidi kako mu je muškost pretjerano preuveličana. Ronaldo je seks-simbol. Tijekom dodjele Fifinih nagrada u siječnju u Zürichu žene su vrištale kada bi se on pojavio. Bezbroj puta snimljen je bez majice. Obožava svoje tijelo isklesano u teretani.  Teško je reći kakvu ulogu u njegovu životu imaju žene. Bio je u vezama, a zna se i za njegove afere. Trenutačno je u vezi. Ima 6-godišnjeg sina, Cristiana Juniora, čija je majka nepoznata. Dječak provodi vrijeme s njim kad god je to moguće. Ronaldo je već jednom bio optužen za silovanje. Bilo je to 2005. godine. Policija je ispitala tada 20-godišnjeg nogometaša. On je sve porekao, a optužnica nikada nije bila podignuta. Slavne osobe često se nađu na meti ucjenjivača, a samo Susan K. i Ronaldo znaju što se točno dogodilo u ranim jutarnjim satima u penthouseu u Las Vegasu. Ona je svoju verziju napisala u pismu Ronaldu. Njemački su novinari također tražili komentar cijelog slučaja od samog Ronalda. Odgovor je stigao preko njegova odvjetnika Johannesa Kreilea koji radi u Münchenu. “Kategorički odbacujemo sve optužbe iz vaših pitanja”, napisao je odvjetnik. Također je naveo da će njegov štićenik “poduzeti korake protiv bilo koje neistinite tvrdnje kao i zbog bilo kakvog narušavanja njegove privatnosti”. Odvjetnik je također tražio da njemački novinari odustanu od izvještavanja. No, dokumenti koji su u posjedu Der Spiegela uključuju i memorandum s detaljima koje je nogometaš možda jednom rekao svom odvjetniku Osóriju de Castru oko sporne noći u Las Vegasu. U njemu stoji da je Ronaldo imao seksualni odnos sa Susan K. te da je nakon seksa otišao leći dok se ona vratila u jacuzzi i da nije pokazivala nikakve znakove koji bi upućivali na to da se ne osjeća dobro. Je li bila riječ o dobrovoljnom seksu? Je li Susan K. poslije zaigrala neku drugu igru? Toliko dobru da su Ronaldovi odvjetnici odlučili da neće riskirati na sudu nego da će se nagoditi izvan njega? Ono što je poznato jest da je Susan K. kontaktirala policiju u 14.16 sati na dan kada se navodno dogodio napad. Postoji i transkript poziva lasvegaškoj policiji koji je u posjedu novinara Der Spiegela. Transkript sadrži i broj slučaja pod kojim je poziv zaveden, a koji se spominje i u sporazumu između Susan K. i Ronalda. Poziv je zabilježen pod kodom 426, kojim se označava prijavljivanje seksualnih prijestupa. Policajac koji je primio poziv Susan K. zapisao je da je pozivateljica plakala i bila vrlo uznemirena te da nije htjela odati ime osobe koju je sumnjičila za napad. Samo je govorila da “javna osoba” te “sportaš”. Policajac je također zapisao da se Susan K. nije okupala. Nedugo nakon 14.30 sati, policijski automobil parkirao se pred domom Susan K. U policijskim izvještajima stoji da žena koja tvrdi da je žrtva želi ići u bolnicu kako bi joj se obavio pregled kojim bi se utvrdilo da je silovana. Nešto prije 16 sati policija ju je dovela u Sveučilišni medicinski centar. Dalje u policijskom izvještaju stoji da im je u 17.15 sati Susan K. dala nejasne informacije o navodnom napadu. Navela je da se sve odigralo u hotelu “kod Flaminga”. Hotel Palms Place smješten je u ulici Flamingo. Pregled je koštao 2976,52 dolara, ali nije navedeno što je sve njime bilo obuhvaćeno. U pismu koje je Susan K. pisala Ronaldu navela je da joj je te noći ozlijedio rektum. Susan K. nije htjela pustiti da sve prođe kao da se ništa nije dogodilo. Unajmila je odvjetnicu, Mary S. - što je pseudonim - koja je imala mali odvjetnički ured u Las Vegasu. Događaji koje će joj njezina klijentica opisati natjerat će je da radi i više nego što može u mjesecima koji će uslijediti. Sredinom srpnja Mary S. je kontaktirala jednog od Ronaldovih odvjetnika u Engleskoj. Napisala mu je kako predstavlja tužitelja iz Las Vegasa koji ima problem vezan uz nogometaša. Odvjetnik joj je proslijedio mail Ronaldova odvjetnika Carlosa Osórija de Castra. “Što mislite, o čemu je riječ?” “Apsolutno nemam pojma”, odgovorio joj je Osório. Krajem srpnja postalo je jasno da se događa nešto veliko. U slučaj se uključilo još nekoliko odvjetnika, među kojima i jedan kalifornijski koji je tijekom karijere na sudovima zastupao brojne zvijezde. Ronaldovi su odvjetnici dogovarali najbolji pristup slučaju. Jedan od njih je napisao da moraju otići u apartman u Palms Palace hotelu kako bi stekli uvid u mjesto gdje se napad navodno dogodio. Za Ronalda su napravili listu od 274 pitanja na koja im je trebao odgovoriti usmeno, a ne na papiru. U tom su dokumentu Susan K. dali inicijal “gđa C”. Pitanje 60: “Pod kojim ste se okolnostima upoznali s gđom C?” Pitanje 80: “Je li gđa C koristila narkotike tijekom večeri?” Pitanje 141: “Kako je izgledao prvi fizički kontakt vas i gđe C nakon što ste napustili jacuzzi?” Pitanje 152: “Je li postojala seksualna penetracija?” Pitanje 158: “Je li spolni čin u bilo kojem trenutku bio nasilan?” Pitanje 163: “Je li gđa C podizala glas, vikala ili vrištala?” Pitanje 165: “Je li gđa C koristila riječi poput ‘stani’ ili ‘ne’ ili ‘nemoj’ ili bilo što slično?” Pokraj je zabilježena opaska Ronaldovih odvjetnika napisana velikim slovima. “Odvjetnica gđe C nam je rekla kako njezina klijentica tvrdi da si joj se nakon seksa izrazito ispričavao.” Pitanje 190: “Jeste li joj se ispričali ili rekli da vam je žao ili bilo što slično nakon spolnog čina?” Pitanje 270: “Kada je gđa C napustila hotelsku sobu, kakvo je bilo njezino ponašanje, stav, pojava, raspoloženje i opće mentalno stanje?” Pitanja Ronaldovih odvjetnika često su se ticala i plavuše koja je te noći bila sa Susan K. u apartmanu jer je važan svjedok. Novinari Der Spiegela su je kontaktirali, ali im je rekla da iz straha ne želi ništa govoriti. Prvi pregovori odvjetnice Susan K. s Ronaldovim odvjetnicima počeli su u jesen 2009. godine. Dogovor je pao 12. siječnja 2010. Sastavljen je sporazum o nagodbi i dogovorena je odštetna suma koju Ronaldo mora platiti Susan K. za šutnju - 375.000 dolara. U tom trenutku, to je bio iznos jednak onome koji je Ronaldo tjedno dobivao za igranje u Real Madridu. No, dogovaranje detalja sporazuma, poput plaćanja poreza na spomenuti iznos, kao i članaka koji će osigurati da će Susan K. zauvijek šutjeti, potrajalo je sve do 31. srpnja, kada je sporazum potpisan i ovjeren. Pitanje koje se na kraju postavlja jest koliko košta istina i kolika je cijena laži? Pismo koje je Susan K. napisala Ronaldu također je dio sporazuma. Članak 10. kaže da sadržaj pisma Ronaldu mora pročitati njegov odvjetnik Osório de Castro. U njemu Susan K. piše: “Nije me briga za tvoj novac, to je bilo posljednje što sam željela. Željela sam jedino pravdu! A u ovom slučaju doista nema pravde”. Spominje i “medicinske rekorde”, nabrajajući ozlijede koje je pretrpjela od Ronalda. Priča Susan K. je priča traumatizirane žene. “Moj život više nikada neće biti isti.” Njezino pismo završava sa PS-om. Piše kako joj je žao što je pristala na nagodbu, a potom velikim slovima završava: “Danas bih dala sve da mogu vratiti vrijeme i promijeniti svoju odluku. Prošlo je više od godinu dana otkako si me silovao. Nadam se da shvaćaš što si učinio i da si nešto naučio iz ove tvoje strašne pogreške. Nemoj nekoj drugoj ženi oduzeti život kao što si ga oduzeo meni.”