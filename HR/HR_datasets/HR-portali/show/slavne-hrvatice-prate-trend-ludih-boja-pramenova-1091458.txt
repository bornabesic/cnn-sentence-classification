Svjetske zvijezde, kada je riječ o njihovu imidžu, glavnu riječ prepuštaju vrhunskim stilistima, a kada oni kažu da su ‘in’ hrabre i neobične boje kose, ne dvoje ni sekunde hoće li svoje uvojke obojiti u ružičasto, ljubičasto, platinasto... No došlo je vrijeme kada su i naše poznate dame shvatile da su spremne na tako veliki korak pa je u posljednjih nekoliko dana sve više ljepotica koje su kosu podvrgnule tretmanu teškog izbjeljivanja i bojenja. Duga kosa, velika briga Lista je svakim danom sve duža – Nina Kraljić od svog pojavljivanja u showu The Voice pokazuje spremnost da eksperimentira kosom. Sada je platinasta, s malo jačim ljubičastim odsjajem, a za sličnu nijansu odlučila se i njezina kolegica Žanamari Peršić. – Veliki sam zaljubljenik u Marvel Comics i veliki fan lika Storm, koji u X Menima tumači Halle Berry. Ona mi je bila inspiracija da se odlučim isprobati silver bijelu nijansu kose – objasnila je Žanamari. Ipak, s obzirom na duge uvojke, njezin je rizik, ali i briga o kosi veća, tako joj je zbog osjetljivosti boje zabranjeno kupanje u moru, ali i izlaganje suncu. Godine nisu važne To nije problem Maji Šuput koja se odlučila za kričavoružičaste tonove koje je napravila uoči odlaska na Ibizu. Zabavna frizura za zabavne trenutke, ali i za ludi provod ovaj vikend u Vodicama gdje sudjeluje na CMC Festivalu. Zbog snimanja spota za novi singl “Dobra stvar” na ružičaste i indigo pramenove odlučila se i Ivana Kindl. Ta joj se promjena jako svidjela pa je najavila kako uskoro možemo očekivati još hrabrije poteze što se njezine frizure tiče. A da trend ne robuje godinama, svjedoči naša velika umjetnica, nekadašnja balerina Almira Osmanović. I ona je imidž osvježila ružičastom bojom i u 57. godini izgleda fantastično. Sve se dame slažu, možda je boju malo teže održavati, ali kada se odlučite na ovakav korak, zabava je zagarantirana. 