Najnoviji, tj. prvi foršpan za novu ekranizaciju nekog djela Stephena Kinga, 'Ono', uspio je srušiti sve rekorde gledanosti. Do nedavno je rekord za najgledaniji film držao novi foršpan za osmi nastavak 'Brzih i žestokih', no 197 milijuna pregleda u samo 24 sata su ipak bili previše čak i za taj uradak. No dok smo mi oduševljeni što nam demonski klaun Pennywise, kojeg smo prvi put vidjeli 1990. (glumio ga je Tim Curry), još jednom dolazi na velike ekrane, ima onih koji su značajno manje oduševljeni od nas. Profesionalni klaunovi su još jednom zabrinuti za svoje zanimanje, jer im se čini da će novi val antiklaunovske paranoje naškoditi njihovoj profesiji. Prema njihovim navodima, i prethodna ekranizacija im je mnogo štete nanijela. - Bit će jako loše za klaunove - izjavio je Guilford Adams, 42-godišnji komedijaš. Njegovim prognozama pridružio se i 'Mr. Nick', kako se 'službeno' zove Nick Kane. - Upropaštavaju nam posao - ustvrdio je klaun. Njihovim zloslutnim predskazanjima pridružio se i Roger Fojas, koji tvrdi da je nakon dolaska foršpana njegova stranica iskusila značajan pad prometa. Uz to je naglasio da se brine kako će djeca prestati unajmljivati klaunove za svoje rođendanske zabave. Prisjetimo se, klaunovi su stoljećima imali posve drugačiji status. No nakon što je tijekom '70. zloglasni masovni ubojica John Wayne Gacy ubijao pod maskom klauna 'Poga', Stephen King je iskoristio novonastalu paniku te je stvorio najopakijeg klauna u povijesti horora. Strašni klaun Pennywise koji ubija djecu tjerao je strah u kosti prije 27 godina. U mini seriji 'It' tumačio ga je Tim Curry, a u filmskoj adaptaciji koja će se u kinima pojaviti početkom rujna utjelovljuje ga Bill Skarsgård. Tema: FILM 