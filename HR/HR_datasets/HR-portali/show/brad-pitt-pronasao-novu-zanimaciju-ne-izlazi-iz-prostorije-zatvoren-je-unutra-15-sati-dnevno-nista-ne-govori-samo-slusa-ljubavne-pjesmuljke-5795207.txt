Holivudski glumac Brad Pitt posljednjih se mjeseci povukao iz javnog života i otkako je Angelina Jolie podnijela zahtjev za razvodom prošle godine, Brad vrijeme uglavnom provodi zatvoren u umjetničkom studiju u Los Angelesu gdje izrađuje skulpturu pod budnim okom prijatelja, umjetnika Thomasa Houseagoa. Britanski mediji doznaju da Pitt u studiju provodi više od 15 sati dnevno i gotovo svaki dan ostaje cijelu noć, radi na svom umjetničkom djelu i sluša emotivnu glazbu, kažu poznati, najčešće 'album za prekide' Bona Ivera. Angelina (41) se nedavno vratila u Los Angeles s djecom nakon boravka u Europi i Kambodži. Brad vrijeme bez djece uglavnom provodi vozikajući se na jednom od svojih motocikala, ali uglavnom samo do Thomasovog studija gdje već oko podne počinje raditi na novom projektu. No, i nakon što svi odu, glumac ostaje u studiju. ‘Po cijele noći radi na svojem umjetničkom djelu i sluša emotivne pjesme. Svi znaju da to ima veze s privatnim problemima, ali nitko ništa ne govori. On je miran tip, tih, jako skroman. Pomoću umjetnosti uspijeva se koncentrirati samo na jednu stvar, a da pritom ne misli ni na što drugo. Rađe se tako nosi s razvodom, nego da tulumari do besvijesti’, rekao je izvor. Premda se riješio nekih loših navika, još uvijek ga se često može vidjeti kako puši. Thomas je i sam prošao razvod pa je bio pri ruci Bradu posljednjih mjeseci, a njegov novi interes maksimalno podržava: ‘Kad vam se dogodi takva trauma i depresija, onda vam se dogodi i taj umjetnički poriv. Kao da vas odvede na neko drugo mjesto…’ Ovo je možda dobra odluka za slavnog glumca obzirom da su u posljednje vrijeme svjedoci govorili da djeluje potpuno pogubljeno. Prije nešto više od mjesec dana vidjeli su ga u Santa Barbari, gdje već godinama ima kuću. U lokalnoj je trgovini kupovao odjeću, no bio je sam, djelovao izgubljeno i ponašao se bizarno. ‘Kolegica je vidjela Brada Pitta u dućanu… Buljio je u policu s voćem pola sata’, napisala je jedna korisnica Twittera. Brad se trenutno odmara od snimanja nakon što je završio s filmom ‘War Machine’ Davida Michoda, no aktivan je na producentskim projektima u kojima sudjeluje.