Glumci Branko Đurić Đuro i Rene Bitorajac dobru suradnju koju su uspostavili radeći na seriji "Naša mala klinika" i filmu "Ničija zemlja" nastavit će i u privatnom kazalištu koje namjeravaju otvoriti u bivšem kinu Mosor u Zagrebu, gdje upravo traju radovi. No još uvijek nemaju ime za kazalište pa su se za pomoć obratili Facebook zajednici, točnije grupi Semantičke vratolomije, u kojoj se članovi na zanimljiv način igraju riječima. 'Rene i ja otvaramo mjesto za koncerte i zabavu. Molim za prijedloge. Treba nam ime! Efektno, pamtljivo, upečatljivo, veselo. Nagrada je (ako izaberemo vaš prijedlog) ulaznica za svaku predstavu i koncert u cijeloj sezoni', napisao je Đuro i dobio nekoliko zanimljivih prijedloga kao što su Reneizam i Đurosansa, Đubretarac, ĐiR Teatar, ĐuTuRe i drugi. – Ne mogu vam još reći detalje o kazalištu jer ćemo promociju imati na 8. Weekend Media Festivalu u Rovinju, no istina je da smo tražili ime na Facebooku – kazao nam je Rene Bitorajac. Nesumnjivo je da će nam ovaj provjereni dvojac u novom kazalištu pružiti brdo zabave, ali i dobrih koncerata.  >>Đuro, Sandra i Tomo ocjenjuju transformacije 8 natjecatelja showa 'Tvoje lice zvuči poznato' >>Tarik Filipović i Rene Bitorajac progovorili o djetinjstvu i odgoju