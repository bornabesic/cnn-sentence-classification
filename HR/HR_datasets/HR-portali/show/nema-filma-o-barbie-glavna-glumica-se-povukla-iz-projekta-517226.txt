Još je prošle godine postalo jasno da Sony planira u kina dovesti film o najpopularnijoj lutkici u povijesti, Barbie. Premda redatelj nije bio pronađen za taj uradak, znalo se tko je scenarist, tj. scenaristica. U pitanju je bila Amy Schumer, zajedno sa svojom sestrom Kim Caramele. Prema prvim opisima, film je trebao biti poput filma 'Začarana', s Amy Adams u glavnoj ulozi. No ono što je istinski zaprepastilo mnoge jest odluka studija da u glavnu ulogu postavi spomenutu scenaristicu, komičarku Schumer. Da budemo iskreni, Schumer svojom figurom baš i ne podsjeća na legendarnu Barbie, pa nas je taj potez podosta iznenadio. Njena izjava o projektu je sada dosta unazadila situaciju. - Na žalost, nisam više u mogućnosti posvetiti se filmu o Barbie jer imam probleme s rasporedima snimanja. Film toliko puno nudi, a Sony i Mattel su bili odlični partneri. Žao mi je, ali se i dalje veselim što ću vidjeti Barbie na velikim ekranima - izjavila je Schumer. Kako smo izjavili prilikom prve objave o ovom filmu, od projekta vjerojatno neće biti ništa ove godine. Planovi za film su se vrtjeli oko datuma objave u nadolazećem svibnju, što je bio istinski jako ambiciozan termin za produkciju, snimanje, post produkciju te sve ostale aktivnosti koje valja napraviti da bi film došao u kina. Jasno, studio nije uspio ispoštovati taj termin, a sada su novi problemi nastali. Novi datum dolaska ovog filma u kina je 29. lipnja, što je ipak realističniji termin za snimanje jednog filma. Doduše, činjenica da filmu sada nedostaju i glumci, kao i scenarij te redatelj nas i dalje vodi na razmišljanje da niti taj termin neće biti ispoštovan jer je posve moguće da filma jednostavno neće biti. Tema: FILM 