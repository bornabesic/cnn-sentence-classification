Ivana Reitmana pamtimo po režiji mnogih filmova no onaj koji je većini ipak najviše ostao u sjećanju njegov je hit film iz 1984. godine, 'Istjerivači duhova'. U rebootu kojeg smo imali prilike pogledati tijekom ovog ljeta Reitman je bio producent. U podcastu kojeg je nedavno snimio s podcasterom Mr. Wavvyjem, redatelj je izrekao neke tvrdnje koje su nam ostale u umu kao podosta bizarne. - Bit će još mnogo 'Istjerivača', samo što su trenutačno u razvoju - izjavio je Reitman. Znači li to da bi ovogodišnji propali reboot mogao uistinu dobiti nastavak? Ako je odgovor da, svakako ćemo dobiti značajno jeftiniji film od onog koji je snimljen. Film kojeg je snimio redatelj i scenarist Feig pokušao je biti blockbuster no kako je ispalo, nije uspio niti u tome, niti je povratio svoj uloženi novac. A kako su prava na neku franšizu prebitna stvar, Sony Pictures zasigurno neće dopustiti da im ista izmaknu kroz ruke, kao što su im umalo propala prava na Spidermana. Da podsjetimo, ovogodišnja verzija 'Istjerivača duhova' zaradila je ukupno 229 milijuna bruto američkih dolara, na proračunu od 144 milijuna za snimanje i barem još 100 milijuna za marketing. A kako se na tu zaradu još moraju platiti razni porezi te kako je to bruto zarada pa stoga studio ne dobiva cjelokupnu svotu, možemo reći da nam je stvarno neshvatljivo zašto bi Sony odlučio nastaviti išta raditi s tom franšizom. Tema: FILM 