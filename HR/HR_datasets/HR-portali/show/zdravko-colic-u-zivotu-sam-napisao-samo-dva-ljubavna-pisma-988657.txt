Njegovi albumi više se ne prodaju u nakladama od 700 tisuća primjeraka kao na početku karijere, ali je zato euforija obožavatelja Zdravka Čolića istog intenziteta kao i prije 40 godina kada je izdao prvi studijski album “Ti i ja” te njime izazvao histeriju među ženama u cijeloj regiji. Dobivao i 500 pisama dnevno Šarmom i ljubavnim baladama ovaj se vitalni 64-godišnjak još uvijek uspješno udvara publici, a sa zagrebačkom publikom ima dogovoren spoj 7. ožujka u Areni Zagreb. Uz svevremenske hitove popularni Čola zapjevat će i pjesme s najnovijeg albuma “Vatra i barut”, na kojem je uspješno izmiješao nekoliko stilova. O tome zašto je odan samo ljubavnoj tematici, kako njegove kćeri Lara i Una doživljavaju tatinu popularnost i kako se snalazi s novim tehnologijama, ispričao nam je u intervjuu. – Za ovaj album, kao i za niz prethodnih, u odabiru pjesama pomogli su mi producenti Nikša Bratoš i Vojo Aralica, a uz neke moje, na albumu su pjesme Marine Tucaković i Bajage. Ni na ovom albumu nemam društveno angažiranih pjesama jer jednostavno kao čovjek i pjevač ne pripadam eksponiranju te vrste energije i ljudima sam prepoznatljiv kroz ljubavne pjesme i melodičnu interpretaciju – objašnjava Čolić zašto je posvećen ljubavi. Autorski na “Vatri i barutu” potpisuje nekoliko pjesma, među kojima su “Esma” i “Sarajevo”. Ideja i stihovi za prvu skladbu rodili su mu se na neki način u snu, dok je pjesma “Sarajevo” svoj začetak imala 1984. na Olimpijskim igrama kada je Čolić posudio svoj glas maskoti Vučku i na najavnoj špici OI pjevao Sarajevo, Sarajevo... – Već tada razmišljao sam o proširenju tog refrena i htio napraviti pjesmu, što se nije dogodilo tada, ali poslije sam tu melodiju proširio uz stihove Duška Trifunovića; “od čega se to sija, od dragih imena, sija od ljepote sarajevskih žena” i nakon toga ide šlagvort s OI. Pjesma je to koja govori o ljepoti sarajevskih žena, o tome koliko se čovjek poželi tog grada, njegovih brda – kaže Čolić. Poznato je kako na njegovim koncertima žene mahnito bacaju donje rublje na pozornicu tako da je Čola dosad mogao napraviti zavidnu kolekciju. – Na zadnjim koncertima u Hrvatskoj, u Splitu, Rijeci i Zagrebu bilo je dosta donjeg rublja na sceni kojem se najviše obraduju moji glazbenici, a meni je to sve jako slatko. Bio je na jednom od zadnjih koncerata jedan divan bordo grudnjak kojeg bih čak i zadržao, ali tehničari koji nakon koncerta raspremaju opremu uvijek me preduhitre i sve maznu (smijeh). Meni je to simpatično, nije to nikakva erotika, to su za mene izljevi emocija – kaže glazbenik. Utjecaju društvenih mreža i suvremene tehnologije nije podlegao pa s obožavateljima komunicira na “starinski” način, pozivima i druženjem uoči koncerata. – Nekim obožavateljima dam i svoj broj telefona, ali bježim od ulaska u elektronički svijet. Moju stranicu na Facebooku održavaju obožavatelji koji su međusobno jako povezani, spavaju jedni kod drugih kad dolaze na moje koncerte. Ima i nekoliko muškaraca koje redovito viđam na svojim nastupima i sve više mladih vidim u svojoj publici – govori Čolić i prisjeća se vremena kada je na kućnu adresu dnevno dobivao stotine pisama obožavateljica. – Sedamdesetih sam na kućnu adresu u Sarajevu dobivao do 500 pisama dnevno. Pisma su mi stizala i u Valjevo gdje sam služio vojni rok, sjećam se kako su i drugi vojnici čitali ta pisma, gledali slike koje bi djevojke poslale i to ih je impresioniralo. Neke su čak i dolazile u vojarnu i čekale da ja izađem, što bih ponekad i učinio, ali zbog vojnih obveza nisam mogao uvijek izlaziti – prepričava nam pjevač iskustva s obožavateljicama. Priznaje da mu je žao što običaj pisanja pisama i čestitki polako izumire te otkriva kako je u životu napisao samo dva pisma. – U životu sam napisao dva ljubavna pisma jer nekako nisam tip osobe koja se emotivno izražava pisanjem. Ljubavno pismo napisao sam jednoj bivšoj djevojci i jednoj simpatiji dok sam bio školarac. Pismo koje je bilo posvećeno bivšoj djevojci bilo je jako sadržajno, inače sam tip koji lako pusti suzu kada je nešto emotivno, a kada je nešto strateški bitno, onda sam kao i svaki muškarac – suzdržan – kaže Čolić. Njegovo srce i ljubav već godinama pripadaju supruzi Sandri, koja ima razumijevanja za njegove obožavateljice i nije ljubomorna, a Zdravko se trudi uvijek je iznenaditi nekom lijepom gestom. – Za Dan žena supruzi uvijek darujem cvijeće, obično su to ruže jer mi nekako najbolje predstavljaju ljubav i strast – kaže. Par ima dvije kćeri, 13-godišnju Unu i sedmogodišnju Laru koje su sve svjesnije tatine popularnosti. Kćerina otkrića na internetu – Obje su bile jako ponosne na mene nakon nedavnog koncerta u Beogradu, a starija sve više prati kakve su reakcije na društvenim mrežama nakon mojih nastupa. Nadam se da će doći u Zagreb na koncert jer ovdje nisu nikada bile pa bi bilo lijepo da upoznaju grad i vide se s rođacima koji žive ovdje – kaže pjevač. Ispričao nam je i kako njegove kćeri sve češće na internetu otkrivaju njegove stare intervjue što onda izaziva bujicu pitanja za tatu. – Nedavno je mlađa kćer na internetu pronašla članak u kojem je pisalo da sam prvo seksualno iskustvo imao sa 14 godina pa sam joj morao objašnjavati kako sam tada bio premlad za takvo što i morao sam joj se opravdavati da ja nisam rekao takvo što u intervjuu. Internet je opasna stvar – kaže Čolić. Njegova dva koncerta u Beogradu u prosincu trajala su četiri sata, energije mu, kaže, ne nedostaje pa se nada da će i zagrebački koncert 7. ožujka potrajati toliko. – Kada je energija u publici dobra, koncert zbilja može potrajati i ja se uvijek raspjevam nakon dva sata nastupa te bolje zvučim na kraju nego na početku – kaže kroz smijeh i dodaje kako ove godine planira više nastupati i u planu su mu koncerti u Beču, Dubaiju i možda u Americi. >> Zdravko Čolić: Očekujem u publici više mladih i muškaraca