Egipatska državna televizija suspendirala je osam svojih voditeljica te im rekla da moraju na dijetu, što je izazvalo pomutnju među skupinama za prava žena, javlja BBC.   Egipatska radiotelevizija (ERTU) dala je ženama mjesec dana da smršave prije nego što se mogu pojaviti ponovno na ekranima  u "primjerenom izdanju", izvješćuje internetska stranica Al-Yawm el Sabi. Na čelu ERTU-a je direktorica Safa Hegazi, i sama bivša tv-najavljivačica. Stižu osude Objava je izazvala prosvjede među prozvanim voditeljicama. Kadija Katab, voditeljica kanala 2, rekla je da želi da ljudi sami prosude po njezinim nedavnim nastupima je li uistinu "debela" i zaslužuje li da ju se sprečava da radi. Druga voditeljica rekla je da je situacija uznemirila njihove obitelji i da se trebala rješavati interno. Egipatski ženski centar za pravnu pomoć osudio je tu mjeru ustvrdivši da se njome krši ustav i da je to oblik nasilja prema ženama. Centar je stoga pozvao ERTU da odustane od svoje odluke. Unatoč kritikama, izvori ERTU-a rekli su da odluka neće biti povučena, ali da ženama plaća i dodaci neće biti uskraćeni. U egipatskim medijima raspravlja se o tome jesu li suspenzije opravdane. Novinarka Fatma al Šaravi iz državnog dnevnog lista Al Ahram Daily smatra da bi se ta politika trebala primjenjivati i na lokalnim tv-postajama. Međutim, pisac i akademik Vahid Abdul Madžid drži da bi se televizija trebala usredotočiti na poboljšanje svojeg programa umjesto na izgled voditeljica.      