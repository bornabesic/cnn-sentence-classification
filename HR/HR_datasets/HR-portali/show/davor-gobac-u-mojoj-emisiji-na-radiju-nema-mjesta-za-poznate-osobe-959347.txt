Frontmen grupe Psihomodo pop Davor Gobac od četvrtka ima novu karijeru, onu radijskog voditelja. Na Radio Anteni četvrtkom navečer vodi emisiju “Strip Show”, u kojoj govori o sebi i svojoj glazbenoj karijeri. No, za sve obožavatelje njegova lika i pjevačkog djela dobra je vijest da to nikako ne znači da je ostavio glazbu. Kako ste se uopće odlučili za posao na radiju? – Dugo su pristizale razne ponude, a na kraju sam se odlučio za ovu formu. Zapravo, ja u njoj čak i nisam neki voditelj, nego više “storyteller” koji govori o svojoj glazbenoj karijeri, Dvorniku i brojnim drugim ljudima s kojima sam radio. U programu ćete biti dva sata. Hoće li vam biti problem toliko govoriti? – Ma što bi bio problem! A i nije da ću samo govoriti, bit će tu dosta glazbe koju ću sam birati. Hoće li vam se u emisiju javljati slušatelji i hoće li vam dolaziti gosti? – Slušatelji se neće javljati jer mi se ne sviđa koncept kontakt-emisije. Jave se tu i tamo nekad i normalni ljudi, ali uglavnom se javljaju oni koji govore gluposti pa mi se to ne da. A što se gostiju tiče, još razmišljam o tome, ali sigurno je da neće biti poznate osobe. To mi je bez veze. Vaša glazbena karijera neće ispaštati zbog novog posla? – Ni najmanje. Nisam drugi čovjek zato što imam novi angažman. Psihomodo i dalje nastupa, a u listopadu snimamo novi spot.