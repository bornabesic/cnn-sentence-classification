Njihova ljubav započela je 2005. godine u filmu 'Gospodin i gospođa Smith', a čini se kako će slično i završiti - na velikome platnu. Naime, kanadski istraživački novinar, pisac i filmaš Ian Halperin namjerava ekranizirati razvod Angeline Jolie i Brada Pitta.   Tvorac knjiga o Michaelu Jacksonu, Céline Dion i Kurtu Cobainu navodno će u detalje secirati sve probleme i krize koje je holivudski par imao u deset godina veze i dvije godine braka. Radnja dokumentarca pokrit će i razdoblje od 2015. do rujna 2016., kad je Angelina podnijela zahtjev za razvod. Svo to vrijeme Jolie i Pitt u javnosti su glumili skladan par, ali ispostavilo se da su već tada živjeli odvojeno. Halperin je navodno nabavio i neke stare snimke koje će dodatno kompromitirati sliku o idiličnim supružnicima. 'Razotkrit će se mnoge tajne. S obzirom da su poslije prepucavanja u medijima odlučili surađivati zbog dobrobiti djece, Jolie i Pittu ovo nikako ne ide u korist, ali lavinu je sad nemoguće zaustaviti', rekao je izvor blizak filmašu koji radi na kontroverznom filmu 'Broken: The Incredible Story of Brangelina'. Još nije definitivno odlučeno hoće li se dokumentarac prikazivati u kinima ili će prava na njega ipak otkupiti neka TV kuća. 'Moja predviđanja do sada su bila i više nego točna. U knjizi iz 2009. napisao sam da će Brangelina doživjeti ljubavni brodolom za sedam godina. Tako je i bilo', pohvalio se Kanađanin Halperin.