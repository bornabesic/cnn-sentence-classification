Projekcijom obnovljene i nešto svježije verzije kultnog filma “Taksist” počelo je 22. izdanje Sarajevo film festivala (SFF). Dva su razloga zbog kojih je baš ovo filmsko remek-djelo Martina Scorsesea otvorilo festival. Prvi je taj da se ove godine slavi 40 godina otkako je film snimljen, a drugi je razlog dolazak njegova glavnog glumca Roberta De Nira u Sarajevo gdje mu je na službenom otvaranju uručena nagrada Počasno Srce Sarajeva za životno djelo i izuzetan doprinos filmskoj umjetnosti. Uživao u bureku i zeljanici – Sarajevo film festival nastao je u opasnim vremenima kao pobjeda umjetnosti. Nakon napada na New York 11. rujna 2001. godine i ja sam u znak otpora osnovao svoj Tribeca festival. Strašno je ono što se događalo u Sarajevu i New Yorku i zbog toga imamo neku neslužbenu povezanost i čast mi je što mogu otvoriti ovaj festival – rekao je De Niro na pozornici Narodnog pozorišta u Sarajevu na kojoj mu je direktor SFF-a Mirsad Purivatra uručio nagradu. Oskarovac je naglasio kako je počašćen pozivom i dirljivo se zahvalio Purivatri. – Hvala ti, Miro. Cijenit ću i čuvati ovu nagradu jer Sarajevo je jedinstven grad na svijetu koji pokazuje svoje srce i hrabrost usprkos tragediji – kazao je 72-godišnji oskarovac i zaradio ovacije publike. Dok je koračao sarajevskim crvenim tepihom, rado se zaustavio pokraj svakog obožavatelja koji je za uspomenu htio fotografiju s njim ili potpis na nekom od plakata iz njegovih filmova. Spremno je odgovarao i na pitanja novinara i dosta emotivno govorio o Sarajevu. – Impresionirala me ljepota ovog grada. Sramota je što je bio toliko granatiran i napadan. Upućen sam u ratna zbivanja na ovom području jer sam redovito u to vrijeme pratio vijesti iz ovog dijela Europe– kazao je glumac. Inzistirao je i na tome da posjeti neka od mjesta koja su bila važna u obrani grada i koja su obilježila ratni život Sarajeva. U društvu Mirsada Purivatre, javlja Dnevni Avaz, u petak popodne posjetio je židovsko groblje, koje se 90-ih godina za vrijeme opsade nalazilo na prvoj ratnoj liniji. O tim zloslutnim vremenima kratko je razgovarao i s predstavnicima židovske zajednice. Nakon toga uputio se do Zlatišta, uzvišenja na planini Trebević, s kojeg puca pogleda na cijeli grad i ondje je pomno uz pomoć domaćina proučavao kartu opkoljenog Sarajeva. Svratio je i do Tunela spasa koji je napravljen 1993. godine i zahvaljujući kojem se grad opskrbljivao u ratnim danima jer upravo kroz taj tunel u Sarajevo su potajno donošeni hrana i lijekovi. Skromnost i neposrednost ove hollywoodske zvijezde oduševila je sve koji su ga imali prilike susresti u Sarajevu, pa tako i osoblje restorana Vinoteka. Kazali su kako glumac nije imao nikakvih prohtjeva i iskušao je sve specijalitete, od pita, bureka, zeljanice, sarmica i baklava do hurmašica, a probao je i neka od lokalnih vina. Subotnje jutro u glavnom gradu Bosne i Hercegovine proveo je ponovno u sarajevskom Narodnom pozorištu, ali ovaj put u ležernijoj varijanti. Uz kavu je čavrljao s Mikeom Goodridgeom, bivšim urednikom magazina Screen International i današnjim izvršnim direktorom Protagonist Picturesa. Govorio je o glumačkim počecima i obitelji, a dotaknuo se i politike, točnije republikanskog kandidata za predsjednika SAD-a Donalda Trumpa. Bez dlake na jeziku za njega je kazao da ga podsjeća na shizofrene likove poput onih iz filma “Taksist” u čijoj blizini uopće ne želi biti. – Ljudi poput Donalda Trumpa tamo su gdje im nikako nije mjesto. Neka nam je Bog na pomoći s takvim čovjekom. Rečenice koje on izgovara su apsurdne i nemaju smisla, to su totalne ludosti. On je lud! – iskren je bio glumac. Prvi Oscar dobio je za sporednu ulogu u drugom dijelu “Kuma” redatelja Francisa Forda Coppole. – Htio sam glumiti i u prvom nastavku, išao sam na audiciju, ali uloga je pripala Alu Pacinu. Nisam se zbog toga ljutio na njega jer Coppola je jasno znao koga želi – kazao je i najavio kako ponovo surađuje s Pacinom, i to na Scorseseovu filmu “Irishman”. Veseli ga što se zadnjih godina okušao u žanru komedije, ali kaže da je svjestan da nikada na tom polju neće biti ni do koljena glumcima poput Billyja Crystala. Spomenuo je u kojim glumcima prepoznaje glumački potencijal i rekao kako njegovi nasljednici mogu biti Matt Damon, Leonardo Di Caprio i Sean Penn. Svojoj djeci nije filmska ikona Na Mikeovo pitanje doživljava li ga obitelj kao filmsku ikonu kazao je uz osmijeh: – Moja djeca i supruga me uopće ne doživljavaju kao ikonu, ni najmanje. No zato ga tako doživljavaju na svakom koraku u Sarajevu, gradu u kojem je gostovalo mnogo hollywoodskih zvijezda, ali nijedna ovog ranga. Da su Sarajlije svjesni časti koju im je iskazao De Niro, pokazuje i crtica s gradskih ulica koju su prenijeli svi svjetski mediji. Naime, sarajevski taksisti u znak dobrodošlice De Niru svoja su vozila oblijepili njegovom slikom iz filma “Taksist” . De Niro je jučer poslijepodne s puno napustio Sarajevo i obećao da će doći ponovno. >> Nataša Janjić u društvu legendarnog glumca oduševila prijatelje i fanove 