 Već je očigledno, sudeći po foršpanima i bonus materijalu kojim nas redovno zatrpavaju, da će 2016. godina biti uistinu veličanstvena po filmskoj produkciji. Sam broj filmova koji će biti proizvedeni je nevjerojatno visok , no ono što nas još više veseli je i poprilično velik broj uistinu zanimljivih djela koja nam dolaze. Premda smo već obradili temu o superherojskim filmovima koje ćemo gledati kroz ovu godinu, pa se oni isto nalaze na ovoj listi, valja napomenuti da ovo nije top lista, već jednostavno kratak popis onih filmova kojima se najviše radujemo u 2016. godini. Deadpool Film kojeg smo spominjali nekoliko puta , prvenstveno zbog njegove izvrsne promo kampanje. No čak i da te kampanje ne bi bilo, ovaj film bi nam bio na popisu. ‘Brbljavi plaćenik’ se pokazao kao problematičan materijal, prvenstveno zbog količine nasilja i materijala ‘za odrasle’ koji se nalazi u filmu. To je i prouzročilo oznaku R, no čak i sa tom preprekom, čini se da će film biti i te kako uspješan. U kinima bismo ga trebali vidjeti sredinom veljače. The Witch Nažalost, ovaj film ćete vjerojatno moći vidjeti samo u malenim ili art kinima (ako takva još uvijek postoje). Što je istinska šteta, jer se radi o filmu koji je pokupio izvrsne ocjene na svakom festivalu na kojem se pojavio. Kad to sparimo s jednim od boljih foršpana koje smo imali priliku vidjeti , stvarno se nadamo da ćemo moći pogledati ovaj film u nekom kinu, vjerojatno krajem veljače. Batman v Superman: Zora pravednika Krajem ožujka u kina stiže mnogo najavljivani i očekivani nastavak dobro prihvaćenog ‘Čovjeka od čelika’ redatelja Zacka Snydera. Kako je film već u samom početku pokrenuo kontroverzu oko uzimanja Bena Afflecka za ulogu Batmana, a zatim nam je sve sumnje razbio odličnim foršpanima , možemo reći da nam je ovaj film u samom vrhu. Kad tome još pridodamo i Gal Gadot u ulozi Wonder Woman, stvarno se nemamo na što buniti. Captain America: Civil War Snimljen prema jednom od nagrađivanijih stripova, ‘Civil War’ Marka Millara, ovo je prvi film iz Marvelove serije filmova o superherojima u kojem u stvari možemo gledati kako se tuku heroji protiv heroja, a ne heroji protiv neprekidne horde bezimenih stvorova. Kako je prvi foršpan uistinu bio izvrstan, ne sumnjamo da ćemo početkom svibnja dobiti odličan kraj jednog lijepog serijala. The Nice Guys ‘Cmok, cmok bang, bang’ je nažalost ostavio traga samo u jednom malenom dijelu publike. Srećom, taj maleni dio se s vremenom proširio na poprilično velik broj obožavatelja i prvo djelo Shanea Blacka je doseglo kultni status. Redatelj Shane Black se ove godine vraća ‘duhovnim nasljednikom’ spomenutog filma , koji opet u fokusu ima istražitelje koji se nađu među spletkama i zavjerama. U pojedinim kinima ćemo film moći pogledati krajem svibnja, jer je film vrlo očigledno 'samo za odrasle'. X-Men: Apocalypse Na samom kraju svibnja dobivamo posljednji nastavak rebootanog serijala o mutantima, ‘X-Men: Apocalypse’. Kraj svijeta, neprijatelj nadmoćniji od svih mutanata zajedno , izvrsni glumci, redatelj prva dva filma o X-Menima u redateljskoj stolici… Nama se čini da su to jako dobri sastojci za jedan izvrstan film. Svibanj nam je stvarno predaleko. Finding Dory Nakon što su nas ove godine oduševili svojim odličnim uratkom ‘Izvrnuto, obrnuto’, a pred kraj godine ‘Dobrim dinosaurom, Pixar se 2016. vraća na scenu nastavkom svojeg, kako mnogi misle, najboljeg filma - ‘Potrage za Nemom’. Kako smo se već uvjerili da su Pixarovci majstori nastavaka, tako nemamo nikakve sumnje da nas sredinom lipnja čeka nevjerojatno iskustvo. Independence Day: Resurgence Iako smo malo razočarani što nastavak ‘Dana nezavisnosti’ ne stiže na sam Dan nezavisnosti, već skoro tri tjedna kasnije, i dalje ćemo ‘s guštom’ odjuriti u kino na ovaj spektakl. Original, kojeg je režirao majstor eksplozija, Roland Emmerich, je danas kultni film. Premda ne govorimo o filmu koji je stilski ili redateljski, a svakako ne scenaristički dobar film, i dalje je u pitanju film za kojeg malo tko može reći da ga nije gledao. A malo tko kaže i da mu film nije dobar. No kako ovaj put nećemo vidjeti Willa Smitha u glavnoj ulozi , ipak ćemo biti malo oprezni s oduševljenjem. The BFG Steven Spielberg nije snimio dobru avanturu skoro deset godina (Indianu Jonesa i TinTina nitko ne broji pod dobre avanture), tako da se nadamo da će ovim filmom prekinuti taj grozan niz. Kako o filmu još uvijek nema dovoljno detalja, zdušno iščekujemo nove foršpane i teasere. U kina bi film trebao stići početkom srpnja. Istjerivači duhova U samu sredinu ljeta nam stiže novi dio ‘Istjerivača duhova’, ili kako će film možda biti preveden kod nas - ‘Istjerivačice duhova’. Ideja o cijeloj ženskoj postavi je isprva bila dočekana na nož, no nove slike su pokazale da Melissa McCarthy, Kristen Wiig, Kate McKinnon, i Leslie Jones i te kako mogu dostojno zamijeniti staru četvorku. A niti Chris Hemsworth u sporednoj ulozi im sigurno neće odmoći... Jason Bourne 5 Kada se sve uzme u obzir, ima jako malo ljudi koji ne vole serijal o Jasonu Bourneu. Sa značajno različitim tonom od šašavosti koju vidimo u Bondu, filmovi o Jasonu Bourne su nam pokazali špijuna koji se bori sam protiv svih. Bez napravica, bez ‘femme fatale’ ili armije prijatelja iza sebe, filmovi o Bourneu su filmovi o čovjeku koji samo na sebe može računati. Neke od najboljih akcijskih scena smo dobili kroz te filmove, tako da i u petom nastavku očekujemo barem isti ritam. Bournea očekujemo u jeku ljetne blockbusterske sezone. Suicide Squad Krajem ljeta na velika platna stiže film kojeg se prije samo par godina ne bi moglo snimiti. No nakon snimanja ‘Čovjeka od čelika’ i ‘Batman v Superman: Zora pravednika’ je napokon postavljeno dovoljno temelja da ljudima bude jasno o čemu se u stvari u filmu radi, bez potrebe za dodatnim objašnjavanjem. ‘Suicide squad’ prati grupu negativaca koji, poput ‘Dvanaest žigosanih’, moraju obaviti samoubilačku misiju. Kako je glumačka postava uistinu velika, s gomilom odličnih glumaca i poznatih likova, već sad možemo reći da jedva čekamo kraj ljeta. Doctor Strange Nakon par tradicionalno slabih mjeseci (rujan i listopad), početkom studenog stiže još jedan dio Marvelovog svemira. ‘Doctora Strangea’, s Benedictom Cumberbatchem u glavnoj ulozi, bismo gledali i da je Cumberbatch sam u filmu , ali kad se spomenu i Chiwetel Ejiofor, Rachel McAdams i Tilda Swinton u sporednim ulogama, jasno je da govorimo o filmu s izvrsnom zvjezdanom postavom. Redatelj Scott Derrickson, koji se dokazao ‘Egzorcizmom Emily Rose’, je vrlo vjerojatno poprilično dobar izbor za taj posao i čini nam se da ćemo dobiti jedan od boljih superherojskih filmova. Fantastične zvijeri i gdje ih naći Čini se da osam dijelova sage o Harryju Potteru nisu bili dovoljni medijskim kućama, pa ćemo zato dobiti ekranizaciju knjige koju je Rowling napisala 2001. godine, u pauzi nakon pisanja ‘Harryja Pottera i plamenog pehara’. Premda se ne bavi Potterom niti Voldemortom, knjiga je bila uspješna i pokazala je kako je magijski svijet izgledao 70 godina prije događaja iz knjige. A kako se redatelj David Yates vraća u Potterov svijet, zasigurno nam dolazi još jedan uzbudljiv magijski uradak. Još kad spomenemo da glume Eddie Redmayne, Katherine Waterston, Colin Farrell i Ezra Miller, znamo da ćemo dobiti čaroban film. Rogue one: A Star Wars Story Kako je jasno da smo veliki poklonici ‘Ratova zvijezda: Sila se budi’, tako je jasno i da jedva očekujemo naredni poklon iz sage. Iako film nije nastavak, već samostalan film u svemiru Zvjezdanih ratova , sama ideja da pratimo komandose koji pokušavaju ukrasti planove za Zvijezdu smrti nas i te kako veseli. Sparimo li to s fenomenalnim glumcima i redateljem, znamo da ćemo za Božić 2016. dobiti odličan poklon. 