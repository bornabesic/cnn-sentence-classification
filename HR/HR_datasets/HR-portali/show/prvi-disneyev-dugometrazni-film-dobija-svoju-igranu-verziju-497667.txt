Još jedan Disneyev klasik postat će dugometražni igrani film. U pitanju je 'Snjeguljica i sedam patuljaka'. Erin Cressida Wilson ('Djevojka u vlaku') već je u pregovorima oko scenarija dok su Benj Pasek i Justin Paul kontaktirani oko muzike za film. Kako se za sad čini, nova će verzija biti mjuzikl, s originalnom muzikom. Scenarij kojeg Wilson piše trebao bi proširiti originalnu priču, kao i muziku, uz pomoć Marca Platta (radi na rebootu 'Mary Poppins'), koji bi trebao producirati film. Originalni film, iz 1937. godine je i dan danas u top 10 najuspješnijih filmova svih vremena, kada se zarada prilagodi na današnje valute. Walt Disney je za njega primio počasnog Oscara, a film je imao toliki utjecaj na modernu kulturu da se danas više ljudi sjeća te verzije nego verzije braće Grimm. A prije nego što nam u kina stigne 'Snjeguljica i sedam patuljaka', pogledat ćemo 'Mulan'. No prije oba ta filma u kinima ćemo moći vidjeti 'Ljepoticu i zvijer', koja u kina stiže sredinom ožujka 2017. godine. Tema: FILM 