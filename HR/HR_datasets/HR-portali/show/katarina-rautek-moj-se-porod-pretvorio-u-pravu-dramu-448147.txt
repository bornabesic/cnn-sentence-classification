– Bilo je stravično. Dobila sam deset injekcija protiv bolova. Babice su meni i sinu spasile život – prepričala nam je pjevačica E.T.-a najteže trenutke s porođaja svog prvog djeteta. Katarina Rautek (28), koja je prije tri tjedna u zagrebačkoj Kliničkoj bolnici “Sveti Duh” rodila dječaka Dominika, kaže kako je u rađaonici provela 17 sati. S njom je cijelo vrijeme bila njena majka. Hrabrila ju je i molila se za nju. – Bila sam spremna za carski rez, ali liječnici su mislili da je bolje roditi prirodnim putem – rekla je glazbenica. Dodala je kako je doktor, dok je rađala, otišao na kavu i sve prepustio babicama. One su je smirivale i objašnjavale kako mora disati i tiskati. Sina, teškog 3,7 kilograma i dugačkog 53 centimetra, nazvala je Dominik jer, kaže, ne zna nijednog muškarca s tim imenom. Zbog komplikacija koje je imala pri porođaju, Katarina ne doji dječaka. No nije nam htjela reći o čemu je točno riječ. Iako ime Dominikova oca ne želi otkriti, tvrdi da ih redovito posjećuje. – To je moj izbor i obitelj to poštuje. Reći ću samo kako nije poduzetnik niti nogometaš – ispričala je Katarina na otvaranju restorana Tarpon. Samo tri tjedna nakon porođaja vratila se pjevanju. Dok je ona na probama, sina joj čuva majka. Vitku liniju vratila je u samo nekoliko dana. – Puno sam trenirala prije trudnoće i u trudnoći pa mi to nije bio problem – rekla je. 