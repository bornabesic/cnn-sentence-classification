Paramount Pictures, Skydance i Bad Robot studio objavili su da se ekipa U.S.S. Enterprisea vraća na velike ekrane i po četvrti put. U novom nastavku epske svemirske avanture, Chris Pine će kao kapetan Kirk prijeći put s čovjekom kojeg nikada nije imao priliku upoznati, ali čija ga je ostavština progonila od dana kada je rođen - svojim ocem. Chris Hemsworth, koji se pojavio 2009. godine u filmu 'Zvjezdane staze', vraća se u svemirsku sagu opet kao George Kirk uz Pinea. Očekuje se povratak postave iz trećeg filma 'Zvjezdane staze: S one strane'. J.D. Payne i Patrick McKay su scenaristi, J.J. Abrams i Lindsey Weber su producenti, a David Ellison i Dana Goldberg izvršni producenti. Prvi film iz novih 'Zvjezdanih staza' 2009. godine, redatelja J.J. Abramsa, zaradio je više od 380 milijuna američkih dolara u svijetu. Drugi dio, 'Zvjezdane staze: U tami' zaradio je diljem svijeta više od 460 milijuna dolara, a u kina je stigao u svibnju 2013. godine. Treći film, 'Zvjezdane staze: S one strane', redatelja Justina Lina ('Brzi i žestoki', 'Slagalica strave') u naša kina dolazi za točno dva dana, 21. srpnja.   Tema: FILM 