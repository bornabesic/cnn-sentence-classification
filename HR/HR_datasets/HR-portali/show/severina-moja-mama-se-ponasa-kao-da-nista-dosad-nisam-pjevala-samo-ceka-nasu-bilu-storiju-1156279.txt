- Blagoslovljena što sam dio ove priče. Kad je Goran prvi put došao kod mene kući kako bi mi odsvirao ove pjesme, zatekla se kod mene i moja mater. Prva je počela plakati, a ja odmah za njom. I kad sam, prije neki dan dobila CD, a već je od tog prvog slušanja prošlo osam godina, opet sam zaplakala. Moja mama se ponaša kao da do sada ništa nisam otpjevala, ona samo čeka ‘Našu bilu štoriju’. Rekla mi je kako od ‘Dalmatinke’ i ‘Virujem u te’ nisam ništa otpjevala njoj za dušu. Ponosna sam i sretna što sam iz ovog grada i jedva se čekam vratiti živjeti u Split, kazala je Severina na jučerašnjoj promociji albuma 'Naša bila štorija' u Muzeju grada Splita. Kako će koncertna promocija mjuzikla započeti u splitskoj dvorani Gripe 21. travnja, baš na njezin rođendan, pjevačica se našalila da su joj kolege smjestile kako bi ih kasnije vodila na večeru. Ulaznice za koncert na Gripama već su u prodaji u Ticket Shopu i na portalu Croatia Tickets te na prodajnim mjestima u Splitu: Croatia records, Atlas, Dancing bear, Tisak media i Smokvina travel. Promocija se nastavila u pjesmi i dobrom raspoloženju, a prisutne je nasmijao i autor Neno Ninčević. -  Hvala Bogu da smo svi živi i zdravi i ovoj prekrasnoj ekipi, koja je ovim pjesmama dala dušu. Hvala mom gradu što mi je, kao djetetu s Brda, dao priliku doći i u centar grada, u ovaj prekrasan muzej, mada sam i ja muzejski primjerak, koliko godina imam. Mi smo brzo napisali stvari za ovaj mjuzikl, ali kasnije neke stvari nisu išle tijekom koji smo željeli. Mislio sam da neću doživjeti praizvedbu, ali se nadam da ću do koncerta na Gripama biti u redu, našalio se Ninčević, a nadovezao se Nenad Šiškov koji je briljirao s aranžmanima svih 16 pjesama s albuma. - Čujem da smo ovo radili devet godina, ja sam se, ustvari, slučajno našao ovdje, samo kako bih se uvjerio je li ovo uopće gotovo, kazao je Šiškov. Album u luksuznom digipack izdanju u prodaji je od prošlog petka u Scardoni i CD shoppovima i sadrži 16 pjesama u izvedbi Severine, Gorana Karana, Danijele Martinović, Giuliana, Tedija Spalata, Stefana Kokoškova, Arijane Čuline i Snježane Šinovčić Šiškov. Bogato je opremljen knjižicom od 32 stranice s atraktivnim fotografijama sa snimanja spotova, stihovima pjesama, izjavama autora i sjajnim uvodnim monologom lika Ćiribimbaša koji savršeno opisuje likove, odnose zavađenih obitelji, Split '70-ih godina i njegov jedinstveni mentalitet. Koautor mjuzikla Goran Karan kazao je kako mu je s izlaskom albuma 'srce na mjestu', a volio bi još samo da publika uživa u 'Našoj biloj štoriji'. - Došao je dan kada ponosno možemo promovirati naš album. Hvala Branku Paiću, direktoru Scardone koji je najizdržljiviji novčanik Hrvatske jer sve što je trebalo napraviti zadnje četiri godine on je pomogao. Srce mi je sada mirno, a jedina mi je još želja da Split na Gripama uživa u ovome što smo pripremili. Ova priča je jedna vrsta zahvale Splitu za što smo svi mi doživjeli u ovom gradu, kazao je Karan. Tedija Spalata zapala je uloga mudrog i brižnog barbe Luke koju prati nekoliko predivnih ljubavnih pjesama, što ga iznimno veseli. - Ja sam pak najstariji u ovoj priči... Igram barba Luku Kaliternu, što mi je osobito drago, jer je u pitanju čovjek koji je donio balun u Split, kazao je Spalato. Giuliano se pak pohvalio da je on najmlađi u ekipi i da mu uloga Linca savršeno paše. - Moja uloga ima veze s fjakom, odnosno tipičnim stereotipom o Dalmatincima. Tumačim simpatičnog, humorističnog tipa koji drži poveznicu između svih tih sretnih i nesretnih ljubavi. Jako zahvalna uloga kao da je pisana za mene. Koncert na Gripama definitivno će biti pun emocija, kazao je Giuliano. Na promociji je bio i Branko Paić, direktor diskografske kuće Scardona koja je zadužena za produkciju, redateljica Nina Kleflin te Mirella Meić, Zorica Bučić i operni pjevač Stefan Kokoškov koje ćemo također gledati na pozornici splitskih Gripa 21. travnja, a zatim i 11. svibnja u zagrebačkoj Ciboni. Promocija će se nastaviti u Ljubljani, a najesen će 'Naša bila štorija' biti postavljena i na kazališne daske. >>Poznati Dalmatinci snimili spot za drugi singl 'Naše bile štorije': 'Cijeli mjuzikl je jedan prijateljski izlet'   