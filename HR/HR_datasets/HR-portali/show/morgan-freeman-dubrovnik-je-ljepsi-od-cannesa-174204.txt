Privatnim letom jučer oko 11 sati iz Sarajeva u Dubrovnik stigao je hollywoodski glumac Morgan Freeman. Smjestio se u vili Agava i na večer održao konferenciju, prije prikazivanja svojeg filma “Invictus”, čijom je projekcijom otvoren peti Dubrovnik Film Meeting, na kojem je Freeman gost. – Ovo je definitivno jedno od najljepših mjesta na svijetu na kojima sam bio! – rekao je Morgan novinarima u hotelu Excelsioru. Terasa s koje puca pogled na grad inspirirala ga je da se raspriča o svojoj strasti za jedrenje. Nikada nije bio na našem moru, ali u Europi je jedrio oko Cannesa, o kojem kaže da nije ni približno lijep kao Dubrovnik. Tema konferencije bio je “Invictus”, film u kojem Freeman glumi Nelsona Mandelu, a koji će se poslije jučerašnje projekcije moći vidjeti i večeras u velikom kinu na otvorenom, kraj Kneževa dvora. Freeman kaže da se i samom Mandeli svidjela njegova uloga te da nije teško glumiti povijesne veličine kada imate tu sreću da ih sretnete u životu. Rekao je i da ne žali ni za jednom ulogom koju je tumačio. Na pitanje novinarke Daily Maila je li mu žao što zbog boje kože nije mogao glumiti uloge poput Jamesa Bonda, samo se nasmijao. Ali pun je hvale kada je riječ o Clintu Eastwoodu, redatelju “Invictusa”. Iz Sarajeva je s njima stigla kuloarska priča da je najteži gost kojeg je tamošnji festival ikada imao. No, u Dubrovniku mu je na raspolaganju: vila sa sobaricom i batlerom 24 sata dnevno, dvije jahte, mercedes, kuhar... Pa će se tek vidjeti je li sarajevska priča istinita. Već u BiH medijima nije promaklo kako na svojoj lijevoj ruci glumac nosi bijelu ortopedsku rukavicu. Nosio ju je i jučer u Dubrovniku, a ona mu služi za rehabilitaciju ruke koju je teško ozlijedio u prometnoj nesreći prije dvije godine. Poslije Freemana jučer je u Dubrovnik doputovala i Caprice Bourret, američki top model, koja je također gošća filmskog festivala. Privatnim letom jučer oko 11 sati iz Sarajeva u Dubrovnik stigao je hollywoodski glumac Morgan Freeman.