Više od tisuću prijavljenih, a samo njih 99 dobilo je priliku pjevati pred žirijem prve sezone glazbeno-natjecateljskog showa 'Zvijezde'. Gotovo stotinu mladih glazbenih nada dijem Lijepe Naše je u protekla dva tjedna dobilo svojih pet minuta tijekom kojih su pjevačkim sposobnostima morali očarati Tonyja, Massima, Remi, Foxa i Maju Bajamić. To je uspjelo učiniti samo njih šezdesetak, koji u ponedjeljak, 22. svibnja, prelaze u drugu fazu natjecanja. Oni natjecatelji koji su na audicijama dobili barem dvije ili sve tri potrvrde žirija za prolaz dalje, od sljedećeg ponedjeljka ulaze u novi krug natjecanja. Članica žirija showa, Mirela Priselac Remi, otkriva što u nastavku showa čeka natjecatelje, ali i gledatelje. - Kažu da se prvi pamte, pa su tako tako i neki u prvoj fazi ostali zapamćeni, a neki su se vratili doma i poklopili ušima. Druga faza je nekima donijela velike problem jer smo uvidjeli da su zapravo 'one hit wonder' i nanjušili smo njihov blef. A neki su kandidati iz emisije u emisiju, iz izazova u izazov, postajali sve bolji i bolji - kao da je njihov 'dijamant' bivao sve više 'brušen'. Takvi su me najviše oduševljavali! Taman pomisliš da je netko dao sve od sebe i 'razvalio', kadli u idućoj emisiji ode još dva koraka dalje. Genijalno. Neki su se kandidati opustili, a neki zapustili i show napustili - kaže Remi.  U tom drugom krugu showa natjecatelji će nastupati podijeljeni u deset grupa, te pjevati pjesme koje su dobili u zadatak ili slučajno odabrali. Svaki će član žirija biti odgovoran za dvije skupine natjecatelja. Nakon svih nastupa i zajedničke odluke žirija, profilirat će se 20 najboljih kandidata koji nastavljaju svoj put prema tituli nove glazbene zvijezde.  Žiri će i dalje u svakom dijelu natjecanja imati dvostruku ulogu. Osim što će odlučivati koji od kandidata svojim glazbenim sposobnostima zaslužuje prolazak u ostale faze natjecanja, pa sve do finala, Remi, Tony Cetinski, Massimo, Goran Lisica Fox i Maja Bajamić će također imati priliku i dijeliti savjete, hrabriti i pomagati natjecateljima.  Oni najbolji će glasom izboriti ulazak u veliko finale iz kojeg će samo jedna ili jedan od njih izići kao pobjednik i osvojiti laskavu titulu nove glazbene zvijezde, bogatu novčanu nagradu od 100 tisuća kuna i ugovor s Dallas Recordsom za snimanje albuma. Potragu za najsjajnijom glazbenom zvijezdom gledajte od ponedjeljka do četvrtka od 20 sati na RTL-u.