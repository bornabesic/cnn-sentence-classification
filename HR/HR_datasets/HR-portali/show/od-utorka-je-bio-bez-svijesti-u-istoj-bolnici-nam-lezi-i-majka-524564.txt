Imao je tešku upalu pluća i rak jetre. Moj brat je od utorka bio bez svijesti. Baš krećemo u bolnicu u Zadar. Tamo nam leži i majka jer se i ona razboljela. Tek joj moram reći da je Mirko umro, još ne zna, rekao nam je Marijan Miočić, brat najpoznatijeg kvizomana. Zatekli smo ga ispred obiteljske kuće u Rtini kraj Zadra. Vidno potresen, Marijan Miočić je dodao da mu je brat bio jako dobar čovjek te da zbog lošeg zdravstvenog stanja nije bio u prilici odgledati meč svojeg rođaka Stipe Miočića. Još prošli tjedan, u utorak, Mirko Miočić se javio u 500. izdanje 'Potjere'. Poželio se vratiti u kviz, u kojem je bio najpoznatiji lovac. Omiljeni kvizoman: Mirka Miočića su zvali hodajućim Googleom. Zbog njega je HTV promijenio pravila u ‘Milijunašu’ - Sve će ovisiti o tome kako će me služiti zdravlje. Bude li sve u redu, volio bih se od jeseni pridružiti kolegama - rekao je Mirko, koji se iz javnosti povukao lani u ožujku.  Preminuo je oko podneva u zadarskoj bolnici, gdje su ga već dvaput operirali. Zbog dijabetičke gangrene amputirali su mu nogu, a potom i dio druge noge. Liječenje je lani od travnja nastavio u Zagrebu. Potom se uputio na fizikalne terapije. U Opću bolnicu Zadar javio se 7. svibnja.  Miočić je rođen 23. srpnja 1956. godine u Rtini. Studij prava prekinuo je 1987. godine, iako mu je do kraja ostalo tek šest ispita. - Uvijek sam pomagao kolegama dajući im instrukcije ili šapćući na ispitima. Jednom je cijela jedna grupa od pola razreda prepisala sve moje odgovore na testu iz engleskog, pa tako i jedan pogrešan odgovor. Profesor je više grdio mene zbog pogrešnog odgovora nego razred zbog prepisivanja - rekao je Miočić u intervjuu Nacionalu.  Prošli utorak, dva dana nakon što je opet hospitaliziran, telefonski se javio u ‘Potjeru’. poželio se vratiti u kviz do jeseni   Prvi put je nastupio u kvizu '3, 2, 1 – ali vrijedan' sa 17 godina u drugom razredu gimnazije. Deset godina nakon toga pobijedio je u 'Kviskoteci' i osvojio tadašnjih 20.000 dinara. U superfinalu 'Kviskoteke' 1986. bio je treći. Zbog Miočića su mijenjali pravila u kvizu 'Tko želi biti milijunaš?'. Godinama je bio 'joker zovi', sve dok HRT nije 2004. godine promijenio pravila i odredio da se jednu osobu može zvati tri puta godišnje. U tridesetak godina sudjelovanja u kvizovima osvojio je više od pola milijuna kuna. Ulagao je u obiteljsku kuću. Bio je urednik i lektor za povijesna i enciklopedijska izdanja u izdavačkoj kući u Zadru. Otkaz je kao tehnološki višak dobio 2009. te je završio na burzi i primao novčanu naknadu za nezaposlene. U 128. brigadi HV-a borio se i u Lici.   