Miljenica publike, ali i žirija Nives Celzijus odnijela je pobjedu u četvrtoj sezoni popularnog showa Nove TV “Tvoje lice zvuči poznato”. Kroz čitavu sezonu Nives je oduševljavala publiku svojim izvedbama, a pokazala se i kao prava kraljica transformacija pa gotovo da nikoga nije začudilo što je upravo ona odnijela pobjedu u posljednjoj emisiji svojom izvrsnim nastupom kao Anthony Kiedis iz legendarne grupe Red Hot Chili Peppers kojom je doslovce zapalila atmosferu u studiju. - Nisam očekivala. Iznenadilo me iako, kad sam već ušla u finale, nadala sam se pobjedi. Bila je stvarno jaka konkurencija i ostali su imali stvarno dobre pjesme, tako da mi pobjeda do samog kraja nije bila izgledna. Ipak, kad sam dobila Red Hot Chili Peppers, razveselilo me to jer imaju tu specifičnu energiju i ima se na čemu raditi. Bila sam zadovoljna i izvedbom i s guštom sam je odradila jer volim tu nevjerojatnu energiju Anthonyja Kiedisa - prokomentirala je Nives svoje proglašenje najboljom natjecateljicom, dodajući i kako joj je transformacija u Kiedisa bila ujedno i najdraža, posebno zato što ju je dovela do pobjede i sigurno će je pamtiti.   U njezino će ime Nova TV donirati 40 tisuća kuna Udruzi Debra iz Zagreba. Inače, za fantastičnu Nives žiri je utvrdio kako je najveće iznenađenje ove sezone, ali i da je svojim nastupima uspjela razbiti sve predrasude koje su imali o njoj pa je tako i nakon što je u finalnoj epizodi izvela hit Red Hot Chili Peppersa “Dani California” dobila same hvalospjeve žirija. - Čestitam ti, bilo je stvarno jako, jako dobro. Bilo je red, bilo je hot, bilo je chili i bilo je peppers, i čestitam ti od srca - poručio joj je član žirija Goran Navojec. Ništa manje pohvala nije imala ni pridružena članica žirija Indira Levak. - Nevjerojatno, kakva energija! Nives, stvarno si bila fenomenalna! Ti si čudo! To tvoje lice tako dobro podnosi transformacije. U budućnosti bi stvarno mogla razmisliti da prigrliš neki drugi glazbeni izričaj. Bila si baš uvjerljiva - nizala je superlative Indira. Tomo in der Mühlen napomenuo je kako ga je od samog početka oduševljavala te kako je sve transformacije uspješno obavila, a Mario Petreković koji je zauzeo mjesto Sandre Bagarić sažeto je prokomentirao kako je Nives sve odradila na zavidnom nivou i napravila vrhunski posao. TLPZ/Nova Tv   Iako je, kaže, uživala u mahom urbanim pjesmama, koje se dosta razlikuju od njezina glazbenog izričaja, i unatoč sugestijama brojnih kolega da možda promijeni žanr, ipak će ostati pri svome. - Gušt mi je raditi urbanije stvari, ali ipak biram nešto što se sviđa masi i publici koja mi dolazi na koncerte. No, ne bih imala ništa protiv eventualne suradnje, odnosno dueta s nekim zanimljivim, urbanim glazbenikom - tvrdi Nives. A prisjećajući se čitavog showa otkrila je i kako joj je najzahtjevnija bila uloga Shakire. - Trebalo je svladati zahtjevnu koreografiju, kao i tekst, a tu je bilo i dosta intimnih scena i imala sam veliku tremu zbog toga - kaže pobjednica. Također je, napominje, u početku dvojila oko ulaska u show, s obzirom na to da se do tada nikad nije okušala u imitiranju, a bojala se i kako će uskladiti privatni život. TLPZ/Nova Tv   - U početku mi je to izgledalo kao nemoguća misija i u zadnji sam se čas odlučila prihvatiti projekt. Sjećam se da sam se uoči prve emisije tresla od straha da ne budem najgora u ulozi Baha Mena s pjesmom “Who Let The Dogs Out”, ali kad su počeli dolaziti dobri bodovi, bila sam šokirana - ispričala je Nives. Premda se kroz show pokazala i kao dobra glumica, ne razmišlja se upustiti u glumačke vode. Ipak, ako bi dobila dobru ponudu i ulogu koja bi joj se svidjela, sa zadovoljstvom bi, kaže, prihvatila taj novi životni izazov. Pobjeda u showu joj je, napominje, dodatno slađa jer se od početka natjecanja borila s anemijom, zbog čega su joj dvije emisije bile posebno kritične. No, sad se, tvrdi, stanje stabiliziralo i posvetila se svojem zdravlju. TLPZ/Nova Tv   No kako pjevačica nikad ne miruje, uskoro će objaviti i novu pjesmu, a do jeseni i novi album. - Čeka me radno ljeto s puno nastupa po obali, tako da ću imati malo vremena za odmor. Možda u kolovozu uhvatim par dana za odlazak na more s djecom. No, oni će svakako uživati s mojom mamom i s Dinom - zaključila je Nives. Iza sebe je Nives Celzijus ostavila drugoplasiranog finalista Bojana Jambrošića koji se transformirao u Dolores O’Riordan iz rock sastava Cranberries te izveo pjesmu “Zombie”. No, odlična izvedba nije bila dovoljna za pobjedu. TLPZ/Nova Tv   Nives je prestigla i glumicu Miju Anočić Valentić, koja je u finale ušla kao prvoplasirana, ali završila na trećem mjestu. Naime, njezina izvedba pjesme “In Your Eyes” u ulozi džepne Venere Kylie Minogue bila je solidna, ali nedovoljna za prvo mjesto. TLPZ/Nova Tv   Mario Roth završio je show na četvrtome mjestu iako je oduševio žiri kao Madonna.