Na Overlook Film Festivalu su producenti Akiva Goldsman i Jason Blum najavili još jednu ekranizaciju nekog djela Stephena Kinga. Slavni je spisatelj jedan od najekraniziranijih autora u povijesti, pa se moglo očekivati da bismo možda mogli dobiti neku novu ekranizaciju, no to se neće dogoditi. Kingovo djelo koje će se pojaviti u kinima je Firestarter, koji je svoju prvu adaptaciju dobio 1984. godine s Drew Barrymore u glavnoj ulozi (snimljena je i serija kao nastavak, no loše je prihvaćena). U filmu pratimo djevojčicu koja snagom svojeg uma može stvarati plamen, a zbog čega ju proganjaju agenti misteriozne vladine agencije. U ostalim ulogama nastupili su David Keith, Martin Sheen i George C. Scott. Producentska kuća iza svega je Blumhouse, koja je ove godine u dva navrata već uspjela dobro proći sa svojim hororima, pa je posve moguće da će i ovaj biti dobro prihvaćen. Kako god ispalo, iznimno je dobra godina za Stephena Kinga čija dva djela nam ove godine dolaze u kina. Tijekom ljeta bi trebao doći fantasy western 'Kula tmine' dok u jesen u kina stiže horor o najužasnijem klaunu, 'It'. Tema: FILM 