Šesnaestogodišnjeg Devina Juraja iz Pule gledatelji pamte kao kandidata i finalistu prošlogodišnje, četvrte sezone showa Supertalent, koji ih je svojim plesom oduševio, a žiri ostavljao u suzama.  - Ja kada plešem, ja sam negdje drugdje - govorio je tada Devin, a njegova skromnost i predanost plesnoj umjetnosti otvorila su mu brojna vrata.  Danas se Devin može pohvaliti s brojnim uspjesima koje je ostvario na području plesa. Osim brojnih nagrada, Devin je izabran od strane Kobija Rozenfelda, Beyoncéinog koreografa da kao jedan od šest plesača pleše u spotu kojega je proteklog tjedna snimao u Puli. Video se snimao, kako Kobi kaže, u svrhu njegova video životopisa, odnosno za agenciju s kojom je nedavno potpisao ugovor GTA - Got 2 Talent iz Los Angelesa.  Osim Devina, istaknuti plesači u spotu su Oscar Tornell, Martina Kolega, Sandra Demarin te Dea Kalebić. Snimanje videa i editing je odradio Daniel Cerin iz Studija DC iz Rovinja. Video nije snimljen u komercijalne svrhe već iz čiste ljubavi prema plesu i očaranosti ljepotom grada te dobrom energijom plesača.  - Biti tako mlad i imati čast biti izabran za tako jedan lijepi projekt, pomagati u organizaciji, Devinu je dalo vrijedno iskustvo. Supertalent je učinio to da sazrije, da shvati da se trudom i radom postiže sve i da ništa nije nemoguće ukoliko zaista to želiš. Nije važna pobjeda, važno je živjeti svoj san i učiti, jer, znanje je jedino što nam nitko ne može ukrasti - poručila je Devinova majka Viviana Juraj.  Nakon Supertalenta, Devin ne prestaje osvajati nagrade i priznanja na brojnim natjecanjima. Na natjecanju plesača u Pazinu, Devin je po treći put dobio posebnu nagradu za najizvođača natjecanja. Početkom svibnja u Zagrebu je održano natjecanje u plesu i pjevanju korejske pop glazbe, Kpop Dance & Song Contest 2017, koje je ujedno bilo i hrvatsko prednatjecanje za odlazak na KPOP WORLD FESTIVAL u Koreji. Devin se kao solist borio protiv izvrsnih grupa plesača koji godinama posjećuju ovo natjecanje te osvojio zavidno drugo mjesto. „Bilo je predivno gledati sav taj samostalni trud drugih izvođača, fascinantno je to što većina njih ne pripada ni jednom studiju te, kao ja, rade svoje koreografije sami. Publika je bila velika potpora, ali i drugi natjecatelji, koji su navijali i pružali mi svu potrebnu snagu da odradim ono što volim.“ komentirao je Devin.  Također, na natjecanju International Dance Open, pod pokroviteljstvom predsjednice Kolinde Grabar Kitarović, Devin je ponovno osvojio četiri prva mjesta i posebnu nagradu, stipendiju za plesni kamp u Italiji.  Dok pratimo uspjehe bivših natjecatelja 'Supertalenta' prijave za novu sezonu su u tijeku. Nova TV u potrazi je za nesvakidašnjim, neobičnim, iznimnim, iznenađujućim i maštovitim talentima koji će se boriti za titulu hrvatskog Supertalenta. Svi zainteresirani za sudjelovanje u popularnom showu osim odlaskom na posljednju predaudiciju koja će se održati u Splitu 28.svibnja (09:30 - 18:00, Ugostiteljsko kongresni centar Poljud, Poljudsko šetalište 1), još uvijek se mogu prijaviti putem prijavnice na novatv.hr/supertalent ili pozivom na broj: 060 808 801 (Cijena:3,75 kn/poziv fix. i 5,05kn kn/poziv s mob.).