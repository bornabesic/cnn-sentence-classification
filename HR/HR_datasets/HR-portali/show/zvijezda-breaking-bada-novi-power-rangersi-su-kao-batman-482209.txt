Mega popularni glumac, koji je u prošlosti posuđivao svoj glas televizijskoj seriji 'Power Rangers', sjetio se kako je ona bila 'neozbiljna i blesava', prepuna 'čudnih pokreta i mnogih drugih gluparija'. Tako da baš i nije dobro reagirao na ideju da glumi robota Zordona prije nego što se sastao s redateljem filma, Deanom Israelitom. - Nakon sastanka sam shvatio da je ovo potpuno drugačiji projekt, baš kao što je i Batman evoluirao kada se s malih ekrana prebacio na veliko platno - otkrio je Cranston u svojoj izjavi, dodavši kako konkretno misli na Nolanovu filmsku trilogiju o Batmanu. Unatoč tome, Cranston napominje kako novi Power Rangersi ipak neće biti tako mračni kao filmovi u kojima je glumio Christian Bale. - 'Power Rangeri' su ipak samo tinejdžeri - sažeto je rekao popularni glumac. Cranston je za sada otkrio kako će njegova uloga Zordona zahtijevati podosta specijalnih efekata i tehnologije 'motion capturea', a osim uloge, ovaj šezdesetogodišnjak će u novim 'Power Rangersima' raditi i kao producent. 'Power Rangersi' stižu u kina krajem ožujka 2017. Izvor: adria.ign.com Tema: FILM 