Grupa Buđenje ovih dana dobila je veliko priznanje! Ovaj domaći pop rock bend nastupit će 26. srpnja u pulskoj Areni kao predgrupa velikanu svjetske glazbene scene Stingu u sklopu europskog dijela turneje 57th & 9th. Nastup uz poznatog engleskog glazbenika i dobitnika nagrade Grammy bit će kruna njihove dosadašnje karijere te iznimna prilika da na najbolji način svijetu predstave hrvatsku glazbu. Buđenje je izabrao Stingov menadžment, nakon što su pregledali snimke nekoliko bendova. - Mogućnost koja nam se pružila gostovanjem s ovako velikom svjetskom zvijezdom i vjerodostojnim izvođačem je ravna dobitku na lutriji! Uopće dovođenje Buđenja u kontekst sa Stingom je najbolji mogući način prezentacije benda općenito, ali i naše nove pjesme “Samo ti, samo ja”, koja je već nakon nekoliko dana u vrhu emitiranja radio postaja. - kazao nam je Darko Bakić, frontmen Buđenja. Grupa Buđenje je za ovu pjesmu predstavila i videospot, a zanimljivo je da su po prvi put odabrali redatelja i snimatelja unutar benda. - Igor Ivanović zajedno sa Sandrom Mihaljević je kreirao odličan video spot s kojim smo oduševljeni, ne toliko zbog konačnog rezultata, koliko zbog načina i pristupa u snimanju - kazao je Bakić. >>Singlom 'Samo ti, samo ja' Buđenje otvara novo poglavlje