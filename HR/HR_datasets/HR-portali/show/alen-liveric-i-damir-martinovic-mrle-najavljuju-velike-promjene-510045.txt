Nakon velikog uspjeha 'LEGO® filma' iz 2014. godine, studio Warner Bros. donosi novu uzbudljivu Batman LEGO® avanturu. Alen Liverić kao Bruce Wayne, odnosno Batman, Damir Martinović Mrle kao Joker, Iva Mihalić kao Batgirl te Mladen Vujčić kao Robin i Mladen Vasary kao Alfred, posudili su svoje glasove razigranoj ekipi novog LEGO® filma. Fenomenalna ekipa vrhunskih profesionalaca svojim je glasovima udahnula život i karakter urnebesno smiješnim likovima, koji će vas i u ovom nastavku nasmijati do suza. U ovom ćemo filmu pratiti Batmana, koji mora napustiti samotnjačku ulogu i naučiti raditi u timu. Mnogi će se iznenaditi kada čuju hrvatsku verziju Batmana, kojem je prepoznatljivi promukli glas posudio naš poznati kazališni, televizijski i filmski glumac Alen Liverić. - Veliki sam fan Batmana i velika radost mi je bila kada su me zvali da dam glas Batmanu. Oduvijek sam htio nekada u životu biti Batman. Film je jako duhovit i zabavan, i stvarno sam uživao u toj ulozi. Cijela ekipa je super i stvarno mi je drago šta je ta uloga pripala meni, jer sve što znam o Batmanu…znam - izjavio je Liverić. Iako će se u filmu događati velike promjene u Gotham Cityju, jedna stvar ostaje ista. Ulicama Gothama svoje viđenje pravde dijeli Joker kojem je glas u originalnoj verziji posudio Zach Galifianakis, a u hrvatskoj sinkronizaciji autor pjesama i član riječke grupe Let 3, te svestrani glazbenik koji stvara glazbu za film i kazalište, Damir Martinović Mrle. - Bilo je nevjerojatno iskustvo kroz ovu avanturu proći u dvoboju s Batmanom Alenom Liverićem, nakon čega će doći do velikih promjena u Rijeka Cityju - ustvrdio je Mrle. Kakve nas promjene očekuju na ulicama Gothama, ali i na riječkim ulicama, ostaje vam da otkrijete već ovog vikenda u kino dvoranama. Željno iščekivana animirana avantura LEGO® Batman film, u kina širom hrvatske dolazi pretpremijerno već od 4. veljače u najprestižnijim IMAX, 4DX i RealD 3D formatima. Tema: FILM 