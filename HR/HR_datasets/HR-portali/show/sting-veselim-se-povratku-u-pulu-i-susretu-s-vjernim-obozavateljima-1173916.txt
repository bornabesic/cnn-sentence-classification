Istinski gitarski rock spektakl, kako najavljuju povratničku turneju "57th & 9" th jednog od najvećih svjetskih glazbenika Stinga, u Hrvatsku stiže za manje od dva mjeseca. Pulska će Arena, 26. srpnja 2017. ugostiti ovog legendarnog umjetnika koji se u svojoj već četiri desetljeća dugoj karijeri može pohvaliti s više od 100 milijuna prodanih albuma, brojnima nagradama, dvanaest solo albuma te vječnim hitovima iz razdoblja grupe Police. Iako je pulska pozornica Stingu već dobro poznata, priznaje da ga još uvijek drži trema uoči koncerta, a povratku pred svoje najvjernije obožavatelje posebno se raduje. „Veselim se povratku u Pulu i susretu s fanovima koji su mi lojalni već tolike godine. Ovaj će koncert biti noć puna odlične glazbe i svojevrsni presjek moje karijere uključujući pjesme s novog albuma. Iako sam neke pjesme otpjevao više od tisuću puta, uvijek pronađem nešto novo u njima, a zbog ovih izvrsnih glazbenika koji dolaze sa mnom, cijeli je materijal dobio neki novi život“, izjavio je glazbenik Sting ususret dolasku u Hrvatsku te dodao: „Još me uvijek uhvati trema prije izlaska pred publiku i to je razlog zašto se toliko radujem svakoj turneji. Iako ću se u Hrvatskoj zadržati vrlo kratko jer me već drugi dan očekuje nastup u Italiji, potrudit ću se pronaći vremena i malo se odmoriti.“ Posjećamo, Stingu će se na pulskoj pozornici pridružiti i njegov sin, svestrani glazbenik Joe Sumner, a priliku da svijetu predstavi svoje hitove dobio je i domaći pop rock bend Buđenje. Stingov dolazak u Hrvatsku komentirao je i glazbeni kritičar Hrvoje Horvat koji ističe da Sting ove godine obilježava 40 godina od dolaska na svjetsku rock scenu s grupom The Police, a dolaskom u Pulu s novim albumom i nedavnom nominacijom za nagradu Oscar u kategoriji najbolje filmske pjesme, pokazuje da su mu aktualni uspjesi draži od prošlosti. “I domaća publika sa Stingom ove godine može proslaviti 20 godina od njegovog prvog nastupa u Hrvatskoj, upravo u pulskoj Areni 1997. Od samog početka solo karijere Sting se nametnuo kao uspješan autor pjesama, talentirani svirač i sjajan bas gitarist. Mnogi različiti projekti, od bendovske svirke do suradnje sa simfoničarima ili sviranja lutnje na turneji s našim Edinom Karamazovim, potvrdili su ga kao zvijezdu koja voli izazove i zna balansirati između privlačenja masovne svjetske publike i kvalitetne glazbe“– izjavio je Hrvoje Horvat. Turneja 57th & 9 th započela je početkom veljače, a slavni glazbenik na njoj predstavlja novi istoimeni album na kojem je pokazao svoju raznolikost u stilovima glazbe i pisanju tekstova. Na turneji će mu se pridružiti i tročlani bend uključujući i njegovog dugogodišnjeg gitarista Dominica Millera, bubnjara Josha Freesea te gitarista Rufusa Millera. Nakon Europskog dijela turneje Sting se seli u Centralnu i Južnu Ameriku te Aziju, a onda se ponovo vraća u Europu na dogovorene nastupe na odabranim ljetnim festivalima. S obzirom na veliki uspjeh i posjećenost ove svjetske turneje te zahvaljujući odličnim kritikama, menadžment Stinga odlučio je dodati još tri datuma početkom rujna u Sjevernoj Americi. Preostale ulaznice za ovaj ekskluzivni događaj mogu se kupiti u sustavu Eventima po cijeni od 690 kuna za parter te 790 kuna za parter dolje.