Josipu Lisac u hit showu 'Tvoje lice zvuči poznato' ove nedjelje utjelovit će Bojan Jambrošić kojemu, priznaje, neće biti lako. - Neće tu biti mjesta nekoj zezanciji. Volio bih ju dostojanstveno napraviti kao što ona i je - poručio je Bojan koji će nastupiti s pjesmom 'Danas sam luda'. Bojan je najavio zanimljivu koreografiju, a hoće li uspjeti vjerno dočarati ovu glazbenu divu, ostaje nam za vidjeti. Ana Gruica oduševljena je transformacijom u Roberta Marekovića iz glazbenog sastava Fantomi. - Super su Fantomi. Meni se to sviđa -  izjavila je Ana koja će otpjevati pjesmu 'Duda' te zaključila: - Ja to gledam kao da imam dvije minute glumačkog zadatka i da je to moja mini premijera. Zabavan nastup zasigurno će osigurati Mario Roth koji ovoga puta postaje zvijezda cro-dance scene devedesetih, Annamaria. - Na pjesmu Novi svijet sam zaboravio potpuno - priznao je Mario i dodao: 'Da mi je netko prije par godina rekao da ću nastupati u grudnjaku i nekakvoj krpici oko struka, rekao bih mu: lažeš majstore'.    Miu Anočić Valentić očekuje zahtjevan zadatak – transformirati se u Jennifer Beals, glumicu iz filma Flashdance te otpjevati soundtrack iz istoimenog filma kojega pjeva Irene Cara. - Sad trebam glumiti glumicu koja nije plesačica i u isto vrijeme pjevati - izjavila je Mia kojoj će najveći izazov biti pjevati, a da se ne zadiše na pozornici.  Nives Celzijus očekuje hologramski nastup u kojemu će utjeloviti Ivanku Mazurkijević i Milu Kekina, Ivana Mišerić postaje Scatman, Daniel Bilić Diana Ross, a Dalibor Petko transformirat će se u Jima Carreyja iz filma Maska.  