Započeti tekst nabrajajući Balaševićev opus ili umjetnički značaj u regiji bilo bi više nego neozbiljno i pomalo deplasirano. Objavljeni albumi, ispisani stihovi, odsvirani koncerti, glazbena raznovrsnost, ispisane kartice i kratice tekstova u raznim novinama i autorskim knjigama, samo su dio faktografije koja doduše djeluje impresivno, no sve navedeno nije razlog zašto je Đole najvažniji kantautor naših prostora u posljednjih 30 i kusur godina. Najbitnija je publika te u ovom slučaju, Đoletov odnos prema njoj. Odnos zasnovan na uzajamnom poštovanju i ljubavi, jer kada se koncerti pretvore u svojevrsna hodočašća znači da pred publikom stoji veliki umjetnik – onako ljudski – prsa u prsa. Mnoge od Đoletovih pjesama postale su dio opće kulture na našim prostorima, pesme i za suze i za smeh, dok se omiljeni citati iz istih pretvaraju u 'osobne stvari'… A osobne stvari uvijek skrivaš daleko od svijeta, potiskuješ ih u neke vlastite svemire, o njima maštaš, veseliš se i tuguješ te svako malo dobiješ priliku obznaniti ih svijetu zajedno sa svojim istomišljenicima, na nekim vlastitim 'hodočašćima'… Posljednji put, prije pet godina, 12 tisuća fanova u Spaladium Areni, od kojih i mnogi rođeni, daleko kasnije od debija 'Panonskog mornara' na Splitskom festivalu, dočekali su Đoleta i njegovu Panonsku mornaricu raširenih ruku, spremni da im u svakom trenutku uhvate cime te da ih vežu za sebe. I bilo je pitanje samo trenutka kada će ponovo, svi remorkeri, gusari i optimisti, dočekati te u Spaladium Arenu dotegliti legendarnog mornara 'bez broda i mora'… Susret s Đoletom je zakazan za 22. svibnja 2015.godine s početkom u 21 sat, u Spaladium Areni, a publici će biti izveden novi program pod nazivom "Kad tamburama mangupi prepreče put..." za kojem u regiji vlada veliki interes! Publika je krajem 2013-te i početkom 2014-te godine čak 6 puta dupkom ispunila koncertnu dvoranu Lisinski u Zagrebu te u rujnu 2014-te pohodila osječki trg da posvjedoči Đoletovom omažu serenadi, pogleda novu Đoletovu scensku priču te posluša što se dogodi kada mangupi krenu kući sa svirke te pod Njenim prozorom zasviraju - tambure. Navedeni program, Đole će zajedno s izmijenjenim pratećim sastavom, besprijekornom tehničkom podrškom i nesvakidašnjom scenografijom po prvi put predstaviti publici u Dalmaciji, a sudeći prema dosadašnjim reakcijama publike – svih očekuje još jedno 'hodočašće' za pamćenje! I za kraj još nekoliko podataka o ulaznicama, prodajnim mjestima, načinima prodaje, akreditacijama... ULAZNICE: Ulaznice će biti u prodaji od 30.3.2015. godine na sljedeći način: CIJENE ULAZNICA: Gornje tribine 160,00 kn Donje tribine 190,00 kn Parter 190,00 kn Fan Pit 230,00 kn VIP Lože 500,00 kn 