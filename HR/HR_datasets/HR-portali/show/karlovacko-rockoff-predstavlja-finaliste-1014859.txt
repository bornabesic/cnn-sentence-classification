Nastavljamo s predstavljanjem finalista Karlovačko RockOff festivala, pa nakon Ante Casha, Baltazara i Barbara, ovog tjedna upoznajemo DarkvuD, Grettu i Jam Ritual. DarkvuD „Moj bubanj“ – Sinj, uz prošlogodišnje pobjednike MORT, još jedan izdanak  „sinjske rock škole“, raznolikog i zanimljivog zvuka, uz karakterističan humor. Nakon prošlogodišnjih pobjednika M.O.R.T.-a, Karlovačko RockOff ugostit će još jedan predstavnik 'sinjske škole rocka'! Bend Darkvud postoji od 2006., ali sve do prije dvije godine istraživali su i eksperimentirali sa zvukom od funka do punka, od electro rocka do etna i konačno našli svoj sadašnji zvuk - wood (jer rock i metal već postoje). Dok preko dana nastupaju u nagrađivanoj klapi Sv. Luka, članovi Darkvuda noću se posvećuju energičnim live nastupima, od kojih izdvajaju pobjedu na West Herzegowina festu 2010. godine te Hrvatski glazbeni festival u Zaboku gdje osvajaju treće mjesto. Iza sebe imaju album "HAUGH" koji je konceptualne naravi, iz kojeg progovara mješavina etno-rock-psihodelične smjese. Darkvud su Stipe Botica (bubnjevi, vokal), Petar Radović (bass), Andrija Vrdoljak (gitara) i Šimun Čarli Botica (klavijature). - Željeli bismo snimiti barem 10 albuma, tako da ostavimo nešto iza sebe, a da nije jedan hit" - jednoglasni su u DarkvuDu. Na Karlovačko RockOff-u prijavili su se s pjesmom "Moj bubanj". Gretta 'Sjaj' – Zagreb, dobitnici Porina, imaju jednu od top10 najemitiranijih pjesama u 2014 (Malena). Zagrebački alter – rock band Gretta osnovan je u proljeće 2004. godine. Na Karlovačko RockOff prijavili su se s pjesmom 'Sjaj', trećim najavnim singlom dugoočekivanog, četvrtog studijskog albuma, koji izlazi ove jeseni. Riječ je o izrazito ritmičnoj pjesmi, koja kroz zarazno pjevne melodije progovara o ljubavnoj vezi koja, bez obzira na sve okolnosti i životne probleme, još uvijek opstaje te donosi zadovoljstvo i sjaj. Glazbu potpisuju Hrvoje Medanić i Tomislav Čubek, koji je napisao i tekst. Prva dva singla s Grettinog četvrtog albuma su postigla velike uspjehe - pjesma 'Malena' jedna je od deset najemitiranijih pjesama u 2014. po službenim podacima HDS ZAMP-a, osvojila je glazbenu nagradu “Porin” za najbolju vokalnu suradnju, proglašena je pjesmom godine u emisiji “Music Pub” Zlatka Turkalja na Hrvatskom radiju, a na Youtubeu je imao više od pola milijuna pogleda. Singl “Sreća” zauzeo je vodeća mjesta brojnih radijskih top lista, a za njega je snimljen i video spot u režiji mladih genijalaca iz “Skalpel kolektiva”. “Gretta”  je u prva četiri mjeseca ove godine svirala više od dvadeset koncerta, od kojih se posebno ističu zapaženi nastupi pred punim “Domom sportova” i splitskom “Spaladium Arenom”, a osim pjesama sa studijskih albuma “Fanatik” (2008.), “Vidim što vidim” (2010.) i “Kreteni” (2012.), uživo izvode više od pola materijala s do sada neobjavljenog, četvrtog studijskog albuma. - Naše bavljenje glazbom krenulo je iz ljubavi prema glazbi i sviranju, a kasnije je preraslo u ljubav prema koncertima i live nastupima kao i prema stvaranju vlastite glazbe." - kažu u Gretti. Jam Ritual 'Moves' – Varaždin, domaća verzija Black Keysa, debi album 'Greasebucket' izdali samostalno Jam Ritual glazbena kritika naziva hrvatskom verzijom Black Keysa. Varaždinski rock bend osnovan je 2009. godine, a svoju glazbu opisuju kao čvrstu i definiranu. Da su izuzetno radišan bend dokazuje i brojka od preko stotinu koncerata koje su održali u zemlji i regiji. Osim koncerata, predstavili su se i na brojnim festivalima u Hrvatskoj (In Music, UFO, Špancirfest, Blues festival), Sloveniji, dok su na Oberschwabenhalle Ravensburg festivalu u Njemačkoj bili headlineri, uz još nekolicinu europskih bendova. Kao koncert karijere ističu nastup ispred Skunk Anansie na Špancirfestu 2013. Trenutno u studiju snimaju novi album. Dečki iz Jam Rituala tvrde: "Bitno je svaki dan napraviti nešto novo...korak po korak. Sve ovo radimo zbog odličnog osjećaja koji dolazi kad sviraš pred ljudima, kad netko sluša tvoju glazbu."DarkvuD, Gretta i Jam Ritual će se, kao i ostatak finalista projekta Karlovačko RockOff, zagrebačkoj publici predstaviti nastupom uživo u rujnu. Nakon nastupa svih finalista, stručni žiri u sastavu Hrvoje Horvat, Ivan Dečak (Vatra), Jadranka Ivaniš Yaya (Jinx), Damir Martinović Mrle (Let3) i Srđan Sekulović Skansi, odabrat će pobjednika Karlovačko RockOffa 2015. Lokaciju kao i vrijeme nastupa otkrit ćemo na vrijeme! Više informacija o glazbenoj platformi Karlovačko RockOff možete saznati putem službene Facebook stranice ili na web stranici www.karlovacko.hr/karlovackorockoff/. >>'Oni su mladi, talentirani i žive za glazbu...' >>Karlovačko RockOff predstavlja finaliste natjecanja i najavljuje ljetnu turneju s bendom „Vatra“