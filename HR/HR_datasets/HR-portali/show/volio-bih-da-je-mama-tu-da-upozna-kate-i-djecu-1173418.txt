Britanski nasljednik, 34-godišnji princ William rijetko otvoreno progovara u medijskim istupima pa je njegov intervju u novom broju britanskog izdanja magazina GQ dobrano prodrmao medijsku scenu. Tom je prilikom pozirao u vrtu obiteljskog doma sa suprugom Kate Middleton i njihovo dvoje djece, sinom Georgeom i kćeri Charlotte, te njihovim kućnim ljubimcem psom Lupom. Osim o obitelji i djeci, mladi princ tom je prigodom govorio i o gubitku voljene majke, princeze Diane, koja je poginula u prometnoj nesreći 31. kolovoza 1997. godine u pariškom tunelu Pont de l’Alma bježeći od paparazza. Te kobne noći u automobilu su se nalazili njezin ljubavnik, filmski producent Dodi Al-Fayed i zaštitar Trevor Rees-Jones. “Moja patnja i tuga nisu iste kao kod većine ljudi jer svi znaju za tu priču i svi znaju moju majku. Nikada to ne prebolite, to je nevjerojatno velik dio života koji vas nikada ne napusti. Naučite živjeti s time. Trebalo mi je gotovo 20 godina da dođem do ove faze”, emotivno je ispričao William te dodao: “Sada, nakon dugo vremena, mogu razgovarati o njoj mnogo otvorenije, iskrenije, mogu je se bolje sjećati i bolje o njoj javno govoriti.” No najviše ga rastužuje to što je njegova supruga Kate i djeca nikada nisu imali priliku upoznati. “Volio bih da je tu, da mi može dati savjet. Volio bih da je upoznala Catherine te da je mogla uživati u svojim unucima i gledati ih kako rastu. Tužan sam jer znam da je to nemoguće i da je moja djeca neće nikada upoznati”, rekao je princ. Osim o majci, William se otvorio i o svom obiteljskom životu ističući kako mu je upravo njegova obitelj dala stabilnost. “Bez obiteljske stabilnosti ne bih mogao dobro obavljati svoj posao. Stabilnost u domu iznimno je važna. Svoju djecu želim odgajati u sretnom, stabilnom i sigurnom svijetu, i to nam je, kao roditeljima, vrlo važno. Želim da George odrasta u stvarnom okruženju, a ne iza zidina palače. Mediji doduše otežavaju stvar, ali borit ću se da oboje moje djece imaju normalan život”, izjavio je William u intervjuu koji je dao uoči 20. godišnjice smrti svoje majke. Podsjetimo, tragična smrt voljene princeze pokrenula je lavinu teorija zavjere i brojne istrage, a BBC za 20. godišnjicu snima i dramu koja istražuje efekt koji je njezina smrt imala na javnost. Dateline NBC prikazat će dvosatni specijal o pokojnoj princezi, a palača Kensington planira do godišnjice otvoriti vrt posvećen upravo njoj. BBC-jev dokumentarac pokazuje da su ljudi diljem svijeta uključili televizore kako bi pratili Dianin sprovod, a njezine sinove Williama i Harryja kraljevska je obitelj pokušala maksimalno zaštititi od medija. Naime, kako se tek nedavno doznalo, kraljica Elizabeta naredila je tada uklanjanje svih televizora i radija na imanju Balmoral kako prinčevi ne bi bili bombardirani fotografijama svoje pokojne majke. Dopustila im je i da dan nakon majčine smrti dulje spavaju jer ih nije htjela probuditi kako bi im obznanila nesretnu vijest. Kada je doznao, princ Harry molio je da ide s ocem Charlesom u Pariz po Dianino tijelo, što princ Charles, naravno, nije dopustio. Na sam dan sprovoda prinčevi su u zadnji tren odlučili u povorci hodati iza majčina lijesa. Držali su se hrabro i do danas rade ono što su si tada obećali – čuvaju uspomenu na svoju majku živom.