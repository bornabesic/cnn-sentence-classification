Saga o špijunu bez sjećanja, Jasonu Bourneu, nikada nije bila priča o superčovjeku, poput one koju gledamo u 'Nemogućoj misiji'. Cijelo vrijeme je u pitanju bila priča o specijalcu koji se našao u lošim okolnostima i radi sve što može da bi preživio. Možda to i je razlog zašto je ova priča uvijek bila negdje u pozadini, uspješna, ali niti blizu uspjeha kojeg je postigla 'Nemogućoj misiji'. A nakon donekle nesretnog četvrtog dijela, 'Bourneovog nasljeđa', u kojem je Damon tek epizodni lik, izgleda da je došlo vrijeme da pravi glumac zauzme svoje mjesto u sagi o Bourneu. Do nedavno nismo znali kako se peti dio franšize zove, već smo samo ovisili o izjavama glavnog glumca. Tako smo saznali da se film odvija u sadašnjosti, da je priča koju smo pratili u prva tri filma, o Operaciji Treadstone, gotova i da se film odvija diljem Europe i u Las Vegasu. Glumac je također pokušao umiriti sve sumnjičavce. - Pokušati ću ne sje**** stvari - izjavio je Damon u intervjuu. A sudeći prema najnovijem foršpanu, izgleda da stvarno nije ništa upropastio. Pogledajte video: Sudeći prema prikazanom, dobit ćemo značajno zrelijeg Bournea, ljutog i opakog. Što znači da je pred nama možda opet dobar film, o pravom špijunu. Bez bondovskih napravica, bez ‘femme fatale’, bez armije prijatelja iza sebe, Bourne je čovjek koji samo na sebe može računati. Osim Damona, u serijal se vraća i redatelj Paul Greengrass, kao i Julia Stiles u ulozi Nicki Parsons. Novopridošli su Alicia Vikander (nominirana za Oscara 2016.), Tommy Lee Jones, Riz Ahmed i Vincent Cassel. Film u kina stiže početkom kolovoza 2016. godine, u jeku ljetne blockbusterske sezone. Tema: FILM 