Američki pjevač Barry Manilow opisao je svoje nedavno priznanje da je homoseksualac kao predivno iskustvo. Sedamdesettrogodišnji glazbeni veteran prošli mjesec je po prvi puta progovorio o svojoj seksualnoj orijentaciji, istaknuvši da to nije napravio ranije jer se bojao da će razočarati svoju publiku koju većinom čine žene. - Nisam znao što će se dogoditi, no trebao sam znati bolje jer je mojim fanovima stalo do moje sreće, što sam oduvijek znao", izjavio je pjevač za Reuters. Dodao je da je prošli mjesec primio prekrasne i ohrabrujuće poruke od svojih fanova. Manilow je u travnju izdao novi album "This Is My Town: Songs Of New York." Njegovi brojni hitovi tijekom godina uključuju romantične balade poput "Mandy" i "Looks Like We Made it". 