- Novu pjesmu objavila sam na sestrin rođendan - rekla je Nina Badrić, promovirajući u 'Glazbenom showu Dalibora Petka' na Narodnom radiju, novi singl 'Dani i godine'. Pjesma je produkt suradnje Predraga Martinjaka Peggy-ja i Nine, koji su zajedno u studiju radili na potpuno drugačijoj pjesmi, ali ih je jedno neobavezno druženje odvelo u posve drugačijem smjeru. - S ovom pjesmom imam onaj osjećaj koji sam imala i kad je nastalo Čarobno jutro. Svaka pjesma koju sam napisala nosi u sebi dio mene. Najljepši kompliment dao mi je jedan moj obožavatelj koji je rekao da sam ja gospodarica emocija, i da se sa mnom smije i plače - rekla je Nina, odgovorivši i slušateljici na pitanje kako je zadovoljna trenutačnim stanjem na domaćoj sceni. - Nisam zadovoljna, ali tko sam ja da sudim. Mislim da se glazbenici, i to oni koji su etablirani, premalo trude za glazbu, a previše za slavu. Lijepo je kad je žena lijepa, ali mi nismo modeli i đirlo djevojke da plastikom, cickama i guzickama osvajamo mase. Odrasla sam slušajući Whitney Houston, Tinu Turner, Celine Dion i evo u zadnje vrijeme Adele. Ono što mogu reći da je svaka ta pjevačica dostojanstvena - kaže Nina.   Priznala je da bi voljela otići u ribolov s Oliverom, zaigrati tenis na  Firulama s Goranom Ivaniševićem, okinuti selfie s Justinom Bieberom i to ponajviše zbog svog nećaka, a tulumarila bi s Gopcem.  - Može me osvojiti duhovit muškarac. Netko tko je odan, tko je dobar prema meni, da nije muljator i da se manje šminka nego ja - rekla je Nina otkrivši da uživa u svojoj plavoj kosi, ali da se jednako zabavlja kao i prije. Najavila je svoj veliki koncert u pulskoj Areni, 8. Kolovoza. - Svakom je glazbeniku san stati pred publiku u pulskoj Areni i zapjevati. Jako sam uzbuđena i sretna. Bit će to koncert kojim želim pomaknuti neke granice u produkciji. Puno sanjam i mogu vam reći da sam neobuzdana - rekla je Nina. >> Nina Badrić ima novi spot za pjesmu „Dani i godine“ 