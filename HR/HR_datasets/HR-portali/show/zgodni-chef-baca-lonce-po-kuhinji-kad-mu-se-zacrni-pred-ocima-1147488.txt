Otkako je postao član žirija RTL-ovog kulinarskog showa "Tri,dva,jedan – kuhaj" chef Ivan Pažanin zaradio je titulu najzgodnijeg i najšarmantnijeg chefa. U intervju za RTL je otkrio što mu se najviše sviđa na setu i s čime ima najviše problema! - Ovogodišnji kandidati su jako simpatični, trude se, rade. Mislim da su vrlo ozbiljno shvatili sudjelovanje u ovom showu. Bez obzira što se često zezamo i zafrkavamo na setu, koncentrirani su kad trebaju biti i daju maksimum – ocijenio je Pažanin kandidate ove sezone i svjestan je, kaže, da im nije lako čuti loš komentar i kritiku jer svi smatraju da su dali najbolje od sebe u pripremi jela. Ivan kaže da nije pretjerano samokritičan kad je riječ o kuhanju. - Definitivno uvijek želim da sve bude super i na visokoj razini. Na poslu sam okružen timom s kojim se savjetujem  i ti su ljudi moja desna ruka i moj oslonac – kaže Ivan. Priznaje da mu je svaki radni dan fizički i psihički naporan, a tijekom karijere prošao je sve stepenice od pranja suđa, čišćenja do velikih kulinarskih zadataka. Najgore mu je raditi ljeti.  - Ajmee….plus 60 u kuhinji. Nervoza na najjače. Svi idu na jutarnju kavu i na plažu, a ti ideš u kuhinju. Ali mi to gledamo drugačijim očima, to je normalno – veli Pažanin. U danima kada vlada ludnica u kuhinji i Ivanu se dogodi žuta minuta, a na pitanje baca li lonce u takvim situacijama, kaže: - Itekako! Crno mi bude pred očima, svašta bih rekao, totalna blokada…onda staneš, uhvatiš zraka, koncentriraš se, porazgovaraš s nekim o bilo čemu samo ne o kuhinji i nakon minute, kada se resetiraš, sve bude u redu. Pažanin je tijekom karijere kuhao za brojne poznate osobe, a najbolji dojam an njega je ostavio tenisač Novak Đoković. - Najveći utisak su na mene ostavili Novak Đoković i njegova supruga Jelena. Jedan gospodin i jedna dama. Toliko su ležerni i znaju uživati u hrani - kaže kuhar.  Imao je priliku i kušati različite vrste kuhinja i jela, a na pitanje koje je sve egzotične namirnice jeo odgovara: - Jeo sam škorpione, neke egzotične bube, crve…nije me fasciniralo, ali sam morao probati. Ne znam bi li to prošlo kod nas. Samo ih je teško nabaviti. Ivan ima i jedan skriveni talent, a to je modni dizajn. Naime, neobične kuharske uniforme koje nosi u showu sam dizajnira. -  To su sve moje zamisli koje onda divne gospođe u firmi koja ih proizvodi prenesu na papir i na kraju u ovakve unikatne uniforme - otkrio je Ivan.  