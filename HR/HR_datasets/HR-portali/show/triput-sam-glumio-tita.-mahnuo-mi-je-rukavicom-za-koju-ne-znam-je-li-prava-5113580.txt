Boris Svrtan, glumac, redatelj, profesor na Akademiji dramskih umjetnosti i ravnatelj kazališta Gavella, na početku treće sezone u teatru se pojavio s ljetnim šeširom, nosi ga u kancelariji, na premijerama, ne odvaja se od klobuka... - Donio sam ga iz Dubrovnika, što bi rekao prof. Durbešić, iz vikendice Bogova. Igrao sam ponovno ovo ljeto u reprizi Dubrovačke trilogije i kupio šešir od 50 kuna, možda posljednju stvar koja se za taj novac može kupiti u Dubrovniku - priča Svrtan. Prve dvije godine kao ravnatelj Gavelle bio je, procjenjuje, previše susretljiv i blag u mnogim situacijama, pa su to ljudi koristili.  Danas je s time,  izgleda, gotovo. - Odgovornost vođenja kazališta je na ravnatelju i to svi moraju razumjeti želimo li naprijed. Kazalište je kao teretni brod ili tanker i puno je povijesti u potpaljublju. Isto tako, Gavella ima ansambl koji je potencijalno izvrstan i koji ima mnoštvo glumačkih imena na kojima bi mnogi ravnatelji pozavidjeli. No naš je problem velik broj glumaca na jednoj sceni i zato se lavovski borimo za drugu koju ćemo repertoarno početi ove godine, a građevinski iduće.  Ovo je kazalište povijest počelo kao oteta scena HNK, sa 17 ljudi koje je prof. Gavella doveo s Akademije. U korijenu njegove ideje je, dakle, pobuna. Mala scena naslovljena “1, 2, 1” koju planiramo u prostoru atrija, nadam se da će jednim udarcem riješiti dva goruća problema, prokišnjavanje te golemu frustraciju premalo zaposlenog ansambla koji je narastao do brojke od 42 člana - nada se ravnatelj koji će u novoj sezoni surađivati s Hvidrom. Prva predstava na koju će pozvati branitelje jest njegova monodrama “Moj slučaj” o Vladi Gotovcu čiju je produkciju od Histriona preuzeo Teatrin Grdelin. - Radit ćemo u ovom kazalištu program resocijalizacije ljudi koji boluju od PTSP-a. Integrirat ćemo te ljude u kazalište kao mjesto umjetnosti i bogatog društvenog života. Jer oni su se borili za ovu državu, a mi im vraćamo marginalizirajući ih, uguravajući ih u šatore. Hrvatsku, govorio je Gotovac, moramo čuvati od niskosti i mržnje... Slušam, naime, s prozora srednjoškolce koji slave maturalni dan s povicima “Za dom spremni”. Vrijeme je da i oni čuju što je čovjek, koji je robovao za Hrvatsku, Vlado Gotovac, rekao o tom ustaštvu - najavljuje predstavu ravnatelj koji će se kao glumac pojaviti uskoro u predstavi “4muškarca.hr”, muškoj verziji hita “5žena.com” u kojem su se dame obrušile na gospodu. - U muškoj inačici komada o ženama će se govoriti autoironično. Žene su jače pa što je onda muškarcima drugo preostalo nego da se na svoj račun našale? - o predstavi će u kojoj će igrati još Goran Grgić i Andrej Dojkić, a četvrti se glumac traži. Boris Svrtan rođen je 1964. u Rijeci, gdje je živio do treće godine, kada se seli u Zagreb. Njegov otac bio je majstor centralnog grijanja. - I to najbolji u svojoj branši. Nijedan njegov var na cijevi u halama, hotelima, domovima... nikad nije procurio. Gledajući tako i vlastiti život unazad, ni zbog jedne predstave u kojoj sam glumio kazalište nije izgubilo novac, niti jedne uloge ne moram se sramiti… Mama je bila medicinska sestra, nakon udaje ubrzo domaćica. Zvala se Vjera, a otac je bio Gabriel i doista mi je poput arkanđela u svemu što sam u životu radio davao vjetar u leđa - sjeća se pokojnih roditelja. Iz Svrtanova razreda u V. zagrebačkoj gimnaziji 25 učenika završilo je medicinu. - Kada sam Kosti Spaiću, koji me primio na Akademiju, rekao da sam iz razreda u kojem je 25 medicinara i da sam imao prosjek 5.0, uzvratio mi je: “Onda ti nisi normalan” - smije se glumac čije prezime potječe iz sela Klimen, općina Konjščina, dok je majka Vjera bila rodom iz Kupjaka, sela u Gorskom kotaru. - Djeda po maminoj strani revolucionarna vlast nazvala je kulakom i sve mu oduzela, a uspio je do 35. godine s ocem steći bogatstvo na način da su prvo shvatili da se moraju iz Grobnika preseliti u Kupjak. Vozili su šećer i sol na relaciji Crikvenica - Karlovac, kola im nikad ni u jednom smjeru nisu zjapila prazna; stekli su imanje, pilanu, vodenicu. Una piccola Svizzera, takav je Gorski kotar bio... Djed je II. svjetski rat preživio tako što se sakrio u dimnjak, uzidao je nišu u dimnjaku da ga sedam vojski nije pronašlo. U Prvom ratu bio je u nekakvoj biciklističkoj jedinici, a i umro je tako što je u 91. godini biciklom pao u potok. Ali teškoće ga nikad nisu slomile - prisjeća se obiteljskih sudbina glumac koji je diplomirao 1988. Zašto uopće glumu? - Gluma je, među ostalim, i posljedica neke potrebe za ljubavlju koje nemaš dovoljno u okruženju. Bio sam jedinac, htio sam nekako nadomjestiti tu samoću iako je u osnovnoj školi gluma bila tek jedna od mojih aktivnosti. Bio sam treći u Jugoslaviji u harmonici, bio sam u orkestru, zboru, među tamburašima, kemičarima… Imao sam 5,0 pa iz dosade kretao u razne aktivnosti… Čuvam još pisma kolega koji mi zahvaljuju jer ne bi završili školu da im nisam pomagao instrukcijama. U prvom razredu srednje bio sam najbolji iz fizike u školi, no razmišljao sam kako u tadašnjoj Jugoslaviji nema dovoljno novca za prava istraživanja u toj struci, da ću morati u Ameriku. Pa sam odustao… - govori vječiti odlikaš. U Gavelli je još od 1986., kada je kao student igrao u Magellijevim “Ludim danima”. - Ostanku u Frankopanskoj kumovala je udruga prosječnih glumaca, ljudi koji su potpisali peticiju protiv rada jednog Talijana u Zagrebu. Magelli je, međutim, s obzirom na to da je režirao Unverzijadu, bio već utjecajan u gradu. Odlučio je umjesto onih koji nisu htjeli igrati, uzeti mlade studente, među njima i mene. S Magellijem sam radio kasnije u predstavi “Mjesec dana na selu” koja je igrala 14 godina, a pripremali smo je samo 28 dana - hvali legendarnog kroatiziranog redatelja glumac koji je i sam režirao 12 predstava, među ostalim “Spiku na spiku”, “Balade Petrice Kerempuha”, “Ledu”, “Metastaze”, “Moj slučaj”… U televizijskoj i filmskoj karijeri bilježi gotovo 50 uloga, od kojih mu je je u filmu jednu od većih ponudio Tomislav Radić u filmu “Što je Iva snimila”, gdje se opet pojavio s vrlo čestom kazališnom partnericom Anjom Šovagović Despot. Specifičnost je, isto tako, njegove i kazališne i televizijske karijere to što je, što bi pjesma rekla, “triput vidio Tita maršala”. Glumio ga je u hit predstavi “Spika na spiku” te u igranim dokumentarcima “Tito” i “Jugoslavenske tajne službe”. - U stvarnosti sam tek jednom vidio Tita maršala, čekao sam ga četiri sata u Sesvetama, a potom mi je mahnuo s onom rukavicom za koju ni danas nisam siguran je li bila mehanička ili njegova. Bio je to lik s devet života, od NKVD-ove škole do okretanja leđa stvoritelju Staljinu, do toga da je preveslao i Hrvate i Srbe da ostane što dulje na vlasti i nosi odijelo kakvo je sanjao kao klinac. Predivni su njegovi memoari, koje je snimao Veljko Bulajić, u kojima mu je iz podsvijesti mnogo toga izronilo. Bio je tako rekao da je sa 15 godina vidio nekog konobara i sebi obećao “bogati, takvo odijelo ja moram da imam”. I, eto, morali smo u sto godina preživjeti što jesmo radi jednog odijela - šaljivo povijest tumači glumac koji je uloge Tita dobivao jer je i dobro upio zagorski. - Taj jedan “l“ karakterističan za Tita na isti način izgovarao je moj pokojni otac. Analizirajući Titovu sintaksu, govore - u kojima je ponekad imao cenzora u glavi, a ponekad je govorio kao pučki tribun - prakticirao sam i glumačke vježbe. Gluma je sva u prostoru između riječi, a kako je Tito golemu količinu informacija koju je imao morao selektirati u govorima, u njega je tog prostora bilo kao četiri ledena brijega. Tek jednu stotinu onoga što mislimo i kažemo, upravo se na toj premisi i temelje moderne metode učenja glume. Gavella je stoga govorio da publika u kazalištu svoje unutarnje organe i dušu predaje glumcu, a ako glumac s time dobro barata, predstava uspijeva - objašnjava aktualni profesor na glumačkom studiju koji je u braku s kolegicom Ninom Erak-Svrtan, za koju je jednom rekao da kao uspješna žena nije iza, već ispred njega. - Ma ona je svuda oko mene, jadna. U mojim krizama i uspjesima prati me, duboko razumijevajući me. Majstor je psihologije, procjene ljudi i ništa od nje ne mogu sakriti, a niti želim. Slušam njezine savjete, jedino što nisam poslušao je kad mi je rekla “šta će ti direktorsko mjesto”. Sluteći moju senzibilnost i ponekad impulzivnost, brinula je hoću li se moći s tim teretom nositi. Prvih godinu dana doista jesam proživio tešku krizu direktorovanja koja mi je u konačnici donijela nove spoznaje. Nikad ne bih sazrio u Abrahamovim godinama, svojoj pedesetoj, da tog izazova nije bilo - govori danas 52-godišnji Svrtan. Kći Petra, također glumica, trenutačno je stipendist zagrebačkog HNK, a uskoro će u predstavi “Proletio je tihi anđeo” igrati s drugim studentima u foajeu Gavelle. - Petra danas sama zarađuje, sve radi temeljito, ima disciplinu stečenu kroz završeno muzičko obrazovanje. Moja kći stvara svoj put isključivo svojim radom, stipendistica je HNK u generaciji, a što bi rekao Halil Džubran, “vaša djeca nisu vaša djeca, ona žive u kućama od sutra u koje vi ne možete ući ni u snu” - razmišlja o roditeljstvu. Za Gavellin će ansambl, kojemu je ravnatelj,  reći  da mora igrati u Ligi prvaka i biti uvijek svjež pri izlasku na pozornicu . - U  kazalište će ući samo oni koji to radom zaslužuju i to je jedini put napretka iz društvene i kazališne žabokrečine. Publika ne želi gledati Real Madrid s polovnim nogometašima - govorili ravnatelj, privatno krajnje sportski tip. - Gotovac je rekao da valja gimnasticirati jer bi mozak htio biti samo siva stvar koja propada. Jedrim na dasci, u 53. godini čekam dobro jugo ili buru. Skijam 20 dana godišnje, igram tenis. Umno je glumac toliko prenapregnut da mu je nužno održavanje tijela - rezonira Svrtan, koji kad je riječ o pitanjima duha, vjere, voli zalaziti u prazne crkve. - Bilo je, sjećam se, ratno vrijeme, kada sam u đakovačkoj katedrali naišao na mladu ženu koja je zbog smrti neutješno plakala. Spoznao sam u tom trenu kako nije imala kamo drugdje pronaći snagu... Cijenim crkvena okupljanja, slavlja, no moje je ispunjenje moment tišine u dubokoj koncentraciji- završava Boris Svrtan.