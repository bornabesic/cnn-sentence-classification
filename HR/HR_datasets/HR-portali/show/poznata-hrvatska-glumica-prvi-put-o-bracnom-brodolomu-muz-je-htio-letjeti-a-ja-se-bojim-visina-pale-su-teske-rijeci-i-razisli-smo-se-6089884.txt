Vijest o razvodu zagrebačke glumice Nine Erak Svrtan i ravnatelja kazališta Gavelle Borisa Svrtana mnoge je šokirala, posebno jer su nakon 28 godina zajedničkog života, tijekom kojeg su dobili kćer Petru, slovili za jedan od najdugovječnijih parova na javnoj sceni. Nina Erak rijetko je govorila o svojem privatnom životu, o njoj su dovoljno govorile njezine uloge i glumačka ostvarenja. Ni teško razdoblje koje prolazi nije iznimka, no ipak je podijelila svoja razmišljanja, ali i brojne nove projekte kojima se posvetila. Kroz smijeh je naglasila kako se nekako poklopilo da sve uloge u kojima se u posljednje vrijeme našla imaju neke veze s razvodima, rastancima i otuđenjima. Ipak, kako kaže, gluma je najbolji lijek, a pozitivan i mladenački duh nikad nije izgubila. Posebno je veseli novi autorski projekt nagrađivanog i iskusnog redatelja Bobe Jelčića koji sprema u svom matičnom kazalištu Kerempuh, čija je članica od 1980. i čija se premijera očekuje krajem rujna. A s Bobom Jelčićem nedavno je završila i snimanje filma “Sam samcat” s Rakanom Rushaidatom i Mikijem Manojlovićem u glavnim ulogama. - Autorski projekt znači da će Bobo dati predložak komada, a mi ćemo svi zajedno nadopisivati. On daje kostur, a mi sami sudjelujemo u kreiranju komada. To je veliki izazov za glumca jer najlakše je dobiti tekst i dogovoriti se koja si uloga, a najveći izazov i ‘bingo’ je Bobo Jelčić. S Bobom sam snimala i njegov posljednji film ‘Sam samcat’, gdje igram jedan kamenčić u nizu ili kariku u lancu, malu, ali bitnu ulogu, ali manje-više svi smo u jednom lijepom mozaiku oko Rakana i Mikija Manojlovića koji igraju najveće uloge. Predivno snimanje i apsolutno sam prezadovoljna. Ja sam za Bobu Jelčića, pa čak i kad su ovi lokalni izbori u pitanju - smije se Nina Erak. Upravo u vrijeme kad se njezin brak počeo raspadati, u kazalištu Žar ptica radila je i svoju prvu dječju predstavu “Kako je tata osvojio mamu”. U predstavi glumi baku, koja se prilično miješa u život svoje kćeri kojoj je brak u krizi, a u ulozi je, tvrdi, jako uživala. - To je predstava za malo odrasliju djecu, a može biti i za odrasle. Mislim da je to prva takva dramska predstava u Žar ptici, vrlo kvalitetna. Meni je bio gušt jer sam dijete ZKM-a, iako to smiješno zvuči u ovim godinama, ali bila sam i ja dijete. Tamo sam radila dječje predstave, što amaterski, što kad sam počela studirati na Akademiji. I onda sam stala i više nikad nisam radila dječje predstave, pa mi je ovo bio izazov - priča Nina. Neja Markičević / CROPIX   A baš je premijera predstave “Kako je tata osvojio mamu” dala naslutiti da u braku Nine i Borisa Svrtana nešto ne štima jer ravnatelja Gavelle nije bilo u publici. - Nema se tu što reći. To je istina. U jednom trenutku moj muž je odlučio letjeti, a ja imam strah od visina. Rastali smo se od stola i postelje. Zasad. A što će dalje biti, ne znam. Moj moto u životu je da nikad ne zatvaram vrata do kraja. To se ne odnosi samo na njega i na brak. Jednostavno smo dogovorno shvatili da smo naš brak potrošili. U svemu tome možda je najviše naša kći Petra stradala jer to nije očekivala. Mi smo se dogovorili, razišli smo se, a da li postoji netko treći, nije važno. U trenu kad smo se odlučili rastati, nisu bile nikakve treće ni četvrte osobe u pitanju. Prijatelji smo. Tu je 28 godina i dala bi se o dobrim i o lošim stvarima knjiga napisati. Svega je bilo i mi smo prolazili kroz turbulentno razdoblje, svađali se, pale su i teške riječi, ali to je sad sve iza nas i zapravo je OK. To je glupo, pogotovo ako imaš dijete, osim naravno ako ti muž nije psihopat i ako te ne zlostavlja. Kod nas nije bilo zlostavljanja, jednostavno smo iscrpili našu ljubav i došli smo do kraja. Htjeli smo da to bude dok nas smrt ne rastavi, ali što sad. Najviše nam je to Petra zamjerila, ali rekla sam joj da više ne možemo krpati i slagati. U svakom slučaju, on to nije htio, a koji su razlozi, ne znam - otvoreno je ispričala Nina Erak. Glumački angažmani koji su uslijedili došli su joj, tvrdi, kao prava terapija jer nije stigla misliti o životnim problemima. - Neminovno je da padneš, prvo si u nekakvom stresu, pa ne misliš ni na što, pa si u bijesu, ljubomori... To je hrpa emocija koje se ne dešavaju iz dana u dan, nego iz minute u minutu. Osjećala sam se u nekom trenutku kao Kleopatra, mijenjala sam raspoloženja konstantno. Tako je bilo i s nama, što je normalno. Niti nam je brak bio idealan, niti je rastava idealna. To je užasno i bilo bi bolje da se to ljudima ne dogodi, ali kad se već dogodilo, što se može. Digneš glavu, život teče dalje. Lijepo je kad sam zatrpana poslom jer nemam vremena razmišljati. Razmišljam i o godinama koje su tu. Puno je lakše kad se čovjek uopće ne rastane, lakše je kad je čovjek mlađi ili kad nemaš djece, a zapravo nije ništa lako. Treba to prihvatiti kao nešto normalno. Sve mi je, što se tiče posla, došlo u pravo vrijeme. I snimanje, i Žar ptica... Kad na jednoj strani gubiš, na drugoj se osjećaš kao poželjna osoba, da nekom trebaš, da si vrijedna - objašnjava. Unatoč razlazu, sa suprugom je ostala u korektnim odnosima. - Naravno da treba proći jedan period kad ćemo moći on, Petra i ja zajedno sjesti. Radimo to i sad, ali uvijek dođe neka napeta situacija i sve se sruši. Još je sve friško. Ali, ja sam OK. Puno mi se gorih stvari dogodilo u životu, u obitelji, smrti, bolesti, pa ovo nije tako strašno. Živi smo, tu smo i valjda ćemo jedno drugom pomoći u životu, ako nešto bude trebalo. Stvarno smo jako dugo bili zajedno, prošli smo i odrastanje i bilo bi glupo da bilo što ružno kažem o njemu, a zajedno smo proveli 30 godina. Smatram da smo pametni i normalni. Uostalom, ne živimo mi u Hollywoodu, svi se tu znamo i ne treba nikome naše prljavo rublje - govori Nina. Matea Petrović / CROPIX Na fotografiji: Ana Maras i Nina Erak Svrtan.   Kći Nine i Borisa Svrtana od roditelja je naslijedila glumački talent. - Čak i ja kao mama mogu reći da ima izniman talent. Naravno da nosi krimen prezimena i da uvijek kad se spomene njeno ime svi kažu da je to normalno jer je naša kći. No, ona se jako bori za sebe i da to opravda, da pokaže da to s tim nema veze i da je ona jedna posebna i drugačija osoba. I zaista je. Do te mjere da kad sam je ja gledala na prvim ispitima, rekla sam svom mužu da ovakvu našu kćer ne prepoznajem. Trudimo se ne petljati. Ona otkriva glumački svijet sama. Nekad bi joj rekli da nekim stvarima ne vjeruje i slično, no trudimo se da se sama osvjedoči. Ali pratimo je sa strane da se ne zezne jako - kaže Nina. Ipak, kad je Petra roditeljima rekla da želi biti glumica, oboje su bili šokirani. - Ona je zapravo klasičarka što se tiče škole, odlikašica, išla je u matematičku gimnaziju. Nije imala veze s dramom, osim što je s nama gledala predstave i poznavala naše prijatelje umjetnike koji su prolazili kroz kuću. Nije čak htjela ići ni na dramsku. Bila je kvalitetna polaznica muzičke škole i zapravo je njena orijentacija bio klavir. Pobjeđivala je na državnim natjecanjima. Kad god se spominjala njena Akademija, mislili smo da će to biti glazbena. Međutim, u četvrtom srednje, kad je maturirala klavir, rekla je tati koji je na Akademiji predavao scenski govor, da želi ići na prijemni, ali ne na glazbenu nego dramsku akademiju. On je prvo rekao ne i stvarno je bilo grozno. Prvi put u kući, desetak dana, nitko ni s kim nije razgovarao. Rekla sam na kraju da nema veze što je on profesor i što smo mi glumci, idemo sjesti, staviti glave zajedno i vidjeti što ćemo. I tako je i bilo. Mi smo je spremali za prijemni i znali smo da mora biti super spremljena jer je pod duplim povećalom. I sve je prošlo odlično - prisjeća se. A i sama glumica je popularna među studentima glume koje besplatno priprema za prijemne, ali i za ispite. - Družim se sa svojim ljudima i dosta ih prođe na prijemnom. Jedna cura mi je prošla čak i na njujorškoj Akademiji. Radili smo na engleskom Krležu, Margetićku iz Vučjaka. Volim mlade i ja se osjećam mladom. Moja duša je ostala mlada, a brojke su samo brojke. Ne daj Bože bolesti, ali ako ti je duša mlada, dobro si. Postoje ljudi koji su stari i sa 20 godina. Ja volim sve što vole mladi, ali ne pretjerujem - otkriva. Kazalište je oduvijek bila njezina najveća ljubav, pa je zbog predstava često odbijala televizijske angažmane. - Pozivana sam gotovo u sve hrvatske sapunice, pa čak i neke u regiji, ali zbog kazališnih termina nisam mogla. Izbjegavala sam i serije i sitcome. Ja sam se u svom životu odlučila za kazalište. Možda sam malo slave i popularnosti izbjegla, ali kvaliteta je ostala ista, pa nije važno. Kazalište ne nosi niti lovu, niti slavu. Ja sam možda izabrala teži put, nije mi žao. Moja kći je sad na Akademiji, na prvoj godini magisterija i njoj dajem isti savjet, da ide putem kojim sam išla ja. Jedna naša profesorica, danas velika glumica koju su, nažalost, mnogi zaboravili nepravedno, a to je Neva Rošić, uvijek nas je učila da gluma nije sprint nego maraton. Eto, ja sam se odlučila za maraton - napominje. S predstavom “5žena.com” u režiji Renea Bitorajca proslavila je 100. izvedbu. - To je hit, pravi sitcom. Prvi put sam se susrela s takvom vrstom teatra, a Rene Bitorajac, koji je to režirao, u tome je apsolutni kralj. On i Tarik to stvarno znaju. No, Tarik se još nije primio režije tuđe predstave i sad ga, evo, pozivam. Bacam rukavicu. Ali Rene je to napravio na toliko briljantan način i sve što je rekao i predložio, kod publike urnebesno prolazi. To je jedna vrsta teatra gdje najviše prolazi osobnost i karizmatičnost glumca- objašnjava glumica. U lipnju počinje snimati film “Više ne znam tko smo mi” u režiji novinara Borisa Homovca. - Napisao je lijepi scenarij. Prošao je na HAVC-u i pozvao me, bez ikakvog castinga, i to mi je baš lijepo. Drago mi je da me se sjetio. Igram mamu glavne junakinje. Teška je uloga, a težak je i scenarij, jedan emotivan film s teškom temom i puno zapleta i raspleta, kako i sam naslov kaže, ali mislim da bi to moglo biti jako dobro. Baš kao i Bobin film ‘Sam samcat’, koji je suludo težak. Baš su mi se nekako potrefile sve teme rastanaka i razlaza, pa čak i u Žar ptici se komad zove ‘Kako je tata osvojio mamu’ i tema je rastava. S Bobom rastava i skrb o djetetu, s Homovcem je čak i puno teže i tu su i rastanak, sastanak, bolest, smrt... Ne možeš pobjeći od teme, ali možeš od sebe, a sve to dođe kao terapija. I sam se pitaš neke stvari, gdje si pogriješio ili nisi, ali nije to loše. Sve je dramsko i ne moram nigdje biti smiješna i to mi odgovara. Privatno sam vesela, dok ne poludim - smije se Nina. A kad sve obaveze završe, glumica će si priuštiti odmor. - Nagradit ću se prvo odlaskom u našu zajedničku kuću na Krku, gdje idem dva, tri tjedna kad završi sezona i snimanje. Kći mi radi s Magellijem, ima jednu od glavnih uloga u njegovom novom projektu. Nakon toga me pozvala da idem s njom na Dubrovačke ljetne igre gdje glumi u projektu Ivice Boban ‘Play Držić’. Znam da me pozvala zato da joj ima tko kuhati, ali ipak mi je drago. Ona će biti na probama, a ja ću ići na koncerte, gledat ću predstave, večerice. Priuštit ću si Dubrovnik da uživam u svojoj slobodi. Nisam još spremna za novu ljubav, ali uvijek u životu ostavljam sve prozore i vrata otvorena i spremna sam na sve i tu je moj duh mlad. Ne predajem se tako lako - zaključila je.