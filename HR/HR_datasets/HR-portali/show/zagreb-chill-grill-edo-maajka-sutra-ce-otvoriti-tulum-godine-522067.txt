Reper Edo Maajka (38) priprema se za koncert na festivalu Zagreb Chill&Grill powered by Coca Cola. S nestrpljenjem očekuje svoj nastup danas na Bundeku.  - Publika, osim mojih starih hitova, može očekivati i nove pjesme. Čuti će i kako zvučim uživo sa svojim novim bendom – kaže Edo. Iako je maher u pisanju hip-hop tekstova, glazbenik voli i dobar grill. - Ja sam super za pripremu grilla, ali nakon prve ture ispečene hrane pada mi koncentracija. Onda tražim zamjenu da netko drugi okreće, a ja smaram ljude – smije se Maajka. Dodaje kako je nedavno sa suprugom, izraelskom scenaristicom Lilah (41) te kćerima May (18) i Yasmin (5) bio kod frendova na grilanju. Zbog atraktivne Izraelke se prije pet godina odselio u Tel Aviv, a sad je mir ponovno pronašao na zagrebačkoj adresi. Edo je zbog seljenja kušao specijalitete raznih podneblja, a za suprugu kaže da je bolja kuharica od njega. - Ja sam brži u kuhinji, ali je Lilah bolja i kreativnija. Njezina hrana je ukusnija. Ja sam majstor za juhe i tu titulu u kuhinji ne gubim – smije se Edo. S obitelji je nerazdvojan, pa supruga i kćeri rado dođu na njegove nastupe. Iako je rođen u Brčkom, Edo je nakon povratka iz Tel Aviva ipak odabrao Zagreb. - Odrastao sam ovdje i uvjeti za život su puno bolji od uvjeta u BiH. Najbitnije je to što moja žena ima obitelj koja živi u Zagrebu već više od 20 godina – kaže Edo, pravog imena Edin Osmić. S Lilah je čekao da njezina kći May iz prethodnog braka napuni 18 godina kako bi se cijela obitelj vratila u Zagreb. - Inače bismo došli i ranije. Zagreb je puno jeftiniji od Tel Aviva, a ovdje nema ni rata već dugo – kaže Maajka. U Izraelu mu nisu nedostajali koncerti i nastupi jer je, kaže, barem jednom mjesečno nastupao negdje na Balkanu ili u Europi. - U Tel Avivu sam uživao u anonimnosti na cesti i u njoj uživam kad god odem tamo, to je zakon – smije se glazbenik. Za kćeri kaže da je trenutačno svaka u svojem svijetu zanimacija. - Starija May je tinejdžerica, ima dečka i internet. Mlađa Yasmin ima lutkice, YouTube i kostime za glumu. Volim ih i nemrem živjeti bez njih – kaže Edo. Sa suprugom Lilah pretežno komunicira na engleskom jeziku. - Koristimo dosta hrvatskih i hebrejskih riječi. Koristimo još puno izmišljenih riječi i izraza – kaže reper. Ovaj mjesec izdaje novi singl “Dolazim i odlazim”, a novi album planira nakon ljeta.  Osim nastupa Ede Maajke u 20:00 sati, posjetitelje Chill&Grill festivala u petak će vas cijeli dan zabavljati i popularni DJ-jevi. Grill delicije će pripremati Dario Lide, a organizirano je i gastro natjecanja za posjetitelje. Osim u poslasticama s roštilja, gosti će moći ćete uživati i u jelima popularnih zagrebačkih restorana, a za okrijepu osigurane su Coca-Cole te čak sedam hrvatskih craft piva i kokteli s Jack Daniel'som. Kada se 'umorite' od fine klope, tu je i chillout zona gdje ćete se moći zavaliti u ležaljke i čitati novine dok ispijate pivo. 