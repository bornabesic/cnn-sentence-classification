Zbog ljubavi bi skidao zvijezde s neba, jer ljubav, kaže mudri farmer, nema granica. Volio bi da mu je žena partner u životu, da zajedno rade i stvaraju i „onda će biti svega“. Realan i jednostavan, Vinko Perković iz Otoka kraj Sinja, nikada i ni u čemu ne vidi problem, jer „sve se da riješiti“. Nisu mu jasni ljudi koji govore da im je dosadno. „Kako im može biti dosadno?“ pita se farmer i zaključuje „Svi zuje, a meda ne daju!“ Njemu nikada u životu nije bilo dosadno, uvijek nešto radi. Najdraže mu je kad pada kiša, jer tada sjedne uz ognjište, zapali vatru i izrađuje gusle, diple i frule.  Krajem devedesetih Vinko je odlučio živjeti na svom ranču na planini Kamešnici i dvadeset godina je tako proveo okružen muflonima, kravama, kozama, divljim svinjama, psima i vukovima. Taj period, i većini ljudi danas nevjerojatan način života, opisao je tako predivnim riječima da vam ga prenosimo u cijelosti:  „Geni te vraćaju u prirodu, to je u svakom čovjeku, jednostavnost privlači. Nakon mjesec dana postaneš dio prirode. Sa zorom se budiš - s izlaskom mjeseca zaspiš. Ispunjen si non-stop, priroda ti sve daje! Nema problema, mozak na pašu, malo imaš i malo ti triba! Ujutro te dočeka zec, svaki dan na istom mjestu i hoda za tobom. Između krava se zavuku srne i divokoze da se sakriju od vuka koji ih goni po noći. S proplanka te gleda medvjedica s medvjedićima i neće ti ništa jer si postao dio njih, dio prirode. Vikendom su dolazili prijatelji gore k meni, znalo nas se skupiti po pedesetak, pa udri nogomet, pjesma, ples i ražanj. Upoznao sam puno planinara jer im je kod mene uvijek bilo zanimljivo.“ Ako želite uz ognjište slušati priče o nevjerojatnim Vinkovim iskustvima i dopustiti mu da vam skine zvijezde s neba, a u potrazi ste za srodnom dušom svoje pismo pošaljite na 'Ljubav je na selu', P.P. 25, 10040 Zagreb, emailom na ljubavjenaselu@rtl.hr ili SMS-om na broj 666555, (3,72 kn), u kojem treba pisati: ljubav, Vinko, te vaša poruka.