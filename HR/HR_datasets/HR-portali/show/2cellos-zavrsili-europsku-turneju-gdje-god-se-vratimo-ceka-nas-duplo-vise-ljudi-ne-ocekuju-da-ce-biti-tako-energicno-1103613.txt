Hrvatski violončelistički dvojac 2Cellos završio je koncertima na španjolskom otoku Mallorci, u katalonskom gradu Gironi i u Rimu ovogodišnju europsku turneju koja je dodatno popularizirala njihovu osebujnu glazbu. Koncert u Mallorci u petak bio je nešto drukčiji od onakvih na kakve su Luka Šulić i Stjepan Hauser navikli. "Možete se opustiti, ovo nije koncert klasične glazbe. Možete plesati, pjevati, napiti se, popeti se na stolove...", poručio je Šulić publici u marini Port Adriano udaljenoj 24 kilometra od grada Palme de Mallorce. Toplu mediteransku večer otvorili su laganim hitovima U2-a i Coldplaya, a obradom pjesme ''Book of Love'' raznježili nekoliko stotina okupljenih u prvim redovima za stolovima. S druge strane pozornice, ljuljale su se jahte bogataša. "Ovo nije naš uobičajen show, inače nema stolova i svi su na nogama", rekao je Hini Šulić. "Bilo je ovo više za jahtaše, no dobro su reagirali". Thunderstruck i Highway to Hell AC/DC-ja i The Trooper Iron Madena podigli su publiku. "Ljudi ne očekuju da će to biti tako energično. Vide dva čela, misle kako je riječ o nekoj klasici, a onda ih šokiramo", kaže Hauser. Publika pozitivno reagira pa stotine ruku u zraku daju ritam. "Čelo je naš glas. Pjevamo kroz njega", napominje Hauser. "Sva sreća da smo od malih nogu našli taj drugi glas, jer nismo nadareni za lijepo pjevanje". Ulaznice su se prodavale po 35, 60 i 90 eura. Monica Cifre, voditeljica marketinga u marini Port Adriano, kazala je: "Doveli smo 2Cellos jer smo tražili nešto drukčije, nešto što bi ovdje unijelo osvježenje". Dvojac je nedavno nastupio u Madridu i Vigu, primorskom gradu na sjeveru Španjolske, što su im bili prvi nastupi u toj zemlji. S Mallorce su produžili u katalonsku Gironu. A tamo su koncert otvorili dvjema filmskim temama – tangom "Oblivion" Astora Piazzolle za film "Enrico IV" te pjesmom "Gabriel's oboe" za film "Misija", što je najava njihova novog albuma. Iz Girone je 2Cellos otputovao u Rim na posljednji koncert višemjesečne turneje. Tisuće posjetitelja dočekale su ih na nogama u glavnom gradu Italije gdje su već ranije bili nastupili. "Gdje god se vratimo, čeka nas dvostruko više ljudi", napominje Hauser. "Turneja nije mogla bolje proći, stvarno smo zadovoljni", kaže Šulić dok se fotografira s obožavateljima koji stoje u redu za autogram i fotografiju. "Uvijek je super gdje god da dođemo". Čela će sada utihnuti na mjesec dana. Toliko će se 2Cellos odmarati prije novog međunarodnog izlaska, ovaj put u Australiju i Južnu Ameriku. U siječnju ili veljači trebao bi izići njihov novi album s obradom filmske glazbe. >> 2Cellos i Pepersi na istoj bini jubilarnog 20. Fuji Rock Festivala