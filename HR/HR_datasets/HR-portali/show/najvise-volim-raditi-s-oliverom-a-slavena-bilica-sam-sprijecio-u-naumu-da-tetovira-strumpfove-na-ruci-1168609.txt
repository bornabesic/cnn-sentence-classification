Žare Batinović, jedan od naših najpoznatijih redatelja videospotova u sklopu Split spot festivala otvorit će izložbu "Iz ruke", na kojima će predstaviti fotografije sa snimanja spotova za neke od naših najpoznatijih izvođača. Izložba će u splitskoj Kinoteci Zlatna vrata biti otvorena od 20. do 27. svibnja. Batinović je počeo snimati 90-ih godina, a najpoznatiji je po spotovima za Gibonnija, Daleku obalu, Nenu Belana, Gorana Baru, Bajagu, Olivera, TBF, Parni valjak i mnoge druge. Gotovo sve ih je napravio sam, sa snimateljem Borisom Poljakom. - Snimio sam više od 150 spotova, a anegdota je puno. Ova će izložba biti poput onih dodataka na DVD-u, kad pokazuju kako se snimao neki film. Većina tih spotova nastala je s malim budžetom, a snimali smo poput nekih gerilaca. Najgore mi je što sam pun ideja koje su često ispred svog vremena. Recimo, imam neku ideju koja je neostvariva u našim prilikama, a onda takav spot za godinu dana snime Coldplay ili Radiohead - govori nam Batinović. A ideje mu, kažu dolaze tako da vrlo malo prati pjesmu za koju radi spot. Više sluša neke od svojih najdražih izvođača kao što su David Bowie ili Pink Floyd. A neke od rekvizita pronašao je slučajno. - Evo, ona anđeoska krila iz Barinog spota "Teške boje" sam tri godine držao u automobilu. Znao sam da će mi kad-tad koristiti. Crnu djevojčicu koja ih nosi sam, vjerovali ili ne, odmah našao u Splitu. Teže mi je u Splitu bilo naći rotvajlera nego malu crnkinju. Imao sam smo ideju da Baru snimim krvavog. U Zagrebu sam snimio nekoliko kadrova ispred zelenog ekrana, a kasnije u Splitu kompjuterski dodavao pozadinu - priča nam Batinović o nastanku jednog od svojih najpoznatijih spotova, za koji je dobio Porin.   Za spot "Genije" TBF-a dobio je nagradu Crni mačak, a i s njim je zanimljiva anegdota. Dio su snimali u Mostaru u prostoru tvornice Aluminij. Batinović je tamo poveo dvojicu Splićana koji su glumili kauboja i Indijanca. - Problem je bio što sam imao pištolj, ratni trofej koji mi je osobno poklonio Thompson. Kad su vidjeli na granici njih dvojicu u automobilu obučene kao kauboja i Indijanca rekli su da odmah izađemo . Gotovo je, pomislio sam da će nam praviti probleme zbog pištolja, kad ono, svi su se htjeli fotografirati s njima - dodaje Batinović. U istom spotu Žare je imao ideju i da dizalicom podigne automobil u zrak. Bojao se ikog pitati, pa je odlučio to napraviti s bratovim starim "Stojadinom".   - Nisam ni njemu ništa rekao. Pomislio sam, ako mu ga razbijem, radije ću njemu dati nekoliko stotina eura, nego da razbijem neki skuplji auto. Možete misliti situaciju - obitelj na petom katu splitskog nebodera ruča, a odjednom im se ispred prozora pojavi "Stojadin"! Kad je spot bio gotov, došao sam bratu i rekao mu - pa mogao bi sad i počastiti, pojavljuješ se u mom spotu. On nije imao pojma - smije se Batinović. Redatelj izdvaja i suradnju sa Slavenom Bilićem, kojem je snimao spot s grupom Newera. -  Zvao sam Davora Gavrana iz grupe Dioniza da mi pomogne. Tek kad je Gavran došao, shvatio sam da je malo popio. Došlo mi je da propadnem u zemlju od sramote. Pa kako će sad on pijan raditi s Bilićem? Međutim, on je sve odlično odradio i jako se svidio Biliću, kojem je kasnije i postao glasnogovornik u HNS-u. Sutradan se Bilić išao tetovirati i počeo mi je pričati da bi on volio staviti Štrumpfove. Pa di ćeš te Štrumpfove, vilenjake i slično. Smijat će ti se svi. Bolje ajde na neku mistiku - rekao sam mu, i srećom, poslušao me - priča Batinović. Kao najdraže pjevače s kojima je radio izdvaja dvojicu: Olivera Dragojevića i Bajagu. - Što su veće zvijezde, to su jednostavniji. Oliver voli sa mnom raditi jer zna da ga neću puno zamarati. Pusti me da radim jer zna da ću napraviti super posao - kaže nam Žare. Nakon Splita, izložba Žare Batinovića moći će se pogledati u Zagrebu, Sarajevu i Beogradu.