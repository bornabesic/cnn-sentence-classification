Premda je i u Hrvatskoj i u svijetu uspio izgraditi karijeru uspješnog glumca, Goran Višnjić posvećen je i drugim interesima, a među njima je borba protiv zlostavljanja i napuštanja životinja. Višnjić je već više puta bio uključen u kampanje za prava životinja i protiv nošenja krzna, no slabo je poznato da je njegova supruga Eva Višnjić još aktivnija na tom polju. Kćer filmskog redatelja Antuna Vrdoljaka, koja s Goranom i njihovom djecom živi u Los Angelesu, prije nekoliko je godina promijenila ime Ivana Vrdoljak i postala Eva Višnjić, no čini se da još uvijek ima onih kojima nije jasno zašto je do toga došlo pa je odlučila odgovoriti javnom objavom na profilu na Facebooku. U podužoj se objavi dotaknula mnogih stvari, od promjene imena, preko brige za životinje i za djecu, kao i suprugove kćeri koju je dobio iz vanbračne veze sa Šibenčankom Mirelom Rupić. Na njezinu je objavu reagirala upravo i Mirela, i to riječima podrške. ‘Ovo sam ja. Eva Višnjić. Bez šminke i fotošopa. Samo ja. Ne, nisam više Ivana, ali ne kužim zašto to ikoga smeta? Zašto mi se ljudi koji me uopće ne poznaju, obraćaju s imenom koje više nije moje? I zašto je normalno i prihvatljivo da sam promijenila prezime, ali ne i ime? Moji roditelji su me htjeli nazvati Marija, ali da udobrovolje drugim članovima obitelji, na kraju su me nazvali Ivana. Moj otac me oduvijek zvao, od milja, Nune. Gotovo nikad pravim imenom. Ali, moji roditelji mene mogu zvati kako god to oni žele. Jer oni su moji roditelji i ja ih volim i poštujem. Ne, nisam promijenila ime jer Amerikanci "nisu mogli izgovoriti Ivana" (to je novinarska sloboda i izvrtanje izjava) nego zato što nisam htjela biti "Ruskinja ili Ajvana kao Ajvana Trump" (da, Amerikanci ime Ivana pretežno izgovaraju Ajvana). Ne želim imati nikakvu poveznicu s Trumpom jer njegova obitelj za mene predstavlja sve ono što ja nisam; kič, snobizam i manjak pravih vrijednosti. Ja volim životinje koji Trumpovim sinovima služe samo kao živa meta koju treba upucati ili servirati na tanjuru za jelo, a Ruskinja nisam pa tako niti ne želim biti. Htjela sam biti Amerikanka što sam i postala. Iako sam i dalje i Hrvatica jer se nisam morala odreći svojeg porijekla do kojeg mi je stalo. Stalo mi je toliko da sa svoje troje djece isključivo pričam na hrvatskom jeziku i ne dozvoljavam im ubacivanje engleskih riječi. Jako mi je žao kada vidim da se ljudi srame svojeg porijekla i ne uče svoju djecu materinji jezik. Dakle, nisam Ivana i prestanite se nervirati ili zamarati oko toga. Ja sam Eva, vozim Teslu i stalo mi je do ove planete i SVIH živih bića iste. Ne zanima me skupocjeni nakit, dizajnerske krpice, a pogotovo ne krzno, koža i sve što je vezano za ubijanje i mučenje drugih živih bića. Ja, za razliku od gospodina predsjednika, znam da globalno zatopljenje postoji. I da, iako volim i spašavam životinje, volim znate i djecu. Imam dvoje usvojene djece uz jedno biološko. Tako da meni ne možete predbacivati kako spašavam životinje dok ima ne zbrinute djece po svijetu. Nisam narkomanka niti sam ikada bila. Jesam za legalizaciju marihuane jer znam da je ta trava lijek, ali sam protivnik cigareta i alkohola. Zanima vas još nešto o meni? Aha, da, zanima. Pa da vam i na to odgovorim; Lana je prelijepa i preslatka curica koju sam imala priliku upoznati. Moja djeca je vole. Ali ona nije moje dijete pa prema tome, prestanite mene ispitivati o njoj jer ne mogu razgovarati o djeci čija nisam ja majka. Eto toliko o meni. A svima koji se i dalje zamarate sa mnom, želim da nađete u svojem životu i svom srcu mir i ljubav. Peace, Love and rock'n roll’   Evini su prijatelji komentirali da je posve u pravu te da se ne bi trebala zamarati zlobnim jezicima, a posebno je iznenadio komentar Mirele Rupić koja je napisala: ‘Draga Eva, najprije ću tebi uputiti riječi da bi ovaj svijet bio Raj kada bi u njemu bilo više ljudskih duša poput tvoje u kojoj živi izvor onog najbitnijeg dijela čovjeka, a to je ljubav. Ti imaš srce k'o nebo koje je puno bezuvjetnog razumijevanja, mira, iznimne ljudskosti i nadasve srce puno ljubavi prema cijelom svijetu, a tomu smo živi svjedoci Lana i ja. Svi oni koji iz meni neznanih razloga, a niti ih želim znati, tebe stavljaju na svoje prljave jezike neka ne budu razlog tvog opravdavanja jer tko god je tebe upoznao jasno je uvidio veličinu ljudskosti u tvojoj duši, a mi smo apsolutno kompetentne za tu potvrdu. Mnogi bi ljudi, da žive 7 života, teško postigli ono što ti nosiš u svojoj nutrini, ali im zlo ne da i u konačnici svi zli ljudi najviše jedu sami sebe jer čovjek je ono što nosi u sebi i sukladno s tim se i ponaša, ali posljedice najviše ispašta sam sa sobom bez obzira koliko drugoga uspije poniziti i/ili povrijediti. Ja znam da ćeš ti uvijek ostati ista s dušom enormne ljudske dobrote i ljubavi, a ovaj svijet je sretan što postoje ljudi kao što si ti i zato ne dopusti da do tvog mira dolaze tuđi otrovi već pružaj sebe svojoj divnoj obitelji, familiji, prijateljima i životinjama koje su daleko plemenitije od mnogih u ljudskoj rasi jer njima je zloba potpuna nepoznanica. Šaljemo ti do neba, a tvoja 3 malena sunca imaju veliki zagrljaj od Lane’   Simbole ljubavi i podršku ispod objevae ostavila joj je i Lejla Filipović. Goran Višnjić je s Ivanom Vrdoljak, koja mu je tad bila djevojka, preselio u Los Angeles kad je dobio ulogu u hit seriji ‘Hitna služba’, a 1999. su se vjenčali. Prije sedam godina postali su roditelji malenog Tina, kojeg su odlučili posvojiti, no iste se godine Goran našao usred afere kad se otkrila njegova vanbračna veza s nekadašnjom školskom prijateljicom iz Šibenika, Mirelom Rupić. Nakon brojnih zavrzlama i sudskih okršaja Višnjić je priznao vezu s Mirelom i malenu Lanu Lourdes za koju je od tada plaćao alimentaciju. Iako je tvrdio da ne želi imati veze s Lanom, očito su se odnosi s godinama poboljšali, strasti se smirile, a ako je suditi po komentarima i objavama na Facebooku proširena obitelj funkcionira normalno, a djeca se osjećaju voljeno što je u konačnici najvažnije. Da su preljub doista ostavili iza sebe, Goran i Eva dokazali su 2011, kada su se odlučili na drugo dijete te su uz pomoć surogat majke dobili sina Viga Lea, a dvije godine kasnije posvojili su četverogodišnju djevojčicu Sofiju Vivien. Eva je inače aktivno uključena u pomaganje životinjama i hrvatskim skloništima o čemu ne voli puno pričati.