U nedjelju će u showu ''Tvoje lice zvuči poznato'' prvi put jedan natjecatelj održati mini koncert, što je novost ove treće sezone. Ovaj zadatak dobit će Matteo Cetinski kojem je ovotjedni zadatak transformacija u Akija Rahimovskog, pjevača Parnog valjka. Publici i žiriju izvest će pjesme ''Jesen u meni'' i ''Lutka za bal''. – Zadovoljan sam jako, odrastao sam s njima. Prvi tulumi bili su s njihovim pjesmama, prva zaljubljivanja…Jedva čekam tu masku. No nastup je vokalno zahtjevan – kaže Cetinski.  Filip Dizdar otpjevat će ''Sexyback'' Justina Timberlakea, a Filip je oduševljen što za ovu transformaciju ne mora nositi štikle niti se treba šminkati. Magazin je već nekoliko puta bio zadatak natjecateljima showa prethodnih sezona, no prvi put netko će utjeloviti pjevačicu Andreu Šušnjaru. Lana Jurčević zbog ovog zadatka postaje plavuša i utjelovljuje prvi put  nekoga s domaće glazbene scene.  – Jako sam zadovoljna zadatkom. Napokon sam došla na svoje govorno područje. Oduvijek sam htjela biti pjevačica Magazina – zadovoljno kaže Lana. Damir Kedžo će se transformirati od tonova C3 u prošloj emisiji do robusnog baritona Toma Jonesa u ovotjednom izdanju showa. Kedžo će se morati postarati otprilike 30 godina. – Naravno da me malo strah. Prošao je sve glazbene pravce i uvijek je bio genijalan. Jako se veselim, možda i najviše do sada – kaže Kedžo. Ana Maras Harmander nije skrivala sreću kad je u prošloj emisiji saznala da se mora transformirati u Thompsona. Žanamari Perčić izvest će pjesmu ''Jai Ho'' od Pussycat Dolls, a Fil Tilen i joker izvođač Hane Hegedušić postat će Indira Levak iz Colonije.