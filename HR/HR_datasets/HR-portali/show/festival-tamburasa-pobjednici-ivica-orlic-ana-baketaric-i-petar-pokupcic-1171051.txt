Po 43. put živopisno mjesto Kaptol pod Papukom bilo je domaćin Festivala tamburaških pjesama Zlatni glas zlatne doline 2017. koji je okupio je devet solista uz pratnju TS Rubato, te 13 tamburaških i zabavnih sastava s područja kontinentalne Hrvatske, te susjedne Austrije. Nakon izvođenja 20 novih pjesama kao gosti večeri nastupili su poznati tamburaši Slavonski dukati iz Đakova uz koje je na pozornici zapjevao i požeško-slavonski župan Alojz Tomašević. Pobjednik festivala je Ivica Orlić uz svoj sastav Daj šta daš iz Beča s vlastitom pjesmom Sjeti se noćas mene, drugu nagradu žirija osvojila je Pleterničanka Ana Baketarić pjesmom Jedina ljubav koju je na tekst Ivana Olića uglazbio Alen Mozer, te treću Petar Pokupčić iz Sladojevaca kraj Slatine sa svojom skladbom Sretan rođendan. Najviše glasova publike dobila je mlađahna Dorotea Markanjević iz Daranovaca (pjevala je pjesmu Berislava Berača Široka ravan), a slijede  pjevačka skupina Baće iz Tenje uz tamburaše Žeteoce pjesmom Slavonsko jutro, te Žute dunje iz Cernika (pjesma Nedaj zemlju autora glazbe Alena Mozera i tekstopisca Ivana Olića). Iz požeškog kraja još su nastupili tamburaši Sanjari iz Kutjeva i solista Mihael Ribičić iz Grabarja. Zamjenik načelnika općine Kaptol Josip Sodudek zatvorio je festival i proglasio otvorenim natječaj za takvu priredbu dogodine. Objavljen je festivalski album koji se prodavao po simboličnoj cijeni, a prihod od prodaje namijenjen je Caritasu župe sv. Petra i Pavla u Kaptolu.