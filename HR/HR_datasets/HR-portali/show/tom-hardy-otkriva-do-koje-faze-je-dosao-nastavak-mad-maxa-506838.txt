Kada se 2015. godine redatelj i scenarist George Miller vratio u filmski svijet sa svojim filmom 'Pobješnjeli Max: Divlja cesta', malo tko je očekivao toliki uspjeh kakvog je film polučio. I kod publike, a i kod kritike film je ostavio dobar, čak bi se moglo reći i odličan dojam, a niti na blagajnama nije kaskao. Stoga su pitanja o nastavcima krenula praktički odmah po izlasku filma iz kina. Iako se pričalo nešto o drugom pa i trećem dijelu, George Miller je u jednom trenu izjavio da ništa od toga neće biti te da neće biti novog Pobješnjelog Maxa. No kako sada redatelj tvrdi, krivo ga se protumačilo. - To je bio totalno krivo protumačen intervju. Nalazio sam se na premijeri u New Yorku i sve je bilo bučno kad me reporterka pitala ta pitanja. Nije dobro shvatila i primila je samo krive podatke. Rekao sam da još jedan Pobješnjeli Max neće biti moj naredni film, a ne da neće biti više filmova o Maxu - Izjavio je Miller. I glavni glumac filma, Tom Hardy, je u nedavnom intervjuu pojasnio što se sada događa i što možemo očekivati od nastavaka. - Da, mislim da će se snimati. Ne znam kada počinje, no vjerujem da je u planu. Ima sad nekoliko ideja koje kruže, čekam da me netko nazove. Stvarno je to bilo dobro iskustvo - prisjetio se Hardy. Film je osvojio šest 'Oscara', a bio je i nominiran za najbolji film te najboljeg redatelja. Utržio je 378 milijuna dolara na proračunu od 150, a kako smo rekli, i publika i kritika su ga voljeli. Na stranici Rotten Tomatoes film ima podosta impresivnih 97%, što je ocjena koju malo filmova ima. O svim vijestima vezanim za ovaj film pravovremeno ćete moći čitati na našim filmskim stranicama. Tema: FILM 