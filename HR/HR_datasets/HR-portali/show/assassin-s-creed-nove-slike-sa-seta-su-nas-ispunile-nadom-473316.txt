Posve nove slike, na kojima se vidi naslovni lik Callum kako se bori s protivnicima i kako se priprema otići u prošlost, su nam istinski usadile nadu da bismo mogli dobiti dobru ekranizaciju neke video igre. Premda mislimo da praktički svi već znaju o čemu se radi u ovom iznimno popularnom serijalu igara, nije na odmet ponoviti za onih par koji su uspjeli zaobići ove igre. Callum Lynch, kako se zove lik u filmu, a kojeg glumi Michael Fassbender, putem nove tehnologije stekne sjećanja svojeg pretka Aguilara, u 15.st. u Španjolskoj. Nakon što Callum otkrije da potječe iz misterioznog tajnog društva, Asasina, odluči uništiti tiranske i moćne Templare koji ugrožavaju današnji svijet. Uz Fassbendera, u filmu još možemo očekivati i Marion Cotillard, Jeremyja Ironsa, Brendana Gleesona i Ariane Labed. Redatelj Justin Kurzel je 2015. godine s Fassbenderom snimio hvaljen film po Shakespeareovom predlošku, 'Machbeth'. Stoga, iako su adaptacije video igara već godinama na lošem glasu, posve je moguće da ćemo ovaj put dobiti kvalitetan film. Film bi u kina trebao stići u prosincu 2016. godine, a prvi foršpan moći ćete pogledati na 24sata.hr čim izađe. Što mislite, hoće li Fassbender moći dobro predočiti smrtonosnog ubojicu? Hoće li Callum biti bolji od Enzia? Tema: FILM 