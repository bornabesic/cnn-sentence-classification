Vesela Splićanka Nives Pogorelić, natjecateljica RTL-ovog realityja 'Ljubav je na selu', nalazi se na Stankovom imanju, za kojeg ima samo riječi hvale. - Stanko je velika dobričina, no jedini je problem što je naivan. Povjeruje svakome, bez da provjeri – zaključila je Nives. Osim što uživa na njegovom imanju i što je gledatelji pamte kao veselu osobu koja se voli družiti s ovcama, Nives priznaje da ne bi mogla živjeti u Drnišu. - U Drnišu bih jedino mogla imati vikendicu te tako uživati vikendima, no ne bih mogla živjeti tamo. Lijepo je sve, no različiti mentalitet – objašnjava Nives te dodaje da se odlično slagala s Ksenijom i Ljubicom. - Obje su super i dobro se slažemo! U početku, Ljubicu nisam dobro odgonetnula, no s vremenom sam dobila i sliku o njoj. Obje su odlične žene i drago mi je što smo se upoznale! – priznala je Nives i dodala da je to i bio jedan od razloga zašto se prijavila u emisiju. - Otišla sam se zabaviti i upoznati nove ljude! – dodaje. Moment koji gledatelji pamte je definitivno večer kod Stanka gdje su dame uživale, no gdje nije bilo odojka budući da Nives ne jede janjetinu. - Ne volim janjetinu i upozorila sam ga na to! Stanko nije ispunio svoje obećanje! – kazala je Nives kroz smijeh. Gordana Zetkov je jednostavna i radišna žena koju je put odveo na Draženovo imanje. Dok se simpatična Riječanka nalazi kod Dražena, priznaje da je on vrlo gostoljubiv, ali da nije materijal za brak. - Dražen je gostoljubiv, ali nije obiteljski čovjek! – započela je Gordana te dodala da je od prvog dana znala da je on hajdukovac, dok je ona dinamovka. - Nije mi smetalo to što je hajdukovac jer ne gledam tko za koga navija već gledam kakva je tko osoba. Bitno je samo jedno, a to je da je ta osoba čovjek! – objašnjava. - Dražen je veliki avanturist. Voli crne žene i nije uspio ništa dobiti od Snježane! Htio je Snježanu i tražio ju je da spavaju zajedno, no taj mu se san nije ostvario! Nisu sve žene iste! – iskreno je kazala simpatična Gordana te dodala da je vidjela i čula to svojim očima, te je od toga dana otkrila pravu istinu o Draženu. - On ne bi mogao biti s niti jednom ženom jer on nije materijal za brak, a žena koja bi bila s njim mora biti luda i otkačena poput njega. Dražen se prvo mora uozbiljiti da može zasnovati brak. Ne može mu biti Hajduk prvi na mjestu pa onda žena, djeca i ostalo. – zaključuje Gordana. Gordanina majka je poznata Sonja Rovčić, žena koja je najviše puta darovala krv i to čak 125 puta, na što je Gordana jako ponosna. – Ne znam hoću li uspjeti maminim stopama, voljela bih da krenem, ali sve to ovisi o zdravlju. Majka je puno ljudima pomogla i to je jedna lijepa gesta! S druge strane, ja puno radim i uz sve noćne smjene, treba tijelu odmora, tako da ne znam bi li uspjela! – kazala je ponosno Gordana.