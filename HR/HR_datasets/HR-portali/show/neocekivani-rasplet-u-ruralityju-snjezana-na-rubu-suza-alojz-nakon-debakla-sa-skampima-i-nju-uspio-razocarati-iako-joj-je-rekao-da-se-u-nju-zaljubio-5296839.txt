Alojz i Snješka uživali su u najnovijoj epizodi emisije 'Ljubav je na selu' na Brijunima vozeći se u autiću po safari parku, a Alojz je zaključio da je Snješka baš za njega. 'Nikad neću požaliti na odabiru Snješke!', kazao je Alojz, piše RTL. Stanko i Ljubica za to su vrijeme pričali tko kod koga treba doći u posjet. 'Kad ti dođeš kod mene, hoće li tu biti nekog žešćeg veselja?', upitala ga je Ljubica. 'Naravno da će biti, dovest ću sve KUD-ove, sve će se tresti!', rekao joj je Stanko. 'Ja mislim da bismo mogli uspjeti skupa i započeti život zajedno', otkrio je Stanko u kamere. Sandra i Tin, te Denita i Dino otišli su na kuglanje. Budući da nitko od njih dosad nikad nije kuglao, svi su se smijali kako bacaju kugle, no na kraju su ipak pobijedili Sandra i Tin, a Dino je po 'starom kuglačkom običaju' morao obrisati pod. Dražen i Mirjana otišli su u akvarij, gdje je Mirjana objašnjavala Draženu vrste riba. 'Ja sam malo ogladnio gledajući ove ribe', rekao joj je Dražen pa su otišli na romantičnu večeru. Alojz i Snježana su razgledavali ostatke rimskih građevina, a došli su i do 'stupa ljubavi', gdje je Alojz priznao da prema njoj gaji osjećaje. 'Ja bih ovdje mogla ostati živjeti', kazala je Snješka. 'Ja bih mogao isto, ali ne bez tebe', odgovorio joj je Alojz te dodao da joj to govori njegovo srce. 'Znači, ti nešto osjećaš prema meni?', upitala ga je. 'Pa mogu reći da sam se zaljubio, ali ne znam kakvi su tvoji osjećaji?' 'Nadam se da postoji neka svijetla budućnost za nas dvoje i nadam se da će biti nešto više', objasnila je.  Mario je, pak, svoju odabranicu Josipu odlučio prošetati ulicama Rovinja, što je bila idealna prilika da malo ozbiljnije popričaju. 'Imam jedan prijedlog za tebe. S obzirom da imaš stvari kod sebe, ja bih da ideš sa mnom u Otočac', predložio joj je Mario. 'Moram pitati roditelje hoće li me pustiti', kazala je Josipa te dodala da ju je malo 'presjeklo' kada ju je Mario pozvao u Otočac budući da je, kako kaže, njihova veza još uvijek prijateljska. 'Josipa za sve misli da ima vremena, dosta je hladna, ne pokazuje osjećaje i uglavnom je tvrdi orah', otkrio je Mario. Alojz je Snježanu za to vrijeme odveo na romantičnu večeru, gdje su im poslužili škampe koje nisu znali jesti, no na kraju su se snašli iako je Alojz pokušao rezati škampa nožem. 'Imam još jedno iznenađenje za tebe!', rekao joj je Lojzek te izvadio kutijicu s mašnom. 'Ajme, nije valjda to ono što mislim da je!', uzbuđeno je otvarala poklon Snježana aludirajući na zaručnički prsten. No, kad je otvorila poklon vidjela je rinčice u obliku srca te nije mogla sakriti razočaranje, iako je u kameru rekla da se nije razočarala. Došlo je vrijeme da svi kandidati sjednu u kombi i zajedno odu na izlet u Istru, gdje će biti smješteni u vili. Na ulazu u vilu dočekala ih je Marijana i sve ih ugostila. Tin i Sandra rekli su da njihova veza ide u dobrom smjeru, dok su Dino i Denita otkrili da su prijatelji te da za sada nisu pokušavali ostvariti ljubavnu vezu. Mirjana i Dražen su rekli kratko da se pojavila neka iskrica među njima, a Mario i Josipa su Marijani prešutjeli odgovor na pitanje hoće li se vjenčati. 'Jesi li pronašao svoju golubicu?', upitala je Marijana Alojza kada je stigao pred vilu sa Snježanom. 'Jesam!', rekao joj je Lojzek te tako potvrdio da su on i Snježana ostali zajedno. Čim su ušli u kuću Josipa i Mario su se posvađali jer Josipa nije željela spavati s Marijom u krevetu. 'Tu ja spavam, ti možeš na podu!' 'Ja ću tu spavati', bio je uporan Mario 'Ako ti ne odgovara, odi spavati u drugu sobu', kazao joj je. Na to se Josipa naljutila i otišla u drugu sobu. 'Nije zaiskrilo između mene i Marija i još uvijek smo u prijateljskoj zoni', otkrila je Josipa. 'Cijelo vrijeme su neke trzavice i nije željela da spavam s njom u sobi', komentirao je Mario Josipu, prenosi RTL.