DreamWorksov ’Ghost in the shell' će po svemu sudeći biti sniman u Paramount Picturesu, a ne u Disneyju. To je finale priče koja je počela tako što je  Steven Spielberg otišao od Disneyja u Universal. Osim njegovog prelaska, činjenica da je Paramount odlučio financirati dio filma je vrlo vjerojatno pridonijela situaciji. Ipak, tko olako odbija desetke milijuna dolara?     Za one koji nisu upoznati s cijelom pričom, 'Ghost in the Shell' je japanska manga pisca Masamune Shirowa, prvi put izdana 1989. godine. Nakon serije stripova, izdan je i, sada legendaran i kultni, anime film. Poslije tog filma je napravljena i serija, a kasnije su snimljena još dva nastavka filma.     Igrani film će biti fokusiran na Motoko Kusanagi (glumi ju Scarlett Johansson), kiborgicu koja vodi specijalnu postrojbu u bliskoj budućnosti, zaduženu za borbu protiv kiberterorizma i ekstremizma. Osim Scarlett Johansson, u filmu će se pojaviti i Pilou Asbaek, vrlo vjerojatno u ulozi drugog glavnog lika, kiborškog diva Batoua. Rupert Sanders, redatelj popularnog filma 'Snjeguljica i lovac', režirati će film, kojeg u kinima očekujemo u ožujku 2017. godine. Tema: FILM 