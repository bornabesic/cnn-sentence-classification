LEGO Batman film je ovog vikenda debitirao u američkim kinima na prvom mjestu posljednje box office ljestvice te je u svojem pohodu prestigao i uratke kao što su 'John Wick 2' te 'Pedeset nijansi mračniji'. Kockasti Batman je tako u svoja prva dva dana u SAD-u utržio preko 55 milijuna američkih dolara, što je do sada najbolje kino otvaranje u 2017. Unatoč tome, novi Lego film je malo podbacio u odnosu na prvotne projekcije prema kojima je na američkom tržištu trebao zaraditi oko 60 milijuna dolara u ovom periodu. Za kontekst, film je imao budžet od 80 milijuna dolara. Nastavak 'Pedeset nijansi sive' se pak našao na drugom mjestu box office ljestvice sa zaradom od nešto više od 46 milijuna dolara, a pratio ga je drugi John Wick film koji je utržio oko 30 milijuna dolara. Kompletnu prošlotjednu top 10 box office listu donosi IGN Adria. 'Lego Batman' i 'Pedeset nijansi mračniji' možete pogledati i u našim kinima, u distribuciji Blitza, dok ćete se na drugi dio sage o najboljem ubojici svih vremena, 'John Wick 2', morati strpjeti do narednog tjedna. Tema: FILM 