Svijet je prije točno 25 godina ostao bez jednog od najboljih rock'n'roll pjevača svih vremena. Na današnji dan 1991. napustio nas je Freddie Mercury, pravim imenom Farrokh Bulsara, legendarni pjevač grupe Queen. Samo 24 sata prije objavio je kako je HIV pozitivan. Budući da nije pio lijekove, nije se dugo mučio, a na kraju mu je presudio obični bronhitis. Freddie je bio rođeni šoumen, volio je život, ali i raskalašeno ponašanje. Putovao je privatnim avionima, radio lude zabave na kojima su patuljci posluživali kokain na srebrnim pladnjevima, a imao je velik broj ljubavnika, pa je ponekad znao tijekom noći spavati i sa šestoricom muškaraca. No, obitelj i prijatelji znali su ga kao stidljivog čovjeka, koji je volio jesti ljute kobasice, skupljao je rijetke marke iz afričkih zemalja, volio je japansku umjetnost i mačke. Razlika između Freddiejeva javnog i privatnog života intrigira i danas mnoge njegove poštovatelje. Glas od četiri oktave Farrokh Bulsara rođen je 1946. na Zanzibaru, danas dijelu Tanzanije, gdje je njegov otac, inače Indijac, radio u britanskom uredu. U Veliku Britaniju došao je s 18 godina i pohađao fakultet za umjetnost i grafički dizajn, što će se u karijeri grupe Queen primijetiti na omotima albuma te ponekad i na garderobi sastava. Freddie je izradio i poznati logo grupe. U Engleskoj je upoznao Rogera Taylora i Briana Maya, koji su zajedno s Timom Staffellom svirali u sastavu Smile. Nedugo nakon toga Staffell odlazi iz sastava i na njegovo mjesto dolazi Freddie. Dolaskom Freddieja koncepcija i izgled grupe se bitno mijenjaju, a upravo je Mercury dao novo ime grupi. Nešto kasnije, nakon nekoliko neuspješnih basista, dolaskom Johna Deacona, konačno je 1970. osnovan jedan od najpoznatijih svjetskih sastava – Queen. S glasom nevjerojatnog opsega od čak četiri oktave, bio je jedan od najboljih vokala na tadašnjoj glazbenoj sceni, te se ujedno i danas smatra jednim od najvećih vokala u glazbenoj povijesti. Freddie je imao izuzetan talent za pisanje pjesama i melodija. Na to je utjecalo njegovo iskustvo u raznim vrstama glazbe, od indijske do britanske i američke. Njegova uvjerljivo najbolja i u svijetu najpoznatija pjesma je "Bohemian Rhapsody", s albuma "A Night at the Opera" iz 1975. godine. Njegovi prijatelji uvjereni su kako je upravo ta pjesma bila njegov "izlazak iz ormara" i borba s kompleksnim vezama. Grupa je vrlo brzo postala uspješna, čemu je najviše pridonio Freddiejev vrhunski vokal. Izdali su 18 albuma na kojima se našlo puno hitova. Zanimljivo je da njegova obitelj nikad nije znala da je gay, a do posljednjeg trenutka tajio im je kako je HIV pozitivan. Iako je bio deklarirani homoseksualac, njegova najveća ljubav bila je Mary Austin, s kojom je bio u vezi šest godina, prije slave s grupom Queen. Ostali su u dobrim odnosima sve do njegove smrti, a Mary je jedina osoba koja zna gdje je urna s Freddiejevim ostacima. Ove godine, na 70. godišnjicu njegova rođenja, Međunarodna astronomska unija po njemu je nazvala jedan asteroid. Zanimljivo, asteroid je otkriven 1991., baš kad je Freddie napustio ovaj svijet. Kao da je znao, Freddie je sebe u velikom hitu  "Don't Stop Me Now" iz 1979. i opisao kao  "a shooting star leaping through the sky", odnosno "zvijezdu padalicu koja leti kroz nebo". >>Uzbudljivi Live Aid: Freddie Mercury 'bario' Bona Voxa 