Festival Ultra Europe održat će se četvrtu godinu zaredom na splitskom stadionu Poljudu od 14. do 17. srpnja, nakon čega seli na Brač, Hvar i Vis, a na osam pozornica nastupit će više od 160 izvođača koji bi trebali privući oko 150 tisuća posjetitelja iz 143 zemlje te 500 stranih novinara, najavljeno je danas na posljednjoj konferenciji za novinare uoči najvećeg festivala elektronske glazbe u Europi. Direktor komunikacija Luka Jureško rekao je na konferenciji za novinare kako im je drago da je i ove godine Split domaćin festivala koji je s tri dana na početku produžen na cijeli tjedan, čime je postao najduži Ultra festival na svijetu. Festival, koji je jedini među Ultra festivalima zahvaljujući ljepoti Splita, Brača, Hvara i Visa dobio ime "World Premier Destination Festival", počinje 14. srpnja splitskim partyjem u "Giraffe Palm Beach Houseu", nakon čega će sljedeća tri dana na Poljudu nastupiti, uz ostale, Carlcox, David Guetta, Marco Carola, Solomun, DJ Snake, Alesso, Adam Beyer, Afrojack, Nero, Armin van Buuren, Deadmau5 i Martin Garrix. Odgovarajući na novinarska pitanja, Luka Jureško je rekao kako godinu dana surađuju sa svim institucijama zaduženima za sigurnost te da su učinili sve kako bi se Ultra Europe održao i ove godine. Istaknuo je kako dosad nisu imali nikakvih neugodnosti, a očekuju da će tako biti i ove godine. "Suradnja s gradom i županijom je odlična. Bez njihove potpore, ovaj festival sigurno ne bi mogao opstati, tako da vjerujemo kako će u Splitu ostati i sljedeće godine. Nadamo se da će i Ministarstvo turizma imati sluha i prepoznati benefite koje Ultra Europe festival ima za grad, županiju i zemlju. Očekujemo veću potporu od 600 tisuća kuna", rekao je Jureško. Zainteresirane za trodnevno praćenje Ultre u Splitu upozorio je da karte ne kupuju od neovlaštenih prodavača, nego isključivo u Tisak mediji i Tiket shopu. Splitski dogradonačelnik Goran Kovačević rekao je kako grad tom festivalu daje potporu od 1,2 milijuna kuna jer je od samog početka prepoznao da će biti poticajan za razvoj turizma. Dodao je da je u gradu sve spremno za veliki spektakl. "Ove godine je novost ulaz s južne strane, dvostruke ograde i personalizirane ulaznice", rekao je Kovačević te podsjetio da su Split i Hrvatska iznimno sigurna odredišta. Festival, koji je prošle godine preko interneta pratilo šest milijuna gledatelja, dodatna je vrijednost za Split, ali i Hrvatsku, istaknula je direktorica gradske Turističke zajednice Alijana Vukšić. Dodala je kako je danas u Splitu registrirano više od 22.300 postelja, a prije četiri godine, kad je Ultra Europe festival stigao u grad, bilo ih je 13 tisuća. "U prvih šest mjeseci ove godine ponovno smo zabilježili dvoznamenkasti rast dolazaka i noćenja. Ultra će pridonijeti da ovaj mjesec bude iznimno uspješan", rekla je Vukšić, ističući da gosti koji dolaze na taj festival troše više od 125 eura na dan i da ih treba zadržati te vratiti uz pomoć drugih sadržaja. Na pitanje novinara kako to da je Ultra Europe festival od države dobio samo 600 tisuća kuna iako ona od njega izravno zaradi 40 milijuna eura, savjetnik ministra turizma Ivo Bašić je odgovorio kako nakon ovogodišnje Ultre treba sjesti za stol i dogovarati se o drugim uvjetima. Direktor tvrtke Travel 2 Ultra Sandi Kuplen pozvao je Ministarstvo turizma da tom festivalu ubuduće financijski više pomognu. "Mislim da je jasno što je Ultra napravila za hrvatsku državu i da ima mnogo projekata koji u državni proračun donesu znatno manje novca, a dobiju veću potporu. Nije ovo ništa osobno, ali - ruku na srce - ipak smo očekivali veću pomoć od države", rekao je Kuplen. >> 5 načina kako stići na...ULTRA Europe 