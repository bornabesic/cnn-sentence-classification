Studio Disney najavio je da se kreće sa snimanjem filma 'Mary Poppins Returns', nastavkom i rebootom klasika iz 1964. godine, 'Mary Poppins'. Kako se već prije znalo, Emily Blunt preuzet će ulogu nevjerojatno savršene britanske dadilje dok će Lin-Manuel Miranda odglumiti lika imenom Jack. Rob Marshall, koji je već surađivao s Blunt u filmu 'U šumi', režirat će i ovaj film, dok je za scenarij odgovoran David Magee ('Pijev život', 'Neverland'). Premda zadnja Disneyjeva rekreacija fantastičnog filma nije bila nevjerojatan uspjeh ('Alisa s one strane ogledala'), prethodne su bile i više nego uspješne ('Maleficent', 'Pepeljuga' i 'Knjiga o džungli'). A ako dodamo u cijelu priču i Emily Blunt, čini nam se da bismo opet mogli vidjeti uspješan film. O filmu ćete moći čitati u dogledno vrijeme na našim stranicama. Trenutačno vrijeme izlaska je Božić 2018. godine. Tema: FILM 