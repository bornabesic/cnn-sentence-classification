– Za pjesmu Dani i godine mnogi kažu da ih dira u dušu poput moje pjesme Čarobno jutro. Pitaju me i jesam li to ponovno zaljubljena, a ja odgovaram kako inspiraciju nalazim u svemu, od ljudi koji me okružuju pa do cvijeća na livadi. U zadnje dvije godine se osjećam tako dobro pa se to odražava i na mojim pjesmama – kazala je Nina Badrić na druženju s novinarima u Aquarius Recordsu, povodom najave njena prvog samostalnog koncerta u pulskoj Areni 8. kolovoza. Pjesma Dani i godine u kratkom vremenu postala je najslušanija u Hrvatskoj, a mnoge svadbe počinju upravo njome. – Još uvijek vjerujem u ljubav, a također i u brak kao instituciju. Fizička privlačnost itekako je bitna i, kad se dvoje ljudi pronađe u svemu, onda je jasno da ostanu zajedno cijeli život – kazala je Nina koja će uskoro otići u Jelsu na Hvaru, gdje ima kuću. – To je moja oaza mira u kojoj svake godine punim baterije i pobjegnem od svih – kazala je Nina.      