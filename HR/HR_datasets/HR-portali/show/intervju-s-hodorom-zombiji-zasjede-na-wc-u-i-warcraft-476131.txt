Upozorenje: u nastavku slijede spojleri za sve do sada izašle epizode Igre prijestolja. Ako ih niste pogledali, snažno preporučujemo da prvo to učinite. Obožavatelji 'Igre prijestolja' i dalje skupa s nama oplakuju gubitak Hodora, no kada smo okrenuli broj sjevernoirskog glumca Kristiana Nairna, koji je utjelovio omiljenog nam televizijskog nježnog diva, on je već optimistično gledao u budućnost. Naime, njegov najuzbudljiviji dan u mjesecu još uvijek nije stigao jer Nairn nestrpljivo čeka izlazak filma 'Warcraft: Početak'. - Osjećam se kao da je moj cijeli život vodio upravo do ovog trenutka - do trenutka izlaska Warcrafta - proročki nam otkriva Nairn, inače zagriženi fan MMORPG-a World of Warcraft. I dok je Nairn već imao nekoliko mjeseci da se pomiri s gubitkom Hodora, priznaje kako mu je bilo teško oprostiti se od ovog lika kojeg je zavolio ne samo zbog svojeg dugogodišnjeg angažmana na TV seriji 'Igra prijestolja' već zato što je i sam veliki fan Martinovih priča iz sage 'Pjesma o ledu i vatri'. U nastavku donosimo naš kompletan intervju s Nairnom u sklopu kojega smo se dotakli zaista svakakvih tema. IGN: U jednom od ranijih intervjua si rekao kako te strah da te uloga Hodora zauvijek ne obilježi i ograniči te kao glumca. Što sada misliš o tome, o Hodoru, čovjeku koji je postao i ulozi općenito? Kristian Nairn: O, malo je reći da sada obožavam lika. Zaista mi nije trebalo puno da se 'zaljubim' u Hodora. U početku možda nisam shvatio koliko toga mogu učiniti s ovim likom; lako je pretjerati kada glumite nekog tako snažnog i mentalno zakinutog, a nisam htio ostaviti dojam klauna. Na svu sreću, suzdržavanje mi je u krvi - ja sam Britanac, odnosno Irac - mi smo prilično suzdržani ljudi, ha-ha. No da, Hodor je za mene bio prilično velika stvar jer sam mnogo puta u životu odbio ulogu krupnog momka koji eto, samo stoji u pozadini. To nisu uloge koje su me zanimale i nisam postao glumac za takve uloge. Ne mislim pod time ništa loše, svatko ima svoje preferencije, ali ja osobno jednostavno nemam interesa za takve statične likove. Hodor nije samo 'onaj veliki lik', a mislim da su to nakon epizode 'The Door' napokon svi vidjeli. IGN: Kako si reagirao kada si prvi puta saznao za Hodorovu sudbinu i njegovu pozadinsku priču? Kada si saznao da je bio sasvim normalno dijete te je zbog svoje veze s Branom postao što je postao i završio kako je završio? Nairn: Sve sam te informacije dobio odjednom tako da je moja reakcija bila... ambivalentna. Bio sam sretan što sam saznao kako je Hodor puno kompleksniji lik nego što se čini i kako će svijet to također uskoro znati. S druge strane, naravno da sam bio i izuzetno tužan. Hodorova je sudbina zaista tragična na onaj klasični Game of Thrones način:  dogodi se nešto sjajno, uzbudljivo, intrigantno, saznate nešto što niste znali prije, možda se čak i nasmijete... i svi ti pozitivni osjećaji nestanu u trenu kada vas neka stravična smrt pogodi u lice poput munje, ha-ha. Na kraju krajeva, ne mogu reći da sam nezadovoljan s Hodorovom sudbinom jer sam uvijek govorio da želim da skonča na upečatljiv način i to je upravo ono što se i dogodilo. Sada kada razmišljam, ne pada mi na pamet niti jedan bolji način na koji je Hodor mogao završiti svoju priču. IGN: Jednom si čak i izjavio da želiš vidjeti Hodora kako se bori protiv vojske White Walkersa. Nairn: Da! Iskreno, to je bila moja proročanska strana, tada zaista nisam imao pojma što će se s njim dogoditi. Nažalost, bojim se da i dalje ne mogu pogoditi dobitne loto brojeve, ha-ha. IGN: Fanovi serije i knjiga puno nagađaju o tome što se zaista dogodilo između Brana i Hodora u prošlosti i sadašnjosti. Koje je službeno objašnjenje? Nairn: Ovo nije službeno objašnjenje nego samo moja verzija događaja, ali recimo da je službeno zato što sam ja Hodor, haha: vjerujem da Bran još uvijek ne razumije svoje moći jer nije završio svoju obuku. Veza između njega i Hodora mi se čini... kao električna. Nekako se uspije povezati s Hodorom iz prošlosti te odjednom više ne gleda samo događaje koji su se dogodili nego utječe na događaje koji su se dogodili. Ludilo. Nažalost, to ludilo kreira nekakav paradoks u Wylisovom umu te on postane Hodor. Vjerujem da se dogodilo nešto u stilu pritiskanja tipke za reset - Wylis se resetira i pretvori u puku ljusku koja odjekuje, u Hodora. Sve što zna su te riječi - 'drži vrata, drži vrata' ('hold the door, hold the door', op.a.). Te riječi su sve što ima te zamjenjuju njegovu komunikaciju. Mislim da je nakon toga morao ispočetka naučiti komunicirati s time što je imao u glavi. Na Branovom licu zaista možete vidjeti da je postao svjestan kako je učinio nešto užasno te je apsolutno prestravljen s Wylisovim napadajem. IGN: Zaista je zanimljivo vidjeti kako je nekolicina ljudi na Internetu još prije dosta godina uspjela pogoditi značenje iza imena 'Hodor'. Jesi li ti sam u prošlosti imao neke teorije o Hodorovoj pozadinskoj priči? Nairn: Ono što uvijek ponavljam u vezi svih potvrđenih teorija jest da je netko jednostavno morao pogoditi. Ovaj serijal ima bezbroj fanovi koji su doslovno opsjednuti njime, uključujući i mene. Toliko nagađanja i teoretiziranja jednostavno mora prije ili kasnije rezultirati s barem nekakvom količinom uspjeha. Ja sam osobno prije par godina nagađao da je Hodor možda jedan od izgubljene Clegane braće jer je očigledno imao njihove fizičke karakteristike - velik je i snažan. Dakle, tu su Sandor, Gregor i - Hodor. Zašto ne? Imalo je smisla, ha-ha. IGN: Ti i Isaac ste zajedno snimili svoju posljednju scenu. Kakvo je to bilo iskustvo? Kakav je osjećaj znati da je došao kraj nečemu na čemu si godinama radio s nekim s kim si se toliko zbližio? Nairn: Isaac sutra u biti ide sa mnom gledati Warcraft film, ha-ha! Zadnji dan snimanja je bio jako emocionalan. Nisam više siguran je li to bilo dan prije ili dan poslije mog 40. rođendana ali sjećam se da je sve prošlo prema savršenom planu, svi su znali što im je činiti i kada smo snimili svoju posljednju scenu, [redatelj] Jack Bender je rekao 'Isaac ima nešto što želi reći'. Svi se okrenemo prema njemu, a on onako staloženo izrecitira 'gospodine Nairn, gotovi ste s 'Igrom prijestolja'. To je za mene bio baš tužan trenutak. S godinama smo postali kao obitelj koja se stalno smanjivala. U početku je tu bio Isaacov učitelj glume, pa Donald Sumpter koji je glumio Maestera Luwina, imali smo Rickona i ostatak ekipe iz Winterfella. Čak smo se svi sprijatelji i s Isaacovom mamom koja je do sada bila na setu jer on tek iduće godine puni 18, ha-ha. Uglavnom, nakon šest godina zajedničkog rada, definitivno će mi svi oni puno nedostajati. IGN:  Možda se možeš prošvercati na set kao statist, sigurno nitko neće primijetiti? Nairn: Dobra ideja, ha-ha! IGN: Lagali bismo kada bi rekli da se ljudi ne boje potencijalnog zombi Hodora? Kolike su šanse za to? Hodor je ipak ubijen od strane wightova, bi li njegov zombi povratak bio preokrutna sudbina za lika? Nairn: Mislim da je to ipak malo previše i da je ovo što smo sada dobili savršeni kraj za Hodora. Ipak, imajte na umu da ne znam ništa više o budućnosti serije nego vi. Iskreno, drago mi je zbog toga jer više ne moram paziti da slučajno nešto ne spojlam, ha-ha. IGN: S obzirom na to da je Bran de facto taj koji je ubio Hodora, misliš li da će on na kraju priče biti heroj ili zlikovac u 'Igri prijestolja'? Nairn: O, nema sumnje da će Bran uvijek imati svoju mračnu stranu. Ipak, vjerujem da je on duboko u sebi heroj, pravi sin svojega oca. To se i vidi na njemu kada gleda mladog Neda, očito je da ne želi pustiti svoje Starkovsko nasljeđe. Prošao je kroz puno trauma i naravno da to ostavi traga na čovjeku, no mislim kako ćemo se na kraju dana moći osloniti na njega. IGN: Pošto smo sada definitivno utvrdili kako Bran može utjecati, tj. već je utjecao na prošlost, što je još mogo izazvati? Misliš li da je on taj koji je šaputao na uho Ludog kralja u nastojanju da ga zaustavi... Nairn: O, bože! Vi s IGN-a zaista imate previše slobodnog vremena, ha-ha! IGN: Ha-ha, istina, ali isto tako puno vremena provodimo s Igrom prijestolja i Martinovim knjigama! Znamo kako su npr. [producenti] Dan i David bili šokirani kada im je Martin otkrio istinu o Hodoru. Jesi li i ti bio u prilici razgovarati s njim o tome? Nairn: Ne javno. Pitao sam ga par puta i jedini put kada sam - ha-ha, vjerojatno ovo ne bih trebao govoriti, ali - jedini put kada sam uspio izvući ikakve informacije iz njega ili Davida i Dana jest kada smo bili u studiju u Londonu, a jedan od njih je bio na pisoaru i ja sam ga... pa, zaskočio, ha-ha-ha! IGN: Dakle, tajna izvlačenja informacija iz poznatih filmaša jest da ih zarobimo u WC-u? Nairn: Upravo tako, ha-ha! Probao sam par puta izvući informacije iz Georgea, platio sam mu par pića i moram priznati da nikada na moja pitanja nije odgovarao s jasnim 'ne' jer jednostavno nije takav tip čovjeka. On je tip koji se na takve upite samo nasmije i iskreno, drago mi je da je bio takav jer ja zaista loše čuvam tajne i ne mogu vjerovati da sam se uspio ne izlajati u vezi Hodorove sudbine punih godinu dana. IGN: Znamo da si fan Georgeovih knjiga - misliš li da će otkriće o Hodoru u Vjetrovima zime biti jednako sjajno kao i u seriji? Nairn: Koliko znam, istina o Hodoru će u knjigama biti otkrivena na sasvim drugi način i to apsolutno podržavam jer se radi o različitim medijima koji imaju različite načine pričanja priče. Dakle,  Hodor ne da još uvijek nije mrtav u knjigama nego možda čak preživi i cijelu priču. Samo se nadam da u Georgeovim knjigama ne ispadne da je Hodor taj koji porazi White Walkerse, sjedne na Željezni tron i vlada još stotinama godina jer ću se onda stvarno naljutiti na Dana i Davida, ha-ha. Ipak, koliko znam, to se nažalost neće dogoditi. IGN: Zaista je nevjerojatno vidjeti koliko je puno fanova Hodor dirnuo u zadnjih šest godina... Nairn: Ne doslovno, nadam se. IGN: Ha-ha, ne doslovno, ali svjestan si da je Hodor postao bitan dio ove naše nimalo male zajednice. Aktivan si na društvenim mrežama, radiš svoju glazbu, DJ si... što je sljedeće? Nairn: Ista stvar kao i do sada - biti pozitivan i nastaviti u istom pravcu. U bližoj budućnosti ću snimati jednu Netflix seriju, tj. barem se nadam da hoću. Trenutačno sam u pregovorima u vezi dva filma koji se snimaju za godinu dana, i dalje radim svoju glazbu i vodim radio emisiju Seven Sessions. Također glumim u filmu 'Mythica 5: The Godslayer' koji je baš danas krenuo sa svojom Kickstarter kampanjom. Svi ti filmovi s kojima pregovaram su također financirani preko Kickstartera i nevjerojatno su visoke kvalitete. Također, u Mythici glumim s Kevinom Sorbom. Raspored mi je trenutačno stvarno pretrpan raznoraznim aktivnostima i mislim da nisam slobodan sve do Božića, ali ne žalim se nego sam zahvalan. Nikada nisam mislio da će toliko ljudi biti zainteresirano za moj blesavi život, no drago mi je što jesu. Izvor: adria.ign.com Tema: FILM 