Postoji li bolji način za provesti Valentinovo, Dan zaljubljenih nego uz onu jednu osobu koja vas najviše voli, u romantičnoj šetnji ili na večeri uz svijeće? Ako pitate nas, svakako takvim planovima treba dodati i odlazak u kino, a posve je dobro i stisnuti se na kauču s vašim ljubljenima i opustiti se uz dobar film. Jasno, eksplozije ili strava i užas neće vam dobro doći pa vam stoga donosimo jedan mali popis filmova koji bez ikakvog problema dozivaju Kupida u vašu okolinu. A kako nam je stvarno teško odlučiti koji je najbolji, filmove nećemo poredati po kvaliteti, već ćemo ih jednostavno navesti. Ipak, svaki je od ovih filmova malo romantično blago, pa koji god večeras odaberete, možete računati da je odabir odličan. Divna moderna priča o princu i dami u nevolji, s Richardom Gereom i Juliom Roberts u glavnim ulogama. Priča je svima poznata, on je bogataš koji doslovno s ulice pokupi mladu prostitutku.  No tamo gdje drugi vide samo osobu bez morala, naš moderni princ vidi nešto više te nakon dosta početnih problema, njih dvoje se zaljube. Iako još mnogo toga prođu do kraja filma, njihova ljubav se pokaže pravom, a mi dobijemo romantičan završetak. Kada pogledamo kakvu karijeru je Adam Sandler napravio, ne bismo mogli reći da su mu romantični filmovi jaka strana. No ova komedija smještena u sredinu '80. ipak je jedno od njegovih kvalitetnijih ostvarenja, kao što je i jedan od boljih filmova u kojima se pojavila Drew Barrymore. Sve reference funkcioniraju odlično, a tim glavnih glumaca izvrsno surađuje. Jedan od jačih aduta koje ima ovaj film jest i činjenica da je to posve kvalitetna komedija, čak i ako ignoriramo romantične elemente. No danas je Valentinovo, pa takvo što nećemo učiniti ni pod razno. Spomenuti romantične filmove, a ne spomenuti jedan od najvećih romantičnih filmova stvarno ne bi bilo u redu. Ovo je film u kojem nije teško odabrati najbolju točku (nevjerojatno dobra posljednja scena s plesom), no ipak je toliko dobar u cjelini da su svi ostali dijelovi samo trunčicu lošiji od najbolje scene. Pravi klasik, koji nikoga ne ostavlja mirne duše. Glavni aduti ovog filma su britanski humor, izvrsna glumačka postava, Božić te cijeli set odličnih ljubavnih priča koje se bez ikakvog problema pamte. Iako u filmu ima i gorko-slatkih elemenata, kroz humor su i ti elementi tako prikazani da vam je u srcu toplo. Premda je ovo film kojeg najčešće gledamo za Božić, jer se cjelokupna radnja tada odvija, ipak je jedan od onih filmova koje se može gledati bilo kad. Da kojim slučajem susretnemo Meg Ryan i Billyja Crystala u pravom životu, tj. da naletimo na njihove likove iz ovog filma, vjerojatno bismo im preporučili da svatko od njih ode na svoju stranu i da više ne komuniciraju. No kako je film ipak malo različit od pravog života, možemo pratiti kako se njihova ljubav razvija i kako njih dvoje, unatoč svim svojim razlikama, postaju pravi par. Kraljica romantičnih komedija, Meg Ryan, nastupa i u ovom filmu. I budimo iskreni, da kojim slučajem ovaj film nije imao nju u glavnoj ulozi, već da je neka druga glumica nastupila, posve je moguće da pred nama ne bi bio romantičan film koji može čak i Grinchu vratiti ljubav u srce. Prekrasna priča o dvoje ljudi razdvojenih tisućama kilometara, povezanih samo telefonom, u današnjem svepovezanom svijetu ne bi baš jednostavno funkcionirala, no ipak je ovdje bitna samo i jedino ljubav, koja funkcionira u svakom svijetu. Ostavljamo na vama da odaberete jedan od ovih filmova, ako odlučite ostati kod kuće, uz vaš mali ekran. No ako se odlučite za velike ekrane, znajte da u kinima trenutačno možete pogledati 'Pedeset nijansi mračniji', film koji nam pokazuje kamo je otišla ljubav Anastasije i Christiana. Tema: FILM 