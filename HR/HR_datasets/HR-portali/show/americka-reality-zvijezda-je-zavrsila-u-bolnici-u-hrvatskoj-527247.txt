Trista Sutter (44) šokirala je pratitelje potresnom objavom. Naime, reality zvijezda javila se iz bolnice u Hrvatskoj te je poručila fanovima da je doživjela iznenadni napadaj. - Ovako sam izgledala jučer, dva sata nakon napada. Srušila sam se na prsa svoje kćeri pokraj koje su stajali njezin brat, baka i djed. Stvorio se kaos dok sam se tupo zabuljila u daljinu, a koža mi je poplavila. Bila sam u euforičnom bijelom snu, sve dok me pozivi moga muža nisu vratili u stvarnost. Bila sam blizu smrti i shvatila koliko smo krhki. Shvatila sam da svi imamo rok trajanja - napisala je na Instagramu. Trista je objasnila kako je s obitelji planirala ići u posjet jednom od najljepših nacionalnih parkova u Europi. - Od sada obećavam da ću živjeti život punim plućima. Manje ću se nervirati, više ću voljeti, slušat ću, biti ljubazna, širit ću veselje - poručila je. Sudeći prema fotografijama na društvenoj mreži, reality zvijezda već neko vrijeme boravi s obitelji na Jadranu. Zahvalila se lokalnoj bolnici i mještanima. - Hvala ljubaznim turistima i Hrvatima koji su držali moju ruku, brisali suze i grlili moju djecu. Pamtit ću vas cijeli život - stoji u objavi. Naime, Trista je sudjelovala u reality showu 'The Bachelorette' u kojem je tražila srodnu dušu. Tamo je upoznala sadašnjeg supruga Ryana Suttera.