Državno odvjetništvo ispitat će navode o tome da je jedan od najpoznatijih britanskih zabavljača, pjevač Cliff Richard, spolno zlostavljao maloljetnika, objavilo je u utorak odvjetništvo pošto je primilo policijski predmet s dokazima.  Zbog navoda o spolnom zločinu 80-ih godina nad maloljetnim dječakom 75-godišnji Richard je bio dvaput ispitan u policiji Južnog Yorkshirea koja je istragu otvorila 2014.  Pjevač nije nikada bio uhićen i uvijek je tvrdio da su navodi lažni.  Državno odvjetništvo reklo je da je policija dostavila dosje s dokazima i da će ih pomno razmotriti. Rođen kao Harry Webb 1940., Cliff Richard je u svojim pjevačkim počecima stekao nadimak britanski Elvis Presley i ostvario je neprekidnu i uspješnu pjevačku karijeru od 50-ih do 90-ih godina, a od kraljice Elizabete 1995. primio je titulu viteza.