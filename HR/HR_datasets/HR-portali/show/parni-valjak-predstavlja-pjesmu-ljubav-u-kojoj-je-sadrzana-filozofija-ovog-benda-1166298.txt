Četrdeset godina aktivne karijere je nešto čime se ne može puno bendova pohvaliti. Još je manji broj onih koji mogu reći da su nakon četiri desetljeća koncertno i diskografski aktivni. A kada svemu tome dodate činjenicu da nakon gotovo pola stoljeća ne presušuje autorska inspiracija, a nove pjesme benda idu u korak s vremenom te i dalje obaraju rekorde u slušanosti, jasno je o kojem hrvatskom sastavu govorimo.  Parni Valjak, nakon nebrojenih bezvremenskih hitova i izvanrednih novih pjesama "Za malo nježnosti", "Samo ti (Norma Belle)" i "Opet se smijem" kojom su u potpunosti oduševili slušatelje i u prvom tjednu emitiranja zasjeli na prvo mjesto službene top 40 liste emitiranja (ovakvi slučajevi su u svijetu nakon 40 godina karijere uistinu raritetni), predstavlja nam novi singl koji u jednoj riječi odražava cijelu filozofiju benda – "Ljubav".   Autor nove pjesme i kreativni motor sastava, Hus, za pjesmu je rekao: "Mislim da je poruka pjesme sama po sebi jasna, nema tu neke filozofije. Ljubav kao stav, kao način života, kao osjećaj s kojim hodaš kroz grad može biti odgovor na ovaj užas koji se dešava i kod nas i u svijetu. Mislim da ona treba biti motor pokretač svega što čovjek radi." Novi singl Parnog Valjka, "Ljubav" sjajna je rock pjesma u kojoj Valjak pokazuje sve ono što gradi kontinuirano, uporno i uspješno već 40 godina – izvanrednu svirku i kemiju benda koja se odražava u energičnom, rockerskom aranžmanu, Akijev vokal neponovljive izražajnosti i emocije te autorski pečat Huseina Hasanefendića Husa koji nam je poklonio još jednu pjesmu s potencijalom istinskog evergreena.    Vječiti mladić Aki se u pjesmi u potpunosti pronašao, a poznato je da Husov autorski potpis i Akijev izvođački senzibilitet imaju taj neophodan "klik" koji ne nestaje već desetljećima. "Ova pjesma se poklopila sa onime kako smo davno željeli zvučati - kao prkosni klinci koji ne gledaju na godine već od sebe daju, iskreno, ono što osjećaju. Pjesma je odraz tog našeg djetinjstva, te prkosi... bar meni i Husu je to druga mladost. Makar mi smo cijelo vreme klinci, jer kada dijete nestane iz srca onda postajete starac.", rekao je Aki. Parni Valjak jedan je od najdugovječnijih i najpopularnijih sastava u regiji, a povodom 40 godina karijere nalaze se na turneji 2u1 (acoustic+electric) u sklopu koje pune najveće dvorane u Hrvatskoj i regiji. Svakako jedno od koncertnih događanja koje će obilježiti godinu pred nama njihov je veliki koncert u Areni Zagreb 1.12., za koji su karte u prodaji od ovog tjedna.  Rasprodani koncerti svjedoče neprolaznoj popularnosti zagrebačkih rockera, a niti diskografski Parni Valjak ne posustaje. Croatia Records rođendan im je čestitala "Antologijom", izdanjem koje na najbolji način daje presjek njihove bogate karijere pune hitova koji su obilježili glazbu ovih prostora. Datum objave "Antologije" Parnog Valjka sjajno se poklopio sa objavom novog singla "Ljubav", kojim ekipa iz Valjka jasno govori – kotrljamo se i dalje, ne planiramo stati, a od nas možete očekivati još mnogo, mnogo lijepih stvari. 