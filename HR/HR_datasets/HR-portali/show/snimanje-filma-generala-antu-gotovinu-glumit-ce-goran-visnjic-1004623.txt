Dugo se o tome nagađalo, a sada je potvrđeno – Antun Vrdoljak u listopadu počinje snimati seriju i film “General” o životu generala Ante Gotovine. – Ante i ja dugo se poznajemo. Prijateljski je primio i vijest o snimanju filma. On je “kreirao” svoj život, a mi ga prenosimo u priču. Njemu je bilo mnogo, mnogo teže, ali i naša je odgovornost u ovom projektu velika. Uvjeren sam da ćemo i nakon premijere filma ostati jednako dobri prijatelji – kazao je redatelj Antun Vrdoljak o projektu na kojem radi godinama te nastavio: – Radio sam to tijekom cijelog Domovinskog rata, a naročito nakon njega, vidjevši kako se ne samo film nego i hrvatska umjetnost odnose prema tom vremenu ponosa, hrabrosti i junaštva. Stranice scenarija i ne brojim. Siguran sam da ću imati više materijala nego što to traži format. To je moj stalni problem, ali tješim se da je lako od velikih hlača napraviti male. Radnja filma i serije, a predviđeno je da ima osam nastavaka, počinje Gotovininim prvim sjećanjima, a završava Olujom, do Haaga, kaže Vrdoljak i nastavlja: – Do vremena kad su nam branitelji darovali slobodu, a oni sami završili u invalidskim kolicima, na drugom svijetu ili na robiji. Domovinskom ratu teško je naći prostora u cijeloj našoj povijesti. Tijesna je. S obzirom na to da je riječ o životu ratnika, što Gotovina neupitno jest, akcije neće nedostajati. Cijeli članak pročitajte u izdanju Večernjeg lista od subote ili prelistajte e-izdanje Večernjeg lista 