Napokon otkrivena tajna o čemu je to zapravo Britney Spears pjevala 1998. godine u refrenu pjesme "...Baby One More Time". Ili da nastupa na našoj estradi vjerojatno bi to zvučalo kao "kresni me, mali, još jednom". Možda opali, ili lupi. Ni engleski govornici sve te godine nisu baš bili sigurni o čemu pjeva bivša zvijezda Disneyjeva programa. Mnogi su prostodušno željeli vjerovali da "Hit me, baby, one more time" ne znači da pjevačica želi da joj dečko lupa šamare, da ne misli ni na sadomazohističke seanse u podrumu, ali nitko nije bio siguran što ona zapravo hoće. U svakom slučaju, pjesma je se baš zato ubrzano uspinjala Billboardovom ljestvicom najprodavanijih, sve dok u siječnju 1999. nije zasjela i na prvo mjesto.  Sada, 17 godina kasnije, napokon smo dobili i odgovor na to pitanje, zahvaljujući novoj knjizi  Johna Seabrooka. Slavni američki novinar, stalni suradnik The New Yorkera u svom novom istraživačkom djelu "The Song Machine" razotkriva mnoge tajne iz povijesti pop glazbe, a ovu nam prenosi The Huffington Post. Pjesmu su, otkriva Seabrook, napisali Šveđanin Max Martin i švedski Marokanac Rami Yacoub, zaposlenici stockholmske tvornice hitova Cheiron Studios. Martin je htio surađivati s Britney jer je bila nova, mlada pa se mogla modelirati po želji producenata. Stoga su joj iz Cheirona ponudili Martinovu pjesmu o djevojci koja je upravo prekinula s dečkom - "Hit Me Baby (One More Time)."  Šveđani su, piše Seabrook, mislili da je "hit" nova riječ u američkom tinejdžerskom slengu te da pjevačica zapravo želi da je bivši dečko nazove još jednom jer je ona tako usamljena. Čedno da čednije ne može biti. Izdavačkoj kući Jive Records jako se dopala pjesma, ali nisu bili sigurni za naslov pa su iz njega izbacili "Hit Me" i zadržali se na " ... Baby One More Time."  Seabrook također otkriva da je Martin pjesmu prvotno napisao za R&B grupu TLC, no cure su je odbile.  - Pjesma nije bila loša, no da bi baš postala hit? Uostalom, zar sam trebala pjevati "Hit me, baby, one more time?" Zaboga, ne - prisjeća se glavna pjevačica benda T-Boz. Pjesmu je otkantala i švedska pop zvijezda Robyn.  Britney se u početku plašila Martina jer je mislila, kad ga je prvi put ugledala, da "svira u Mötley Crüe ili nekom takvom bendu", ali je ipak prihvatila ponudu. Ostalo je, znamo, povijest. >> Bivšeg dečka Britney Spears u Afganistanu ubili talibani 