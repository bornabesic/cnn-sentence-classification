Kako je posve jasno da je franšiza o agentu bez sjećanja, Jasonu Bourneu, jedna od najuspješnijih franšiza, nismo trebali čekati dugo da se i ostale knjige autora Roberta Ludluma krenu ekranizirati. Tako je na tapetu došla knjiga 'The Janson Directive', ili kako je kod nas prevedena, 'Direktiva Janson'. Na žalost, to je još jedna knjiga legendarnog autora koja je objavljena poslije njegove smrti, tako da ju je dovršio nepoznati autor, koji je bio ljubitelj Ludlumovog stila. U knjizi pratimo Paula Jansona, bivšeg SEAL-ovca i agenta tajne agencije nazvane 'Consular Operations', koji se nakon nevoljkog povratka u službu nađe na udaru svih agencija. Kako se odjednom mora braniti sa svih strana, Janson će poduzeti sve što se mora i treba učiniti da bi riješio desetljećima staru zavjeru. U ulozi smrtonosnog agenta naći će se Dwayne Johnson, kojeg u zadnje vrijeme možemo naći u toliko projekata da nam je više teško pratiti čime se svestrani glumac bavi. - 'Direktiva Janson' je klasična Ludlumova priča. Opaka, britka, s kompleksnom pričom. Likovi su složeni, snažni i smrtonosni pa jedva čekam uskočiti u tu ulogu - izjavio je glumac. 'Jason Bourne' u naša kina stiže 28. srpnja u distribuciji Blitz filma, dok ćemo Dwaynea moći pogledati u 'Spasilačkoj službi' točno za godinu dana, 19. svibnja 2017. godine. Tema: FILM 