Kako svi poznavatelji franšize 'Alien' jako dobro već znaju, ta je franšiza praktički neuništiva. Od filma koji je ostavio situaciju okončanom nastao je i nastavak, koji je također situaciju okončao. Sigourney Weaver, umorna od uloge, mislila je da je 'to to' kada je u trećem dijelu franšize njen lik konačno umro, no samo nekoliko godina kasnije 'uskrsnut' je kloniranjem, pa smo dobili i četvrti film. U takvu situaciju uletjeli su potom filmovi s Predatorom, kao i film koji nam je trebao pokazati kako je došlo do nastanka aliena, 'Prometej'. To se nije dogodilo, pa bi nas do tog odgovora trebao dovesti naredni film iz serijala, 'Alien: Savez'. No kamo nakon ovogodišnjeg filma? Redatelj Scott ima odgovore. Kako je sam redatelj rekao, naredni film, koji dolazi poslije ovog koji nam uskoro stiže u kina, počinje prije istog. No to zbunjujuće objašnjenje zahtijevalo je još objašnjavanja koje je Scott dodao. - Bit će još jedan prije nego što završimo na početku originala, 'Aliena' - probao je razjasniti redatelj. No kako niti to nije bilo pretjerano jasno, Scott je dodao još jednu rečenicu. - Redoslijed filmova će biti 'Prometej', 'Awakening', 'Savez' - izjavio je filmaš. Nakon što je odlučio ne odati sve, redatelj je samo još malo pojasnio o čemu se radi. - Da, bit će još toga nakon ovog filma. Mislim da je to bilo pitanje. Ako je ovaj uspješan, slijedi ga još jedan film, a zatim još tri filma - konstatirao je Scott. U glavnim ulogama u nadolazećem filmu nalaze se Katherine Waterston (koja bi mogla uskoro reprizirati svoju ulogu iz filma 'Čudesne zvijeri i gdje ih naći' u nastavku tog hita), Billy Cruddup i Jussi Smollet. Michael Fassbender glumi androida Waltera, no također i reprizira svoju ulogu iz 'Prometeja', kao android David. Glavnom dijelu glumačke postave pridružuje se i Noomi Rapace koja poput Fassbendera reprizira ulogu iz prvog filma, kao i Guy Pearce koji isto čini. U preostalim ulogama vidjet ćemo Jamesa Franca, Callie Hernandez, Carmen Ejogo, Dannyja McBridea, Amy Seimetz i Demiána Bichira. Redatelj filma je Ridley Scott, a scenarij potpisuju Jack Paglen i Michael Green. Film u sva bolja kina, u distribuciji Blitz CineStara, dolazi 18. svibnja ove godine. Tema: FILM 