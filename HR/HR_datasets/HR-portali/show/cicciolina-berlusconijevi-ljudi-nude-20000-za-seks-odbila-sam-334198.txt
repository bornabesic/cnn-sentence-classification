Šezdeset joj je godina, ali još uvijek ima tijelo, duh i seksepil tinejdžerice. Talijanska političarka i bivša pornozvijezda Ilona Staller Cicciolina uzburkala je prošlih desetak dana talijansku političku scenu svojom mirovinom od 3000 eura mjesečno koju je zaradila u parlamentu, ali i najavom da se na velika vrata vraća u politiku, osniva stranku i kandidira za gradonačelnicu Monze. – Drži se dobro, polijećemo. Ne brini se, u sigurnim si rukama – rekla mi je Cicciolina nakon što sam sjeo u njezin mercedes coupe kako bi me odvela do kluba, dvadesetak kilometara sjeverno od Rima u kojemu redovito pliva i odlazi u teretanu. Naime, kad sam u utorak malo prije podneva došao u Ciccolinin veliki penthouse na dvije razine, smješten na prestižnoj rimskoj adresi Via Cassia, stan je već bio pretrpan ljudima. Desetak djevojaka i mladića u dobi od dvadeset i trideset godina “motalo” se po luksuzno namještenom apartmanu noseći u rukama Cicciolinine postere, političke programe i promotivne materijale. Sve to je, kako je u Italiji uobičajeno, praćeno gestikulacijom i brzim govorom. Bilo je očito da se kampanja vrlo ozbiljno priprema. Stranka za poštene – Ovdje nam je gužva, idemo sjeverno izvan grada u Time Out. To je privatni klub u kojem svakoga dana plivam i vježbam, tamo će nam biti ljepše i ugodnije. U klub je ulaz dopušten samo članovima pa nas nitko neće prekidati, a i restoran im je odličan – najavila mi je Cicciolina hvatajući hrpu ključeva od automobila i nekoliko mobitela te gurajući sve u veliku torbu. Sljedećih dvadesetak minuta više se ne sjećam rado, ali to će mi vrijeme zauvijek ostati urezano u sjećanju. Vjerojatno i sami možete zamisliti kakav se strah u vama stvara kada vas kroz kaotični promet Rima, u kojemu doslovno nitko ne poštuje prometna pravila, velikom brzinom vozi nekadašnja svjetska kraljica pornića, dok istodobno mijenja brzine, izbjegava automobile i motocikle koji dolijeću sa svih strana te odgovara na mobitel koji neprestano zvoni. Sve to u ritmu glasne glazbe koja se s radija u automobilu skladno stopila sa zvukom motora od 300 konjskih snaga. – Stigli smo – kaže Cicciolina nakon što smo punom brzinom uletjeli na parkiralište mondenog sportskog kluba okruženog vilama. Tek što smo izašli iz automobila postalo mi je jasno. Cicciolina je u Italiji zvijezda, velika zvijezda. Jedni je mrze, drugi je vole, ali prema njoj nitko nije ravnodušan. Pokazala mi je to i hrpa turista koji su nam, vidjevši prepoznatljivu plavušu sa zamamnim poprsjem kako izlazi iz srebrnog mercedesa na parkiralištu sportskog kluba, doslovno blokirali prolaz do ulaza sve dok se Ilona nije fotografirala s njima. Nisam mogao ne osjetiti zavidne poglede muškaraca koji su se gurali za mjesto s Cicciolinom pred objektivima fotoaparata svojih supruga, znajući da ću za nekoliko trenutaka ostati sam s njom. – Vidiš, upravo je to razlog zašto se vraćam u politiku – rekla mi je nakon što smo napokon ušli u klub bivša zastupnica u talijanskom parlamentu. – Ljudima je dosta iskvarene politike, upravo zbog toga odlučila sam da je vrijeme da se neke stvari promijene. Osnivam stranku optimist-futurist, stranku u kojoj će biti mjesta samo za poštene ljude u politici. Već sam pet godina bila zastupnica i bit ću to ponovno. Jasno mi je da nećemo dobiti većinu u parlamentu, ali puhat ćemo za vrat svima. Upozoravat ću, ne samo ja nego i svi moji zastupnici koji budu izabrani, na sve nepravilnosti, na sav nepotizam i korupciju koja je premrežila talijansko društvo – kaže Cicciolina ispijajući sok od naranče koji je donio vrlo srdačan konobar pokazujući intimnošću da je Stallerova vrlo čest i rado viđen gost u njihovom okupljalištu bogatih i utjecajnih Rimljana. Kako je ustvrdila, ozbiljno se sprema za izbore, priprema stranačke ogranke diljem Italije, a sebi je namijenila posebnu ulogu. Postat će gradonačelnica Monze! – To je divan grad na sjeveru Italije, vrlo bogat, turistički, industrijski. Moj plan je jednostavan, otvorit ću mondenu kockarnicu i načiniti od njega novi Las Vegas ili Monte Carlo. Na ovu su ideju već reagirali i drugi talijanski političari, pa mi je to najbolji pokazatelj da idem u dobrom smjeru. Panično su počeli tvrditi da ću Monzu pretvoriti u grad kriminala i mafije koja, kako kažu, prati kockarnice. No ako mafije nema u Veneciji ili San Remu koji također razvijaju kockarsku industriju, zašto bi je bilo u Monzi? – kaže Cicciolina. Nemoralne ponude Kako tvrdi, svjesna je da će u kampanji biti potegnuto puno pitanja, da će je politički protivnici pokušati diskreditirati na sve načine, no ona je spremna. – Smatraju me kurvom, ali pornografija je iza mene, ja se prošlosti ne stidim, ali s njom nemam više ništa. Posljednji sam film snimila još 1997. dok sam bila zastupnica u parlamentu, ali time se više ne bavim. Nemam čak ni sve svoje filmove, imam samo četiri naslova koji su postali kultni u pornografskoj industriji te ih povremeno pogledam zajedno s partnerom s kojim živim, ali to je sve. Nastupam obnaženih grudi po diskotekama diljem svijeta, ali to je još uvijek puno poštenije od ponuda koje mi šalju ne samo poslovni ljudi nego i političari iz Italije. Svakoga tjedna dobijem poruke kojima mi nude goleme novce da spavam s njima. Nema šanse – kaže Cicciolina pokazujući mi na mobitelu SMS, u stvari 20.000 eura vrijednu ponudu za jednu “vruću noć” koju joj je prije nekoliko dana poslao ministar iz aktualne talijanske vlade. Upravo u tome trenutku, u privatni klub u kojemu smo sjedili samo nekoliko metara od bazena u kojemu Cicciolina svakodnevno pliva ušao je i Fabbio, njezin osobni fotograf koji će je pratiti kroz kampanju. Vidjevši svoju miljenicu i vjerojatno jednu od najpoznatijih i najjačih klijentica koje je imao u životu, lice mu se razvuklo u osmijeh. Ostavio je za susjednim stolom prijatelja s kojim je došao na piće te nam odmah prišao. Nakon što je izljubio Ilonu, pružio sam mu ruku, ali to očito nije bio dovoljno. Već na prvi pogled bilo je jasno da je svaki njezin prijatelj i njegov prijatelj te me je zagrlio i, po talijanskom običaju, izljubio u obraze. – Ovo je Fabbio, on je snimio fotografije koje sam ti dala, a pratit će me i u kampanji – objasnila mi je Cicciolina dok sam dolazio k sebi od srdačnog pozdravljanja. Fabbio je privukao stolac, sjeo na nekoliko trenutaka za naš stol naručivši prije toga još jednu rundu za sve troje. Prijatelj me izljubio – Cicciolina će biti najveći dobitnik izbora sljedeće godine – tvrdi mi Fabbio. Da njegove riječi nisu bez osnove govori i podatak da je upravo ona još 1979. godine osnovala prvu zelenu stranku u Italiji, a zelene su stranke danas prisutne u parlamentima diljem Europe. Na listu niskih udaraca koji su krenuli, Cicciolina stavlja i buku koja se diljem Italije, pa čak i svijeta, dignula oko njezine mirovine od 3000 eura na mjesec koju će primati od studenoga ove godine. – To je mirovina na koju svi zastupnici imaju pravo i nema razloga da je ja ne dobijem. Ne znači mi taj novac puno, dok sam bila u pornoindustriji dobivala sam za posljednje filmove i po 250.000 eura. Novac sam uložila u nekretnine, sada imam pet kuća u Rimu i jednu u Milanu i ne ovisim o novcu koji mogu zaraditi kao političarka – kaže Cicciolina dok se Fabbio pozdravljao odlazeći, uz neizostavno ljubljenje sa mnom, za stol k svojem prijatelju. Cicciolina s pornografijom sada nema puno doticaja, a iz prošlosti žali jedino što zbog sudskog spora s bivšim suprugom Jeffom Coonsom, koji još uvijek traje, ne može u SAD jer su tamo najbolji plastični kirurzi. Htjela bi promijeniti silikone ugrađene još prije osamnaestak godina.  – Trebam promijeniti umetke, ali moje su grudi još uvijek dobre. Uostalom, vidi i sam – rekla mi je podigavši usred lokala majicu ispod koje nije imala grudnjak. Dok mi je gutljaj soka koji sam upravo pio u tom trenutku zastao u grlu, ukazale su mi se savršeno oblikovane “petice” koje su bile san milijuna muškaraca diljem svijeta. Cicciolina se nije dala smesti, uzela je moju ruku i stavila je na svoje još uvijek gole grudi kako bih i sam opipao njihovu čvrstoću. Trenutak kasnije, majica je ponovno bila na svome mjestu. – To je jedan od mojih aduta, seksepilom sam i postala ono što jesam, poznata u cijeloj Italiji. Upravo zbog dobro očuvanog tijela i nastupam diljem svijeta. Bila sam vrlo često i u Hrvatskoj, od Zagreba, preko Rijeke do Splita – kaže mi Cicciolina dok nam je konobar za ručak donosio doista vrhunski spremljenu buzaru od školjki. – Dagnje i kamenice jedi kad god možeš – rekla mi je Cicciolina vadeći mi školjke na tanjur. – Ne debljaju, a dobre su za libido i potenciju – kaže Cicciolina. Tijekom ručka samo je jedna tema bila nedodirljiva. Nije, naime htjela komentirati poteze premijera Berlusconija i njegove bunga-bunga zabave. – Kada bih rekla što doista o tome mislim, krenuli bi oštri napadi na mene, a to ne želim. O vodećim ljudima politike najbolje govore sami mediji i slika koju stvaraju u javnosti. Predajem se molitivi, često sam nedjeljom na misi u Vatikanu Unatoč svojoj povijesti i životnom stilu, Cicciolina vrlo ozbiljno računa i na glasove talijanskih vjernika jer i sama vrlo često ide na mise. – U crkvi sam najmanje jednom tjedno, to mi je glavna utjeha u životu. Molim se kada mi je teško, kada sam tužna i osamljena. Poseban je osjećaj nedjeljom ujutro otići na misu u Vatikan, stopiti se s tisućama ljudi u molitvi – kaže Cicciolina koja uvijek oko vrata nosi zlatni lančić s posvećenim križem. 