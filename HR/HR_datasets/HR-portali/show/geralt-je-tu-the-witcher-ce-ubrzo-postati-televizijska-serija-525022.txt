Jedna od bitnijih produkcijskih kuća današnjice, Netflix, započela je produkciju fantastične serije bazirane na serijalu knjiga 'The Witcher', poljskog autora Andrzeja Sapkowskog. Kako možda znate, prema istom serijalu knjiga je napravljena izuzetno uspješna i hvaljena franšiza video igara, no Netflixova serija neće biti povezana s igrama 'CD Projekt Reda' već će svoju inspiraciju uzeti direktno iz knjiga. Posebno zanimljivo je i to što je sam autor nedavno izjavio da ne smatra igre kvalitetnima te da ne vjeruje kako one mogu ispravno ispričati priču koju je napisao. Ali kada se uzme u obzir da je Sapkowski također nedavno priznao da je umjesto postotka od prodaje prava uzeo fiksnu svotu, a franšiza je do sada zaradila preko milijarde dolara, jasno je zašto je spisatelj malo kivan. - Oduševljen sam što će Netflix raditi adaptaciju mojih priča, i što će se držati originalnog materijala kojeg sam pisao preko 30 godina. Uzbuđuje me što ću raditi s kvalitetnim timom da bih doveo svoje likove u život - kazao je Sapkowski. Projekt će voditi Platige, poljski filmski studio, dok će se produkcijom pozabaviti Sean Daniel ('Mumija', koja uskoro dolazi u kina) i Jason Brown (serija 'The Expanse'). Ipak, neki ljudi koji su radili na igri isto će biti zaposleni na seriji, poput Tomeka Baginskog, koji je radio kao redatelj na filmovima u 'Witcher' igrama. Ovo nije prvi put da se probala napraviti serija po spomenutim knjigama, no prva ekranizacija, poljska, je neslavno propala. Nadajmo se da se takvo što neće ponoviti. Tema: FILM 