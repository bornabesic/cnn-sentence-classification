U četvrtak 1. prosinca Vintage Industrial priprema prvu poslasticu za ljubitelje jugoslavenskog rock 'n' rolla! Legendarna YU grupa nakon nešto manje od dvije godine ponovno će stati na pozornicu tog zagrebačkog rock kluba. Yu Grupa smatra se najdugovječnijim rock bendom iz Srbije. Pripisuje im se titula pionira kombiniranja rock glazbe s tradicionalnim balkanskim elementima. Osnovani su danas već davne 1971.-e, a cijela im je ova godina prošla u proslavi velikog jubileja u sklopu kojeg su odsvirali niz slavljeničkih koncerata diljem bivše Jugoslavije pod sloganom '45 godina čistog rock 'n' rolla'. Osim proslave 45. rođendana, YU Grupa je u travnju ove godine u suradnji s PGP RTS-om objavila album naslovljen 'Evo stojim tu'. S tog friškog, punokrvnog hard/rock blues albuma izbačena su tri singla i prateća im video spota 'Panika', 'Ko' i 'A banki je 7'. Trenutnu postavu YU Grupa čine Dragi Jelić, Žika Jelić, Petar Jelić i Slobodan Jurišić. Cijena ulaznica za koncert YU Grupe 1.12. u Vintageu iznosi 70 kn u pretprodaji dok će na dan koncerta njena cijena biti 90 kn. Ulaznice u pretprodaji mogu se nabaviti u Vintage Industrialu i Kavezu (Savska 160) te u Dirty Old shopu (Tratinska 18).