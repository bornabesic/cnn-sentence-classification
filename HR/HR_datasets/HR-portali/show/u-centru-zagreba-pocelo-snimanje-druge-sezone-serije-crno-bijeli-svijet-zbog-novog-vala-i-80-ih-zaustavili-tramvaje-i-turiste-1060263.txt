Turisti, kupci koji su se žurili po svježe namirnice na tržnicu Dolac, zaljubljeni koju su na poklon za Valentinovo dobili romantičnu šetnju parkom Zrinjevac i svi ostali koji su se ovaj vikend našli u okolici hotela Palace u središtu Zagreba postali su dio seta nove sezone serije “Crno-bijeli svijet”. Policajci su zaustavljali tramvaje i automobile, ekipa serije pazila je tko će uletjeti u kadar, a sada već poznati junaci Kipo (Filip Ridžički) i Žungul (Slavko Sobin) pretrčavali su cestu i slušali upute redatelja Gorana Kulenovića. Vodeni basket U kratkoj smo ih pauzi uspjeli zaustaviti, a oni su u dahu počeli objašnjavati kako im je početak snimanja druge sezone omiljene serije o 80-ima poslastica za pamćenje. – Fantastično je vratiti se na set, u ovu priču – rekao nam je Filip Ridžički. Njega su, kaže, roditelji toliko šopali novim valom da mu je ova priča iz 80-ih sjela savršeno. S njim se slaže i Slavko Sobin, koji ipak priznaje da je u 80-ima bio klinac te da jedino pravo sjećanje ima na dječju igru. – Ma jedino što pamtim je onaj basket na vodu. Glupo je, znam, ali obožavao sam ga – priča Žungul koji je za potrebe snimanja u posljednje vrijeme pretrpio sline preobrazbe. – Uh, snimao sam jedan film za američko tržište, pa su me obojili u plavo, pa opet za seriju u crno, pa u plavo, pa ne, ne znam, opet u crno. Ustvari i ne znam koje mi je boje kosa – kaže smijući se glumac. Njihov stariji kolega Sreten Mokrović, kojeg znamo kao Juru, ipak je proživio to vrijeme u koje nas sada vraća i, za razliku od Sobina i Ridžičkog, ima vjerna sjećanja na njega. – To je vrijeme mog studiranja, vrijeme koje me oblikovalo u osobu kakva danas jesam – kaže nam Mokrović i dodaje da je jako zadovoljan kako su 80-te u seriji prikazane. – Najbolja mi je pohvala priča dviju žena iz tramvaja koje su mi rekle da su sretne da je snimljena ova serija jer svojim kćerima nisu nikako mogle dočarati to vrijeme i što je u njemu bilo tako posebno – priča nam glumac. Redatelj, autor i scenarist serije Goran Kulenović objasnio nam je daljnji razvoj priče koja se odvija krajem 1981. te početkom 1982. godine. Kultni gradski likovi – Dosta smo se vezali za stvarne događaje u tim godinama. Jagoda (Anica Dobra) se zapošljava. To smo spojili s događajem kada se jedno hrvatsko aviopoduzeće koje je propadalo spojilo s JAT-om. U priču dolazi i njezin otac kojeg igra Ljubiša Samardžić. Što se tiče Jure (Sreten Mokrović), on radi u Ini koja je u to vrijeme bila pod istragama. Tamo su se politički trileri počeli kuhati u to vrijeme i on je rubno u svemu tome. Kipo nastavlja svoju priču, ali sredinom sezone zapošljava se u tjedniku Danas koji je počeo izlaziti u siječnju 1982., on postaje ozbiljan novinar, a Žungul je u vojsci na Kosovu i treba ga izvući – objašnjava Kula. Dodaje kako u ovoj sezoni nećemo gledati slučajne susrete sa slavnim rock-zvijezdama, kao što smo u prošloj npr. vidjeli Blondie. – Mislim da smo to već isfurali, ali tu i tamo uletjet će neki gradski likovi poput Velimira Zajeca Zeke – kaže nam Kulenović. >>'Crno-bijeli svijet' antistresni je odmak od depresivne svakodnevice >>HTV planira novu sezonu serijala Crno-bijeli svijet 