Novi, sedmi po redu, vojvoda od Westminstera od pokojnog oca je naslijedio imetak vrijedan 7 milijardi funti (8,1 milijardi eura) i to u dobi od samo 25 godina. Kako piše Sky News, mladac sada posjeduje 'pola Londona'. Hugh Richard Louis Grosvenor, poznat i po svojoj počasnoj tituli grof Grosvenor, također je naslijedio i dvorac Eaton Hall u Cheshireu koji je u vlasništvu obitelji još od 15. stoljeća. Grosvenor ima još tri sestre, no on je jedini sin a time i nasljednik vojvode od Westminstera koji je umro u utorak u 64. godini. Bio je i najmlađi kum malome princu Georgeu, sinu princa Williama i vojvotkinje Kate. Bivši student upravljanja ruralnim područjima na Sveučilištu Newcastle dosad uglavnom nije bio u žiži javnosti, no poznato je da je 21. rođendan proslavio raskošnom zabavom s 800 uzvanika koja je koštala oko 5 milijuna funti. Goste su zabavljali komičar Michael McIntyre i hip-hop duo Rizzle Kicks, a jedan od uzvanika bio je i princ Harry. Novi vojvoda od Westminstera radi kao menadžer u kompaniji koja se bavi recikliranjem taloga kave i pretvara ga u napredno biogorivo i razne druge biokemikalije. Njegova majka Natalia jedna je od krsnih kuma princa Williama, dok mu je jedna od sestara, Lady Tamara, udana za Edwarda van Cutsema, čiji je brat također jedan od kumova malenog princa Georgea. Tamara je zbog pravila primogeniture izostavljena iz nasljednog reda te je imovina njihova oca pala samo u ruke njezina brata. Jedna od uloga koju mora preuzeti kao novi vojvoda je i briga o zakladi Westminster, humanitarnoj organizaciji koja se bavi raznim filantropskim aktivnostima. Hughov pokojni otac, Gerald Cavendish Grosvenor, bio je 68. najbogatija osoba na svijetu čiji se imetak procjenjivao na 9,35 milijardi funti. Ogromni posjedi uključuju Belgraviju, smještenu u neposredom susjedstvu Buckinghamske palače, kao i tisuće hektara zemljišta u Škotskoj i Španjolskoj. Gerald je imetak naslijedio nakon smrti oca Roberta 1979. godine kad mu je bilo 27 godina.