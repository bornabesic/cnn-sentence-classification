Ne mogu hodati ni stajati, a ni korak napraviti. Ne mogu čašu u ruci držati koliko sam slaba, kaže drhtavim glasom Romana Taylor (49) dok leži u bolničkom krevetu. Transrodna aktivistica primljena je u zagrebačku bolnicu zbog upale pluća i azbestoze. Devedesetih je godinama radila u tvornici azbesta u Pločama. Od tamo je, tvrdi, pobjegla glavom bez obzira u Zagreb s jednom vrećicom i počela se baviti modom. Šivala je odjeću za Josipu Lisac, Massima, Zdenku Kovačiček, Maju Blagdan, Elizabetu Gojan... U posljednjih mjesec dana izgubila je 14 kilograma. Tvrdi da ju joj se kile istopile od stresa. Sad je u bolnici priključena na kisik jer se guši, a liječnici joj daju i infuziju. Šokirala izgledom: Još prije tri mjeseca Romana je blistala na promociji svojeg dokumentarca - Prije nego što sam završila u bolnici, imala sam težak napadaj kašlja i gušila sam se. Skoro sam umrla. Sve ovo je posljedica fizičkih napada na mene - kaže Romana. U dvije godine, koliko traje njezina promjena spola, napali su je 21 put. Psihička maltretiranja i dobacivanja na cesti više ni ne broji. - Previše sam nasilja pretrpjela i stoga sam iznenada klonula. Ali ne dam se, kruna mi je na glavi i ne pada - optimistična je Taylor. Dodala je da joj se tranzicija pretvorila u pravi pakao i horor. - Plašim se vlastite sjene. Čim nešto zašuška, odmah skočim. Psihički sam jako loše pa se nadam da će mi psihijatar pomoći. Ne mogu otići do pekare ni kioska, sad me već strah otići do kontejnera baciti smeće - kaže Romana, koja ne odustaje od promjene spola na koju će ići kad joj fizički i psihički bude bolje. - Svoju borbu protiv nasilja žestoko nastavljam i hrabro čim se oporavim - zaključila je Taylor. 