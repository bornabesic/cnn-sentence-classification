Marko Perković Thompson dao je intervju u Dnevniku Nove TV, a povod razgovora bila je zabrana njegova koncerta u Mariboru. Naime, policija je tamošnjim vlastima preporučila da se koncert zabrani zbog povećanog rizika. Pjevač u intervju ističe kako su organizatori sve potrebne dozvole za koncert dobili još prije dva i pol mjeseca i dodao je da mu djeluje nevjerojatno i nekorektno što je policija jučer odjednom promijenila mišljenje i zabranila koncert. Neki mediji u Sloveniji pisali su kako je Thompson pjevač koji "širi mržnju" te "rehabilitira NDH" ili ustaški pokret i da se njegovi koncerti moraju zabraniti. Na pitanje novinara je li razočaran ovakvim razvojem događaja i smatra li da je u sve uključena i politika, kaže: – Jesam, razočaran sam jer te etikete koje nam prišivaju nisu točne. Može se iščitati da je politika sigurno uključena i to vjerojatno viša slovenska politika. Mi smo u kontaktu s hrvatskim Ministarstvom vanjskih poslova i tražili smo da nas se zaštiti kao hrvatske građane koji žele raditi u Sloveniji. Dobili smo neke odgovore da će učiniti sve da do toga više ne dođe. Mislim da je ovo previše. Vi znate kao i ja da sam imao dosta problema kad se radi o mojim nastupima. Pritisci su tada bili drukčiji, ovo je prešlo svaku mjeru. Osvrnuo se i na izjavu premijera Andreja Plenkovića koji je jučer rekao da će tražiti od hrvatske veleposlanice u Sloveniji da istraži o čemu je riječ u ovom slučaju. Thompson je izjavio kako od naših političara očekuje da ga zaštite kao hrvatskog građanina koji želi nastupati u europskim državama. – Volio bih da hrvatski političari objasne prihvaćaju li tezu da smo mi nacisti, fašisti i da širimo mržnju. Neka se hrvatskoj javnosti obrate i objasne je li to točno – poručio je Thompson.   