Od svog premijernog izdanja 2013. godine, festival ULTRA Europe 'dom' ima na idiličnoj hrvatskoj obali u samom srcu Dalmacije. Svake godine tisuće strastvenih ljubitelja glazbe iz cijelog svijeta posjeti splitski Poljud kako bi bili dijelom najvećeg festivala elektroničke glazbe u Hrvatskoj koji se proteklih godina pozicionirao kao jedna od vodećih festivalskih destinacija u Europi. Iako su proteklih dana u javnost izašle informacije kako je peto izdanje upitno, iz tvrtke ULTRA Worldwide stiže vijest koja će obradovati sve poklonike ovog događanja – festival ULTRA Europe ostaje u Hrvatskoj, a zajedno s domaćim partnerom, tvrtkom MPG Live, nastavljaju s pripremama kako bi jubilarno izdanje bilo najbolje do sada. - Za peto izdanje festivala ULTRA Europe, mi iz brenda ULTRA Worldwide smo u suradnji s našim istaknutim lokalnim partnerima poduzeli važne korake kako bismo osigurali da i ovo izdanje bude slavlje u skladu s visokim standardima koje brend ULTRA Worldwide zahtjeva. Posjetitelji se mogu nastaviti veseliti ovogodišnjem izdanju festivala i budućim događanjima koja će nositi brend ULTRA, a koja će se održati narednih godina u Hrvatskoj. Zahvaljujemo svim obožavateljima i glazbenicima, lokalnim vlastima, partnerima i ostalima koji su pružali bezuvjetnu podršku za festival ULTRA Europe – službena je izjava tvrtke ULTRA Worldwide koja je objavljena danas, a u kojoj poručuju da će sve informacije oko ovogodišnjeg line-upa kao i nove uzbudljive detalje predstaviti u danima koji slijede. Tvrtka MPG Live je ekskluzivni organizator i promotor festivala ULTRA Europe koji je, podsjećamo, na Poljudu u Splitu od 14. do 16. srpnja 2017. godine. - Kao vodeća agencija specijalizirana za evente i promociju najvećih glazbenih događanja u Hrvatskoj uzbuđeni smo oko organizacije jubilarnog izdanja festivala ULTRA Europe 2017., a nadamo se da ćemo zajedno s našim partnerima, tvrtkom ULTRA Worldwide, pronaći rješenje kako bismo festival zadržali u Splitu i narednih godina - izjavili su iz tvrtke MPG, domaćeg organizatora festivala.   