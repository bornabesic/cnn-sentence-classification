Luka Šulić i Stjepan Hauser danas su objavili spot za pjesmu  “The Show Must Go On” grupe Queen. Energičnom i emotivnom izvedbom poznatog hita, Luka i Stjepan odali su počast nikad prežaljenom karizmatičnom frontmanu grupe Queen Freddieju Mercuryju. Slavni je pjevač preminuo na današnji dan, 24. studenoga 1991., a ova je pjesma samo jedan od bezvremenskih hitova iz bogatog opusa Queenovaca. – Napokon je došla na red i pjesma grupe Queen. Oduvijek smo to htjeli napraviti, a 25. obljetnica smrti Freddieja Mercuryja bila je savršena prilika da mu napokon odamo počast – rekao je Stjepan Hauser. Spot je snimljen u Zagrebu, u kazalištu Trešnja, obiluje atraktivnim, apokaliptičnim vizualnim efektima, a režirao ga je Zdenko Bašić. Slavni violončelistički dvojac trenutačno je u Australiji, a početkom sljedeće godine za Sony Masterworks/Menart objavljuju novi, četvrti studijski album na kojem će objaviti obrade poznatih filmskih tema.