Nećemo noćas doma, nećemo do zore... riječi su koje najbolje opisuju atmosferu spektakla domaće glazbe, sedmu Hrvatsku noć održanu u Frankfurtu u Fraport areni. Konkretno baš tu pjesmu nismo čuli, ali zato su tisuće, točnije kažu više od deset tisuća, ljudi pristiglih iz svih dijelova Njemačke i Europe pa i s drugih kontinenata, pjevali i plesali uz domaće hitove koje su na tom maratonu zabave izveli Danijela Martinović, Oliver Dragojević, Joško Čagalj Jole, Željko Bebek, Mejaši, Mate Bulić, Miroslav Škoro, Damir Žilić i klapa Bandira. Kad kažemo maraton, mislimo doslovno jer pjevalo se od subote od 20 sati do jutra drugoga dana. Sjajna prilika za susrete – Ovdje sam prvi put i fenomenalno je! – vrisnuo je odlično raspoloženi Jole pa kazao: – Ovaj nastup je bio toliko dobar da mi je bilo teško sve sabiti u mojih sat vremena na pozornici! Treba okupljanja. Došlo je ubrzano vrijeme kada ljudi nemaju vremena skupa popiti kavu. To je za naš mentalitet strašno čudno pa su ovo sjajne prilike da se svi sretnu. Dijete sam gastarbajtera, rodio sam se u Njemačkoj i živio tu devet godina pa znam kakva se nostalgija stvori kod ljudi kada nisu u svojoj zemlji. Tradiciju treba održavati – kaže Jole. Broj posjetitelja nije smanjio ni strah izazvan nedavnim terorističkim napadom na koncertu u Parizu. Kako doznajemo, osiguranje je bilo dvostruko jače nego lani, uz policajce u civilu, dakle sigurnost na najvišem nivou. Pjevat će dok to publika traži – Kod ljudi uvijek postoji neki strah, ali nisam ni sekunde dvojio trebam li doći. Ovdje sam redovit – kazao je na tu temu Oliver Dragojević. Najveći susret naših ljudi koji žive izvan domovine ne može proći bez kralja dijaspore. Mate Bulić koji je 30-godišnju glazbenu karijeru stvorio u inozemstvu, a potom u Hrvatskoj, što mu je i osiguralo spomenuti laskavi naziv, smatra da javno mnijenje u Hrvatskoj mora veći fokus posvetiti domaćoj glazbi. U Frankfurtu se ona među našim ljudima, kaže, njeguje, sluša i živi. Kao mladiću Mati je izlika za odlazak u Njemačku bila da će mjesec dana zaraditi za auto i vratiti se... to se nije dogodilo. Ostanku je presudila ljubav prema supruzi, ali ni ljubav prema domovini ostankom nikada nije umanjena. Štoviše, još je jača, a u njegovoj kući ustavom je, kaže, zabranjeno govoriti drugim jezikom osim hrvatskim. O potencijalnoj glazbenoj mirovini ne razmišlja, već kaže: – Dok god budem mogao emociju prenositi na svoje obožavatelje, a oni to budu željeli, pjevat ću. Glazba mi je sve u životu i kada bih se opet rodio, izabrao bih ovaj put. Ideja Roberta Martinovića, osnivača ovog sad već tradicionalnog okupljanja Hrvata u dijaspori bila je, kaže; "okupiti što više naših ljudi koji žive izvan domovine i dobro se provesti i veseliti. Puno je to ljudi različitih glazbenih ukusa zbog čega imamo uvijek velik broj izvođača, od rocka do popa i izuzetna nam je čast ugostiti ih u Frankfurtu". U toj ideji je definitivno uspio jer tako to izgleda kad se zabavljaju Hrvati. 