Sve više poznatih pjevača i glumaca u posljednje vrijeme izražava neslaganje s politikom republikanskog predsjedničkog kandidata Donalda Trumpa, a mnogi od njih ga i otvoreno vrijeđaju. Proteklog vikenda napali su ga Roger Waters i Robert De Niro. Osnivač i bivši član Pink Floyda Roger Waters zatvorio je u nedjelju trodnevni megafestival rock legendi Desert Trip u Kaliforniji porukom da je Trump svinja. Za vrijeme Watersove izvedbe pjesme "Pigs (Three Different Ones)", koju su Pink Floyd snimili 1977. kao 'posvetu' manipulatorima s vrha društvene ljestvice, golemi balon u obliku svinje lebdio je iznad publike. Na balonu je bila karikatura Donalda Trumpa s natpisom "neznalica, lažljivac, rasist, seksist". Nimalo laskavo nacrtan je s mikropenisom i naraslim grudima. Istodobno su na velikom ekranu bile prikazane najzloglasnije izjave republikanskog predsjedničkog kandidata, uključujući i one iz prostačke snimke o ženama koja je ovaj vikend ugledala svjetlo dana. Kako ne bi bilo nikakve zabune što misli, Waters je izvedbu pred 75.000 ljudi završio natpisom "Donald Trump je svinja". Nešto suptilniju je poruku Trumpu poslao pri izvedbi klasika "Another Brick In The Wall" kada je na pozornicu izveo skupinu dječaka, pripadnika etničkih manjina, koji su na majicama imali natpis na španjolskom "Derriba El Muro" (srušite zid). Waters je iskoristio prigodu kako bi osudio i izraelsku politiku prema Palestincima. Sličnim epitetima nazvao ga je i Robert De Niro, koji se u subotu Amerikancima obratio videoporukom te kazao kako je Trump svinja i prevarant koji ne zna što govori. Udario bih ga u lice – Colin Powell je najbolje rekao, on je on je nacionalna katastrofa i sramota za ovu zemlju. Strašno sam ljutit što je ova zemlja došla do točke u kojoj je ta budala, taj klaun, tu gdje jest. Govori da bi udario ljude u lice, e pa… I ja bih njega udario u lice. Je li ovo neko koga želimo za predsjednika? Ne bih rekao. Ono o čemu ja brinem jest smjer u kojem ide ova zemlja, a bojim se da bismo s nekim kao što je s Trump mogli otići u pogrešnom smjeru. Ako vam je stalo do vaše budućnosti, glasajte za budućnost koju želite – kazao je De Niro.   S legendarnim glumcem nisu se složili svi kolege. Tako ga je Jon Voight napao na Twitteru te izjavio kako ga je "sram zbog de Nirovih izjava" te je branio Trumpa zbog prošlotjedne snimke u kojoj je rekao da se koristio slavom da dođe do žena. – Voight je dobar momak, ali ga očigledno muče deluzije – kazao je De Niro. >>Donald Trump iznenadio: Žao mi je zbog uvredljivih riječi