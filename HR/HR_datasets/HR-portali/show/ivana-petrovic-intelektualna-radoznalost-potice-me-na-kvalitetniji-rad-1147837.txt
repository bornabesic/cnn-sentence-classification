Urednica i novinarka vanjske politike na Novoj TV Ivana Petrović osvrtima na aktualna zbivanja, zanimljivim izvještajima, javljanjima uživo sa zbivanja koja su važna za Hrvatsku i svijet zasluženo je nominirana za TV osobu godine Večernjakove ruže. Na dodjelu nagrada 31. ožujka u HNK doći će u društvu dečka Ivice. Dok izvještavate, djelujete britko, snažno, nepogrešivo... Kakvi ste privatno? Nisam nepogrešiva, ali ostavljam takav dojam jer se bavim samo temama koje dobro razumijem. Što dobro ne razumijem, tome se ne bavim. Privatno sam vrlo jednostavna, volim pomoći drugima kad god mogu i volim razveseliti meni drage ljude. Ponekad mi zamjeraju manjak vremena za druženja, roštilje i izlete, ali to je ponekad teško uskladiti s mojim poslom. Kakav je osjećaj biti dio tima koji stvara jedan od najgledanijih informativnih programa u zemlji? Dobar, moćan. Bez njih ne bi bilo ni mene. Televizija je složen posao koji traži dobar i uigran tim, posebno u stresnim trenucima. Što vas, nakon godina u novinarstvu, i dalje potiče na što kvalitetniji rad? Intelektualna radoznalost. Što radite za svoju dušu, kako se odmarate i obnavljate energiju? Druženjima s prijateljima, ugašenim televizorom, dobrom glazbom, odlascima s dečkom na jednostavan izlet u okolicu Zagreba. Oboje volimo Mariju Bistricu, a kad je toplije vrijeme, pođemo i u Liku. Nastojimo tada ne propustiti obići marijansko svetište na Krasnom. A dolazi proljeće pa se spremam i u teretanu... Možete li izdvojiti novinarski zadatak koji zbog specifičnog razloga nikada nećete zaboraviti? Izdvojila bih dva događaja u 2016. Dva dana prije donošenja presude Radovanu Karadžiću krenula sam s kolegom snimateljem u Haag, a dok smo bili na putu, dogodili su se teroristički napadi u Bruxellesu. Kad smo sletjeli u Amsterdam i kad sam uključila mobitel, imala sam što vidjeti. Morala sam hitno u Bruxelles, iz redakcije su me zvali svaku minutu, a meni su izgubili prtljagu. Došlo mi je da sjednem i plačem... Na kraju nam je naša produkcija organizirala prijevoz i taj dan bili smo jedina televizija iz Hrvatske koja se javila sa samog mjesta. Islamističkim terorizmom davno sam se počela baviti, to područje doista dobro poznajem pa mi nije trebala posebna priprema. Sljedećeg je dana vlakom u Bruxelles stigla nova ekipa iz Zagreba, a ja sam otišla u Haag odraditi presudu Karadžiću. Drugi događaj bio je pokušaj državnog udara u Turskoj u srpnju. Izvanredne vijesti na Novoj TV, Marija Miholjek i ja u studiju, a dnevna urednica Dnevnika Ivana Ivančić u režiji. Koga ćete povesti na dodjelu Ruža, tko će vam praviti društvo? Povest ću dečka Ivicu. 