Kako je plavi tim u prvom vaganju u RTL-ovoj emisiji 'Život na vagi' izgubio manje kilograma od crvenog, devetero kandidata moralo se dogovoriti koga šalju kući. Marin je svoj glas dao Silviji jer je po noći potajno jela, dok je Silvija odlučila izbaciti Marina jer smatra da je najviše zabušavao zbog čega je i izgubio najmanje kilograma. Marko je poželio kući poslati Silviju zaključivši da su i ona i Marin zaslužili da izađu iz kuće. Gabrijela je svoj glas dala Marinu. - Ja sa svojih 180 kg radim puno više nego što on radi s puno manje kila od mene. Ne daje svoj maksimum. Kad vidim njega da stoji, dođe mi da vrištim, pojasnila je Gabrijela. Leonardo je svoj glas dao Marinu, baš kao i Ana. Svoj glas mu je dao i Damir i ujedno ga poslao kući. Marin, koji je nakupio 138 kg igrajući satima videoigrice, poručio je u suzama da ih neće igrati dok ne dođe do 110 kg. Ana je dobila zadatak probuditi sve kandidate u kući, što se nimalo nije svidjelo Anti, koji je otvoreno priznao da nimalo ne simpatizira Anu jer mu je premuškasta. Hana je, pak, načula da se u nekim sobama događaju zanimljive stvari, insinuirajući da su se već pojavile iskre među kandidatima. Nakon prvih eliminacija, kandidati su počeli s novim treninzima, a Davor je morao odmarati zbog bolesnog koljena, no Ante je zaključio da nije riječ o bolesti nego o Davorovoj lijenosti. Osim vježbanja, kandidati imaju i poseban plan prehrane, a kako bi osvijestili koliko u nekoj hrani ima šećera, morali su pogoditi koliko šećera ima u kojem obroku. Rezultati su bili zapanjujući! Tako, primjerice, Cezar salata ima tri žlice šećera, što kandidati nisu pogodili. Na kraju je crveni tim bio bolji pa su za nagradu dobili masažu. Iako se kandidati unutar tima odlično slažu, napetosti između timova već se poprilično osjete. Sanja je došla ponuditi crvenom timu da odrade trening s njom jer njihovog trenera Marija nije bilo, ali crveni tim je to odbio. Hana je čak komentirala da ona trenira samo s pobjednicima. - Uopće me ne zanima kako izgledaju njihovi treninzi, uostalom, to se vidjelo i na vaganju, kazala je Hana. Trening je za ekipu crvenih vodio Krolo, koji inače radi kao trener tenisa, što je njegova ekipa s oduševljenjem prihvatila.