Kada se kao osmogodišnja djevojčica popela na pozornicu na slavlju banke u kojoj je radila njena majka, uzela mikrofon i upravnom odboru ispričala prostu priču o djevojčici i jagodici, Andrea Andrassy nije ni slutila da će dvadeset godina poslije takav izričaj postati njena karijera. Zagrebačka voditeljica na Prvom radiju, kolumnistica na index.hr-u i stand up komičarka, jedina je Hrvatica koju su zapazili inozemni agenti, potpisala je ugovor s jednom od najjačih britanskih agencija Mirth Control i 30. rujna odlazi okušati se u središte svjetske komičarske scene – u London.– Strah me veličine grada, no bit ću tamo mjesec dana pa imam vremena izgubiti se i pronaći sto puta. Već 3. listopada nastupam na International Comedy Conferenceu, jednom od najvažnijih događaja u svijetu stand upa. Imam i pet zakazanih gaža u klubovima The Vic, Cordes Hall, Burdalls Yard, Bedford Hotel i Lytehouse, a moj agent Geoff radi na tome da ih bude još više. Dakle, prilika je tu, a ostalo je na meni – kaže simpatična Andrea koja se stand upom počela baviti prije tri godine i nastavlja:– Već nastupam na engleskom, na tom jeziku mi i mozak brže radi. Osim toga, svi engleski komičari s kojima sam nastupala rekli su mi da se moram okušati na njihovoj sceni pa bi bilo bezobrazno ne poslušati iskusnije kolege. Kad je riječ o britanskom tržištu, jedini problem je što su doslovno svi svjetski komičari tamo pa su Britanci bahata publika koja je vidjela i čula sve te stalno trebaju nešto novo. Kupit ću ih, nadam se, forama o muško-ženskim odnosima kroz prizmu žene, a sve podebljano uletima crnog humora iz perspektive Hrvatice. Mogao bi im biti smiješan način na koji se Hrvatska ponaša i dati im uvid u svijet s kojim se još nisu sreli. Primjerice naš konzervatizam ili to da se dičimo “kavom za van” koju oni imaju već 70 godina, a upoznat ću ih i s ljudima koji ispod prozora prodaju “krumpira i luka”. To sigurno nisu čuli.Hrvatski i engleski humor, kaže Andrea, nalik su jedan drugome. Oba su sarkastična i inteligentna, ali hrvatski stil prezentacije nalik je košarci koja je konstantno dinamična, a britanski nogometu u kojem se na golove malo duže čeka.O svojem pak stilu na sceni kaže: – Humor mi je u početku bio jako mračan, s dosta gadnih i čak incestuoznih fora čiji je glavni cilj bio šok. U Zadru su me u Arsenalu čak zamolili da sljedeći put ne dođem na gostovanje. S vremenom sam shvatila da je najlakše šokirati ljude pa sam napustila tu praksu i prebacila se na humor koji publiku angažira, a to su životne stvari i muško-ženski odnosi koji su, iako isfurani, svima zanimljivi. Za komičara je najbolje kada se publika poistovjeti s njegovim humorom.Kompliment da je lijepa, a ona to jest, u svijetu stand upa nimalo joj ne pomaže.– To mi užasno odmaže zbog kategorizacije da ne možeš biti smiješan ako dobro izgledaš. S vremenom na to oglušiš i super je kada dokažeš da si na sceni s razlogom, ali ta je scena generalno prilično šovinistička. Kada si žena i pritom nisi muškobanjasta, trebaš se jače truditi te dokazati da imaš i nešto pametno za reći. 