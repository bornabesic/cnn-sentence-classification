Sinoćnjim koncertom u zagrebačkoj Tvornici kulture, Teška industrija proslavila je objavljivanje novog studijskog albuma "Selfie". Dva i pola sata neumorna Lea Mijatović i članovi benda Vedad Hadžiavdić, Ivica Propadalo, Fran Šokić i Robert Domitrović zabavljali su svoje najveće fanove. Osim novih pjesama s albuma "Šta ti je život", "Majske kiše", "Sjenka", "Moj svijet, zapleši" i drugih, Teška industrija podsjetila je publiku i na svoje početke te oduševila obradama najpoznatijih hitova sarajevskih izvođača i grupa, Zdravka Čolića, Indexa, Plavog orkestra i ostalima s odličnog albuma "Bili smo raja" koji je objavljen još 2011. godine. Teška industrija je na koncert pozvala i svoje prijatelje pa je sa Željkom Bebekom bend prvi put uživo predstavio aktualni singl "Jednom daje nam Bog". Uz klavirsku pratnju Matije Dedića, Bebek je izveo i pjesme "Loše vino" i "Zagrli me", na kojoj mu se pridružio i Nikša Bratoš. Bend je na pozornici ugostio i producenta Igora Ivanovića dok su s tamburašima iz Slavonia Benda otpjevali pjesme "Žena za utjehu" i "EUdala se Lijepa naša". Dobro pripremljena i odlično raspoložena, Industrija je energiju prenijela i na publiku koja ih je očekivano zvala na bis. Nisu zaboravili sjetiti se i velikog prijatelja i kantautora Kemala Montena čiju su pjesmu "Nije htjela" otpjevali uz upaljena svjetla mobitela. Kako i priliči nazivu albuma "Selfie", bila je to prilika za još jedan veliki selfie koji će se vjerojatno naći na nekom od njihovih idućih albuma.     >>Teška Industrija 12. svibnja svira “Selfie u Tvornici”!