Više nije tajna kako je Goran Ivanišević (45) ponovno zaljubljen. Nakon razvoda od Tanje Dragović Goran nije imao djevojku, a čini se kako je i vezu s Nives Čanović (34) želio držati u tajnosti. Zanimljivo je da je upravo RTL, čija je Nives voditeljica, u svom magazinu prvi donio vijest o tome kako je Goran viđen da u večernjim satima dolazi na Bundek u Zagrebu, gdje Nives živi. Upoznali su se prije pet godina, no, kako doznajemo, ljubavne iskre između njih planule su prije nekoliko tjedana. Crnokosa Nives je po struci magistrica ekonomije, a upoznali smo je kao glumicu. Proslavila je uloga medicinske sestre u sapunici "Sve će biti dobro", nakon koje je igrala Augustinu Tinu Vitezović u "Dolini sunca". Dvije godine bila je voditeljica na Anteni Zagreb, a posljednje dvije godine radi na Narodnom radiju, gdje vodi jutarnji program sa Slavkom Sobinom. Nives je na RTL-u vodila kviz "Tko će ga znati", a gledali smo je i kao jednu od voditeljica u "Zvjezdicama". Po struci je magistrica ekonomije Scenskim poslom nije se planirala baviti sve dok je prijateljica, kada joj je bilo dvadesetak godina, nije nagovorila da se prijavi na audiciju za voditeljicu jedne emisije za koju su izabrali upravo nju. Voditeljski posao neko joj se vrijeme ispreplitao s marketinškim. – Na studiju ekonomije počela sam raditi u odnosima s javnošću, zatim sam dvije godine radila u dvije marketinške tvrtke i to mi je super išlo, ali u tom trenutku života više sam bila raspoložena za putovanja i voditeljski posao pa sam radila i na makedonskoj televiziji te na bosanskom OBN-u. Htjela sam isprobati dosta stvari da vidim gdje ću se skrasiti pa mi je životopis šarolik – ispričala nam je Nives u razgovoru prije dvije godine. Što se tiče muškaraca u njezinu životu, prvo je bila u vezi s geodetom Marijanom Carom, a nakon njega u dugogodišnjoj vezi s dečkom Kristijanom. Zajedno su i živjeli, a Nives je rekla i kako obožava kuhati Kristijanu. Planirali su i obitelj, no prekinuli su u travnju ove godine, čemu su kumovale njezine poslovne obaveze. Naime, zbog snimanja "Zvjezdica" često je putovala u Beograd.   – Mislim da se žena najviše realizira kad postane majka. Majčinstvo je uloga koja pristaje svakoj ženi – kazala nam je Nives prije dvije godine. Hoće li se na kraju realizirati uz proslavljenog tenisača, ostaje vidjeti.  >>Nives Čanović hamburger na Bermudima platila 120 kuna