Prilikom gostovanja u talk showu The Tonight Show Starring Jimmy Fallon, meksička glumica Salma Hayek ispričala je urnebesnu priču o svojim sumnjama da je njezin muž, francuski milijarder i poslovni čovjek François-Henri Pinault vara. Hayek je priču započela s objašnjenjem o tome kako se ona i njezin muž sporazumijevaju budući da ona priča španjolski, a on francuski. 'Kod nas u kući je engleski nešto poput Švicarske, znate, neutralno. Tako niti on ni ja nemamo kontrolu nad razgovorom', rekla je Hayek. 'Pričamo engleski s groznim naglascima.' 'Uči li tvoj muž engleski?', pitao je glumicu voditelj Jimmy Fallon. 'Uči, uči, ali ima tvrdi francuski naglasak. (Moja kćer) Valentina i ja ga stalno zezamo zbog toga', dodala je Hayek. 'Kaže on meni jednom: 'Znaš što, uzet ću si profesora engleskog i riješit ću se naglaska brže od tebe koja u ovoj zemlji živi već 67 godina'', nastavlja Hayek. 'Međutim, nije to spominjao opet pa sam mislila da je jednostavno zaboravio.' I tako Hayek jedan dan šalje neke poruke sa svog mobitela kada ugleda poruku na muževom. 'Poruka je glasila ovako: 'Bok, ovdje Elena. Ako želite poboljšati svoj engleski moraš vježbati. Želiš li vježbati sada?'', rekla je Hayek, fingirajući Elenin seksi glas. 'Jimmy, ja sam iz Meksika. Takve stvari ne prolaze dobro', nastavila je Hayek. 'Bila sam bijesna. Mislila sam si, mora da je očajna kada mu šalje poruke. Ali, rekla sam, neću ništa reći', objašnjava Hayek. Glumica se uspjela suzdržati tijekom popodneva, međutim nakon večere je eksplodirala. 'Tko je je*ena Elena?', pitala je tada muža Hayek. 'On mi je odgovorio da ne zna. Pitala sam ga je li to možda njegova rođakinja. On je odgovorio da ne poznaje niti jednu Elenu.' 'Tada sam mu rekla: 'Reci ti toj Eleni da ja znam engleski i da možeš vježbati sa mnom', pojasnila je Hayek. Tu je međutim Hayek upala u probleme. ''Elena, valjda misliš Elsa?' pitao me muž', rekla je Hayek. ''Elena, Elsa, koga briga' odgovorila sam mu.' Njezin se muž tada počeo smijati. 'Rekao mi je da je Elsa aplikacija za učenje stranih jezika', zaključila je priču Hayek.