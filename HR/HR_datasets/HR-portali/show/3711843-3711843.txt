Ljepotica s Mljeta Ivana Eva Klobasa sljedeća dva mjeseca provest će u Milanu, prijestolnici mode u koju je otišla na poziv modne agencije 2morrow, nadajući se poslu iz snova. Dvadesetdvogodišnja Ivana Eva koja se nedavno natjecala na izboru Miss Universe Hrvatske strpljivo gradi karijeru modela, a san joj je postati Victorijina anđelica. Trenutačno dijeli stan sa sedam djevojaka iz svih krajeva svijeta, no ne žali se jer je riječ o stanu na dvije etaže smještenom u zgradi u kojoj je njoj i njezinim cimericama dozvoljeno korištenje teretane i spa centra. - Manekenstvo me oduvijek privlačilo, uvijek sam bila vitka i često su mi ljudi govorili da ću biti manekenka. Nakon srednje škole otišla sam u Split i postala članica modne agencije. Tako su započeli moji prvi koraci u manekenstvu. I prije je bilo nekih ponuda, ali zbog srednje škole morala sam ih odbiti. Ubrzo nakon toga sudjelovala sam na izboru Kraljica Jadrana i nakon toga počele su ponude za inozemstvo. Trenutačno radim za Demons model management iz Beograda i jako sam zadovoljna - priča Ivana Eva, koja više voli modna snimanja od revija. Bolje su, kaže, plaćena, a kasnije joj fotografije posluže i za book. Srecko Rundic / Srecko Rundic   Morska sirena s Mljeta izvanredno studira akvakulturu na Sveučilištu u Dubrovniku kako bi se paralelno mogla baviti i modelingom. - Trudim se uskladiti obveze jer smatram da je obrazovanje također jako važno - ističe Ivana Eva, koja svaki slobodan trenutak provodi na svojem rodnom Mljetu. - Kad nisam zauzeta faksom ili poslom, volim vrijeme provoditi na svojem prekrasnom otoku i u njegovoj nedirnutoj prirodi koju obožavam te, naravno, sa svojom obitelji. Tamo uživam u šetnjama sa svojim zlatnim retriverom i kupanju ljeti. Većinom to ipak nije cijelo ljeto, prošlo ljeto provela sam u Istanbulu dva mjeseca - naglašava Ivana, koja je u Istanbulu snimila jedan od svojih najdražih editorijala za časopis Travel+Leisure. Nedavno je sudjelovala na izboru Miss Universe Hrvatske, a iako se nije okitila lentom, natjecanje joj je ostalo u lijepom sjećanju.   Privatni album / Privatni album Ivana Eva Klobasa   - Bilo je to jedno predivno iskustvo iz kojeg sam mnogo toga naučila. Pobijedila je moja draga cimerica i prijateljica i jako sam sretna zbog nje. Naime, ja se na taj izbor nisam ustvari prijavila, 15-ak dana prije priprema zazvonio mi je mobitel, javila sam se i pitanje je bilo želiš li biti finalistica Miss Universe Hrvatske 2016. Jedna djevojka odustala je i trebali su hitno zamjenu, odmah sam pristala i drago mi je da jesam, upoznala sam mnogo predivnih ljudi i stekla jedno novo iskustvo. Zasad nemam planova sudjelovati na nekom drugom izboru ljepote. Smatram da ti mogu pomoći u karijeri, a koliko, to ću tek vidjeti u budućnosti - zaključuje Ivana Eva, kojoj je najveći san jednog dana nositi reviju Victoria’s Secreta. Razlog je to zbog kojeg se, otkriva, počela baviti modelingom. - To je san većine modela danas i svjesna sam da je teško ostvariv, ali uz vjeru, trud i rad sve je moguće - uvjerena je ljepotica s Mljeta koju trenutačno najviše okupira karijera modela. Ljubav će zato morati malo pričekati.