Jedan od najuspješnijih glazbenika i autora,  Petar Grašo te najslušaniji radio u Hrvatskoj - Narodni radio,  zajedno će proslaviti 20 godina karijere i emitiranja velikim koncertnim spektaklom u Areni Zagreb 25. studenog 2017. godine. Bit će to kruna karijere popularnog glazbenika koja traje dvadeset godina, a isto toliko prošlo je od izlaska prvog albuma 'Mjesec iznad oblaka'. - Teško mi je i opisati uzbuđenje koje osjećam oko koncerta u zagrebačkoj Areni. Ne samo uzbuđenje nego jasno i tremu. To će zasigurno biti koncert moje karijere i ostvarenje velikog sna. Počašćen sam što mogu ispuniti i želju mojoj brojnoj publici koja me već dugo propitkuje kada će napokon veliki koncert u Zagrebu. Radujem se da ćemo svi zajedno pjevati 25.11.u Areni Zagreb. Bit će to za mene, a nadam se i moju publiku najljepši početak Adventa - rekao je Grašo. Dvadeset godina broji i Narodni radio. Upravo zato proslava u Areni Zagreb bit će dvostruka. Veliku vijest o glazbenom događaju godine sa svim ljubiteljima najbolje domaće glazbe Grašo je ekskluzivno objavio u programu Narodnog gostujući u 'Jutarnjem klubu' kod Doris Pinčić Rogoznice i Hrvoja Kečkeša. Grašo je tako najavio kako će se 25.studenog u Areni Zagreb pjevati svi veliki hitovi od 'Moje Zlato' preko 'Uvik isti' do 'Volim i postojim' i '92, a najavljuje i pravi scensko glazbeni spektakl. - Uistinu ćemo se potruditi da pripremimo do sada neviđenu produkciju u Hrvatskoj kako bi naša publika uživala od prve do posljednje minute. Naporno već radimo na tome kako bi pripremili uistinu glazbeni spektakl svjetskih razmjera. Moja publika to definitivno zaslužuje! A bit će tu i raznih glazbenih iznenađenja - podijelio je Grašo. Karte su već u prodaji u sustavu Eventima.   Tema: Muzika 