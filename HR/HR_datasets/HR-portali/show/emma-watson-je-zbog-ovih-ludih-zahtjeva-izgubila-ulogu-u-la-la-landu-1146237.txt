Za razliku od Emme Stone, Ryana Goslinga i redatelja Damiena Chazellea, za koje film "La La Land" sa sedam osvojenih Zlatnih globusa i 14 nominacija za Oscara predstavlja ostvarenje snova, za glumicu Emmu Watson i glumca Milesa Tellera on je prava noćna mora - jer su odbili glavne uloge. Po pisanju portala Page Six, glumci su za to sami krivi. Navodno je Emma imala "lude zahtjeve" koji su je stajali gubitka uloge. Jedan od njih je bio "da se snimanje filma u potpunosti premjesti u London". "Producenti su joj pokušali izići ususret na mnoge načine želeći da se suradnja realizira, no ona je procijenila da film nije prava stvar za nju", kaže izvor blizak filmu te dodaje da je Watson ipak 'preboljela' gubitak uloge prihvaćanjem angažmana u filmu "Ljepotica i zvijer".  Telleru su za glavnu mušku ulogu u filmu bila ponuđena četiri milijuna dolara, no "on je tražio šest", kazao je izvor, dodajući da sad oboje glumaca okrivljuju svoje agente jer im nisu osigurali dobre uloge, iako su za posljedice sami krivi.  U međuvremenu je Emma Stone za ulogu u "La La Landu" osvojila nagradu Udruge glumaca (Screen Actors Guild) za najbolju žensku ulogu, a kritičari joj proriču i Oscara za najbolju žensku ulogu.  