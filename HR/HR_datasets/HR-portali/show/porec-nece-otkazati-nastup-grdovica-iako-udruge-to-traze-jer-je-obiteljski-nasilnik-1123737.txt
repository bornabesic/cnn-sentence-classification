Gradske vlasti Poreča poručile su danas kako nemaju namjeru otkazati novogodišnji koncert zadarskog pjevača Mladena Grdovića, što traže porečki Centar za građanske inicijative i Ženska mreža Hrvatske, uz ocjenu da se angažmanom Grdovića, osuđenog obiteljskog nasilnika, šalje poruka da je nasilje društveno prihvatljiv oblik ponašanja.  – Gradu nije poznato da je sud Mladenu Grdoviću zabranio da živi od svog rada kroz svoje javne nastupe. Grdović je, u dogovoru sa suorganizatorima angažiran isključivo kao glazbenik, čija je zabavna glazba prikladna za ovakvu vrstu događanja. To je jedina poruka koja se njegovim angažiranjem šalje javnosti – poručuju iz Grada Poreča u priopćenju. Naglašavaju kako već godinama najoštrije osuđuju sve oblike nasilja i podupiru stvaranje pozitivnog i tolerantnog ozračja u zajednici, ali da nemaju pravo ograničavati rad pojedincima, pa ni osuđivanima. Porečki Centar za građanske inicijative, koji je podržala i Ženska mreža Hrvatske, otvorenim je pismom upozorio Grad Poreč da je pjevač Mladen Grdović, čiji je nastup uz Jasmina Stavrosa najavljen za doček Nove godine, osuđivani nasilnik pa stoga traže otkazivanje koncerta.   U pismu organizatorima koncerta iz Centra navode kako Grdovićev nastup nije primjeren zbog obiteljskog nasilja, za koje je više puta prijavljen i priveden.  – Odlukom da se angažira osoba koja je osvjedočeni nasilnik javnosti se šalje poruka da je nasilje društveno prihvatljiv oblik ponašanja, a plaćanje nastupa sredstvima svih poreznih obveznika, pa tako i žena koje svakodnevno trpe nasilje, posve neprimjereno – ističu u Ženskoj mreži Hrvatske.  Odluku Grada Poreča da za novogodišnju noć angažira upravo Grdovića smatraju još jednom potvrdom da se nasilje u hrvatskom društvu ne shvaća ozbiljno, "već se i dalje doživljava kao privatni problem, premda su posljedice uvijek po društvo".   Stoga od grada traže da promijeni odluku, otkaže nastup Grdoviću i tako pošalje jasnu poruku da ne štiti nasilnike i ne tolerira nasilje. 