Iako je cijela Hrvatska već tjedan dana u debelom temperaturnom minusu, u Dubrovniku, gdje je poslije osam godina čak pao i snijeg, gradske vlasti ponovno nisu pokazale nikakvo zanimanje za rješavanje problema napuštenih životinja i izgradnju azila za njih. Donacije dobrih ljudi iz svih krajeva zemlje svaki dan stižu na Žarkovicu, gdje se samo jedna hrabra žena, ujedno i predsjednica Društva za zaštitu životinja Dubrovnik Sandra Sambrailo, brine za 300-tinjak pasa. Svaka pomoć i njoj i životinjama i više je nego dobrodošla, a apel građanima iz daleke Kalifornije u SAD-u poslala je i Eva Višnjić, supruga Gorana Višnjića, Šibenčanina s uspješnom holivudskom karijerom. Javnost već odavno zna da se par na sve moguće načine bori za prava životinja, a tužna sudbina dubrovačkih pasa osobito ih je taknula i rastužila.   Tako je Eva na svom profilu na Facebooku tražila barem privremeni, a onda i stalni dom, za Astora, jednog od najstarijih pasa o kojemu se brine Sandra Sambrailo. 'Traži se heroj. Astor ima 16 godina i prošao je kroz sve i svašta. Bio je jedan od žrtava one slavne Vlahušićeve krađe pasa... Nađen je pa vraćen Žarkovici. Astor je umoran od svega. Star je, slabo vidi i bole ga kosti kao što bole i stare ljude. Zato vas molim, pomozite mi da mu nađemo stalni topli dom! Ja ću plaćati sve troškove hrane i liječenja, dokle god njegovo srce kuca. I dok mu tražimo savršenu obitelj, potrudit ću se nabaviti najbolju moguću kućicu, koju će, nakon što mu nađemo dom, naslijediti neki drugi starčić. Dijelite, pitajte i pomozite da Astor barem na kraju života osjeti pravu toplinu doma. Možda na ovome svijetu još ima dobrih ljudi. Možda ima netko s velikim srcem, ali mu je to financijski teško. Zato i nudim pomoć. Želim spojiti barem dva srca i dati im priliku da uživaju zajedno', napisala je između ostaloga Eva Višnjić. Supruga glumca Gorana, koji je u Hrvatskoj sudjelovao u kampanji za zabranu uzgoja životinja zbog krzna, Astora je i osobno upoznala kad je bila na Žarkovici. Razmišljala je, kaže, i o njegovu udomljavanju, ali bojala se kako će prekooceanski let i stres na tako dalekom putovanju utjecati na njegovo ionako krhko zdravlje. Ipak, nije ga zaboravila, bez obzira na tisuće kilometara koji ih razdvajaju.