Upozorenje: u nastavku slijede spojleri za kompletnu posljednju epizodu 'Igre prijestolja'. Ako niste gledali epizodu, preporučujemo vam da ne čitate dalje od slike. Nakon godina čekanja i nagađanja, sinoć smo napokon dobili završetak jedne velike priče - one Jona Snowa u Noćnoj straži. Od plemenitog kopileta s čvrsto definiranim idealima preko zapovjednika postrojbi o kojima je do prije nekoliko godina čuo samo iz priče pa do čovjeka koji je lišen svih iluzija odlučio napustiti red vojnika kojem je kao dječak sanjao da se pridruži - Jon Snow se baš kao i većina glavnih likova u 'Igri prijestolja' uvelike promijenio u usporedbi s onim nevinašcem kojeg smo gledali prije pet godina. U sinoćnjoj smo epizodi 'Oathbreaker' tako napokon počeli dobivati naznake nekakve nagrade za sve ove godine mukotrpnog mrcvarenja simpatičnih heroja. Iako ne očekujemo da će kompletan serijal imati sretan završetak nalik onom iz bajke, i dalje se nadamo barem nekakvoj zadovoljštini. Zadovoljštini čiji smo mali tračak dobili kada je Jon objesio ljude koji su ga izdali i prepustio titulu zapovjednika Noćne straže Eddu. Zakleo se da će služiti straži do smrti... i služio je. Sve u svemu, obje ovotjedne scene s Jonom su zaslužile velike pohvale. Prva je, naravno, bila ona koja je prikazivala čisti šok - Davos, Melisandra, Edd, pa čak i Ghost nisu mogli vjerovati što se upravo dogodilo. Druga je bila ona gore opisana kojoj smo se nadali još od kada smo 2011. pročitali Ples sa zmajevima i počeli nagađati o Jonovom eventualnom uskrsnuću i osveti. Osveti koja nije bila tako crno-bijela kao što su mnogi priželjkivali. Naravno, gotovo ništa u ovom fantastičnom serijalu nije tako moralno jednostavno. Režiser nas je na trenutak čak htio uvjeriti da će Jon poštedjeti izdajnike, što iz samilosti, što iz apatije uzrokovane Ser Alliserovim riječima o vječnoj borbi koju će Jon voditi. No, nije si mogao to dopustiti. I drago nam je da nije jer se radilo o izvanrednoj sceni. <iframe src="http://widgets.ign.com/video/embed/content.html?url=http://www.ign.com/videos/2016/04/11/game-of-thrones-isaac-hempstead-wright-season-6-interview-ign-sr" width="685" height="385" scrolling="no" frameborder="0" allowfullscreen></iframe> S druge strane, oni koji su čitali knjige bi mogli biti pomalo razočarani s sjećanjem na 'Tower of Joy' u kojem su Bran i Trooka Vrana svjedočili super kul sceni borbe između Neda i Howlanda Reeda protiv Ser Arthura Daynea i njegovog kompića. Baš kao i Jonova odluka, ni ova Nedova pobjeda nije bila tako "čista" kao što bi to konvencionalna fantasy serija ili literatura predočila. S druge strane, scena je završila prerano te smo se frustrirani skupa s Branom morali vratiti u 'realnost'. Da, R+L=J teorija je vjerojatno istinita i tekuća će je sezona Igre prijestolja vjerojatno potvrditi, no kako je ovaj flashback originalno prezentiran kao Nedov san još u originalnoj knjizi iz 1996., već postajemo malo nestrpljivi u vezi te potvrde. No, flashback je sve u svemu bio probavljiv i baš kao i onaj iz prethodne epizode - na organski način integriran u priču. Tako istovremeno saznajemo pozadinske informacije o likovima i događanjima te pratimo Branove magične lekcije. Naravno, što li će sve s njima najpopularniji fantasy paraplegičar učiniti još ostaje za vidjeti. Tyrionova drama u Meereenu ove sezone još uvijek nije na razini ostatka priče. Da, Dinklage i ostatak glumačke ekipe na tom setu su super i njihovi dijalozi su zabavni za gledanje i slušanje, ali sve je nekako i dalje previše odvojeno od ostatka radnje i... previše općenito. Upravo zato držimo fige da će njihov neprijatelj dobiti nekakvo lice ili barem ime jer 'tri ogromna drevna robovlasnička grada' baš i nisu previše osoban neprijatelj. A kada imamo likove koji su toliko dobro napisani i odglumljeni kao što su Varys i Tyrion, definitivno želimo vidjeti nekakve osobne konflikte. <iframe src="http://widgets.ign.com/video/embed/content.html?url=http://www.ign.com/videos/2016/04/12/game-of-thrones-season-6-dany-and-the-dothraki-ign-sr" width="685" height="385" scrolling="no" frameborder="0" allowfullscreen></iframe> Aryjini treninzi su u sinoćnjoj epizodi pak postali još agresivniji, a zahvaljujući jednoj sjajnoj kratkoj montaži smo saznali kako mlada gospodična lijepo napreduje na svojem putu da postane najbolji plaćeni ubojica u Westerosu te da Hound definitivno više nije na njenom popisu ljudi koji trebaju umrijeti. Njen seksi Isus AKA vođa sumnjivo religioznih atentatora joj je u 'Oathbreakeru' čak vratio i vid. Dakle, dobre vijesti na sve strane. Hoće li njena transformacija biti potpuna? Sumnjamo, ali teško je reći. Ipak nismo dobili nastavak priče vezane za Željezne otoke i Sansu, no Sjever je i dalje bio prilično bitan faktor s obzirom na to da je Lord Umber na poklon Ramsayju donio Oshu, Rickona i glavu Shaggydoga. Teško je reći koliko će ovaj krhki politički savez između Umbera i Boltona trajati, kao i koliko će trauma Rickon pretrpjeti, no samo se nadamo da se serija ne vraća na zauzimanje Winterfella iz druge sezone s obzirom da je, podsjećamo, Osha već jednom pobjegla iz Winterfella uz pomoću svojeg ženskog šarma, jakog želuca i nimalo tupog noža. <iframe src="http://widgets.ign.com/video/embed/content.html?url=http://www.ign.com/videos/2016/04/23/game-of-thrones-whats-next-for-sam-gilly-on-their-journey-ign-sr" width="468" height="263" scrolling="no" frameborder="0" allowfullscreen></iframe> No ako se netko ove sezone vratio korijenima, to je definitivno Daenerys. Dobro, korijenima iz druge sezone nakon Drogove smrti. Opet je usred ničega, nema ništa i tretiraju je kao smeće. Samo se nadamo kako će njeno novo prebivalište biti nešto više od pukog zatvora prepunog zločestih udovica masovnih ubojica iz kojeg će je najseksepilniji avanturistički tandem u Westerosu opet morati spasiti. Nadamo se da će tamo barem saznati ili učiniti nešto što će biti bitno za ostatak njezine priče. Sinoć smo također nakon dugo vremena dobili kratak uvid u živote Sama i Gilly te saznali kako Sam ne planira ostaviti svoju družicu u Oldtownu već će je dati svojoj uglavnom moralnoj obitelji na čuvanje. Dakle, njihova sljedeća destinacija jest tzv. Horn Hill, no to je sve što smo za sada saznali. Dobro, to i činjenicu da Sam zaista loše tolerira plovidbu. Osim scena s Jonom Snowom, najveći dio sinoćnje epizode je otpao na Lannistere koji nastoje ponovno osvojiti moć u Dubrovniku, ovaj - King's Landingu. Ok, za sada imaju Ser Gregora (za kojeg se više ne pretvaraju da je netko drugi već ga zovu onim što i jest - frankeštajnskom mljevilicom ljudskog mesa) i Qyburna koji je preuzeo Varysovu 'Spy Kids' mrežu, no ujak Kevan i malo vijeće grada i dalje ne žele surađivati. A Tommen, kralj koji žarko želi biti lav je brzo pao pod utjecaj High Sparrowa i zaboravio da mu isti još uvijek drži ženu u nekoj jezivoj tamnici u kojoj ju mlati najstrašnija časna sestra koju smo ikada vidjeli. Dakle, za sada se zaista čini da se Cersei i Jaime sami bore protiv cijeloga svijeta. S Jonovom odlukom koju smo vidjeli u zadnjoj sceni 'Oathbreakera', 'Igra prijestolja' je naizgled napravila veliki korak naprijed prema svojoj završnici. Ne samo završnici sezone već i onoj generalnoj jer nema sumnje da se radi o velikoj prekretnici za ovog lika. Iako nisu sve prezentirane priče bile podjednako zanimljive (čak je i Tyrion umirao od dosade čekajući novosti), Sjever i King's Landing su za sada dovoljno zanimljivi, kvalitetno napisani i dobro odglumljeni da bez problema nose ostatak serije na svojim leđima. +Sjever i King's Landing i dalje briljiraju +Rickon se vratio! +Arya napokon napreduje +Mladi Ned i Howland Reed su zakon -Prevelika 'mužnja' 20 godina starog flashbacka -Meereen je dosadnjikav (hajde, barem nije Dorne) Izvor: adria.ign.com Tema: FILM 