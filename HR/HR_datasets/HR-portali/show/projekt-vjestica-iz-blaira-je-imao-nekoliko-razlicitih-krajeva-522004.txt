Film 'Projekt: Vještica iz Blaira' je praktički istog trenutka kada je došao u kina postao legendaran, sa svojim bizarnim krajem u kojem dvoje preživjelih naiđu na kolibu usred šume. U toj kolibi naših dvoje izgubljenih, Heather i Mike, čuju glas svojeg prijatelja Josha te se razdvoje. Kad Heather nađe Mikea, on stoji u kutu sobe, leđima okrenut publici, a njen vrisak nam najavljuje kraj filma. Takav kraj, nekima nejasan, je za jedan horor film ipak posve dovoljan i ostao je mnogima u sjećanju upravo po svojoj jednostavnosti. No umalo se dogodila situacija u kojoj je kraj bio značajno drugačiji. - Nismo željeli dovesti publiku do te situacije kada se sve samo zacrni, ali nismo niti htjeli pokazati osobu u lošem gumenom kostimu kako iskače iz mraka - prisjetio se redatelj Dan Myrick. Njegov suradnik na filmu, redatelj Eduardo Sanchez dodao je svoje mišljenje o kraju. - Najviše smo se mučili s krajem. Nismo imali novca, pa nismo mogli završiti sve specijalnim efektima. Ideja nam je pala na pamet samo tri dana prije kraja snimanja. Mislili smo da je izvrsna, malo neobjašnjena, ali je svima dala dobru ideju da su natprirodne sile u igri - rekao je redatelj. No producenti nisu bili zadovoljni te su snimljeni i različiti krajevi, u kojima Mike visi ili je razapet ili ima krvava prsa. Srećom, redatelji su ipak odustali od tih, 'jasnih' krajeva te su zadržali svoju originalnu zamisao. Mi možemo reći da je i sreća što su tako učinili jer je film na svojem proračunu od samo 60.000 dolara zaradio čak 248,6 milijuna dolara. Pogledajte alternativne krajeve filma Tema: FILM 