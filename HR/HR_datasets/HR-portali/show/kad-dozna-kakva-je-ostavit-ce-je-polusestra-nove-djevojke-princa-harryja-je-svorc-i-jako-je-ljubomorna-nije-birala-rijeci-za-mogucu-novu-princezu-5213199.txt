Iako je njihova veza tek otkrivena, izvori bliski princu Harryju i Meghan Markle tvrde da je njihov odnos poprilično ozbiljan te da su u skoroj budućnosti moguće i zaruke. - To je skoro pa siguran ishod razvoja situacije. Veza je ozbiljna, vrijedi nam pričekati vidjeti što će se dogoditi - tvrdi izvor. Princ i glumica skupa su dva mjeseca, a da stvari idu poprilično brzo, govori i informacija da je Harry Meghan već upoznao sa svojim ocem, princem Charlesom. - Harry s Meghan ima ozbiljne planove, a i ona tako razmišlja o njemu. Super se provode zajedno. Imaju puno toga zajedničkog. Harry je vrlo romantičan, tip muškarca koji šalje cvijeće - govori Harryjev prijatelj i dodaje da bi ih javnost trebala pustiti na miru kako bi oni sami odlučili što će dalje. No pitanje je hoće li ova priča imati sretan kraj. Naime, nakon što je u nedjelju u javnost dospjela vijest o vezi princa i glumice, Meghanina polusestra iskoristila je priliku i javno je napala, piše Radar Online.  Samantha Grant optužila je tako Meghan da svojoj obitelji nije podrška, pogotovo njoj koja ju je, kako tvrdi, odgajala 12 godina i pomagala joj da postane glumica, dok Meghan za Samanthu sad navodno uopće nije briga iako je završila u kolicima. Također, Samantha je za Radar Online izjavila da je njezina polusestra oduvijek željela biti slavna i imala želju biti princeza, te da je još kao mala gledala emisije o kraljevskoj obitelji i Harryja imala na oku, a opisala ju je kao narcisoidnu i sebičnu. - Kraljevska obitelj bit će zaprepaštena onim što je učinila. Istina će uništiti njezin odnos s princom Harryjem, zasigurno neće više htjeti biti s njom jer je to loše za njihov imidž - govori 51-godišnja Samantha Grant. Dodala je da je sigurna da Harry nakon što sazna cijelu istinu o Meghan neće više željeti imati posla s njom. Također, Radar piše da je Meghan izvan sebe zbog interesa medija i javnosti za njezinu vezu s princem, čak toliko da ne može spavati. - Očajnički želi da njihova veza uspije - tvrdi izvor. A to je i vrlo lako moguće jer je Harry navodno opčinjen ovom 35-godišnjom glumicom. Samantha i Meghan imaju istog oca, Thomasa Marklea, koji je nekad bio jedan od vodećih šefova rasvjete u Hollywoodu, no prošli tjedan proglasio je bankrot. Od tada mu nema ni traga ni glasa, a navodno je otišao u Meksiko bez da je ostavio adresu i broj telefona. Meghanina majka Doria bankrot je također proglasila, ali još prije nekoliko godina zbog dugovanja po karticama. Meghan, koja je najpoznatija po ulozi Rachel Zane u TV seriji 'Face' (Suits), iza sebe brak s filmskim producentom Trevorom Engelsonom od kojeg se rastala u kolovozu 2013. godine. Osim što glumi, Meghan vodi i web stranicu The Tig, specijaliziranu za hranu, putovanja, modu i ljepotu.