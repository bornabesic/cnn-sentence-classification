Nakon snimanja četvrtog dijela 'Aliena', koji je u kinima prošao prosječno dobro, a kod publike i kritike niti takav uspjeh nije uspio polučiti, stvari su malo zastale i ništa se nije zbivalo. Otprilike 15 godina je prošlo otkako je prvi put najavljeno da bi se mogao snimiti još jedan nastavak legendarnog 'Aliena', ali od filma ništa. Nekoliko imena je projekt promijenio, velik broj redatelja i glumaca te radnji, ali sada se čini da bismo napokon mogli dobiti pravi film. Kako smo već prije bili pisali, Neil Blomkamp, autor izvrsnog 'Okrug 9' te 'Chappieja', već neko vrijeme nas veseli svojim slikama s Instagrama, kojima nas obavještava što se zbiva s narednim 'Alienom'. A kako je nastavak Prometheusa, 'Alien: Covenant', blizu (u svibnju bi se trebao pojaviti u kinima), posve je moguće da će se stvarno snimiti i peti 'Alien'. A s petim dijelom filma, izgleda da ćemo napokon reći zbogom poručnici Ripley. O tome se oglasila i glumica koja je tu ulogu učinila poznatom (a i koju je ta uloga učinila poznatom), Sigourney Weaver. #HorrorBae Ellen Ripley pic.twitter.com/UOxdtFO722 - Nadam se da ćemo se Neill Blomkamp i ja eventualno time pozabaviti. Napisao je toliko dobar scenarij. Radujem se završetku Ripleyine priče - izjavila je Weaver. Kako se za sad čini, ovaj nastavak bio bi nešto poput reboota za franšizu, jer bi se udaljio od svega što smo vidjeli u 'Aliensima' te u 'Alien 3'. Što je podosta smisleno, jer ipak, 'Alien 3' završio je podosta neugodno za našu milu poručnicu. Tema: FILM 