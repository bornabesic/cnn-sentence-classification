Kolege iz kazališta Gavella odigrali su predstavu Tene Štivičić 'Nevidljivi' čiji je prihod namijenjen pomoći u liječenju Ankice Dobrić (57), glumice koja se bori s teškom bolešću. U gledalištu koje je bilo ispunjeno do posljednjeg mjesta bili su brojni glumičini prijatelji i obožavatelji. Ankica nije mogla doći, ali je porukom zahvalila svima koji su je došli podržati u njenoj najvažnijoj životnoj bitki. - Rekla je da će, čim se oporavi, doći zahvaliti svima pojedinačno na podršci i ljubavi. Anči je i dalje vedra i ne gubi osmijeh s lica. Bez obzira na situaciju u kojoj se nalazi, spremna je pomoći drugima - rekla je Snježana Mehun, koja se čula s glumicom prije predstave. Vlasnik zagrebačkog restorana Mostovi kod Vele pitao je glumicu može li joj kako pomoći. Ankica mu je rekla da u kazalište pošalju catering za njene kolege i prijatelje za domjenak nakon predstave, što su i napravili. - Anči i ja smo dugogodišnji prijatelji. Znamo se barem dvadesetak godina. Puno je tu bilo proslava novih godina i ljetovanja. Boga molim da sve bude dobro. Drago mi je što joj ovom gestom možemo dati podršku, što moralnu što financijsku. Svi smo tu za Anči. Čujemo se redovito. Jako je hrabra i pozitivna i vjerujem u nju - rekao je operni pjevač Ronald Braus. Na predstavi je bila i glumica Nada Abrus. - Ankica se jako dobro drži s obzirom na sve. Vrlo je pozitivna i dobre je volje. Vjerujem u njeno izlječenje. Njeno matično kazalište napravilo je jako lijep potez ovom akcijom. Stvarno sam oduševljena. Neka joj je sa srećom i neka što prije ozdravi - rekla je Abrus. Svi Ankičini prijatelji ističu da je glumica uvijek spremna pomoći. Usprkos bolesti nedavno je sudjelovala u humanitarnoj akciji u kojoj se skupljao novac za opremu laboratorija dječje bolnice. Redovito je u bolnici posjećivala i bila je potpora dizajnerici i kiparici Ivani Popović, koja je preminula lani, dan prije Silvestrova, od posljedica karcinoma dojke, koji je metastazirao na mozak. Za liječenje kolegice Mirjane Majurec 2011. godine tražila je od sindikata kazališta 10.000 kuna kako bi joj pomogli oko troškova. - Volim se smijati, a u tome me naslijedio i nećak, što je moja sestra odmah prepoznala čim se rodio. Uvijek me ugodno iznenade komentari ljudi koje slučajno sretnem, poput prodavačice u pekarnici, na primjer, koji baš vole moju pozitivnu energiju. S tim sam se rodila - rekla je svojedobno glumica. Obožava glumački poziv, a u Gavelli je od 1990. - Što više radim, imam više energije, a ako ne radim, umorna sam. Baterije punim u prirodi, volim Sljeme, sve vode, a najveću slobodu osjetim  kad isplovim brodom u dobrom društvu - rekla je Ankica. Glumica Mirjana Majurec napipala je kvržicu na dojci točno za Uskrs 2010. godine. Unatoč dijagnozi, nije željela ići ni dana na bolovanje. Kaže da se željela boriti i protiv predrasuda o toj bolesti s kojima se susretala. Igrala je uloge u kazalištu Gavella čak i dok je prolazila šest ciklusa kemoterapije, kad je ostala i bez kose. Prebacila se na makrobiotičku prehranu, promijenila način života, skinula kilograme, pa su joj mnogi zavidjeli na djevojačkom izgledu. Danas mnogo više pazi na zdravlje i redovito odlazi na kontrole. - Promijenila sam se i danas si dozvoljavam činiti sve što me čini sretnom, što me čini živom. Ni protiv čega se više ne borim, živim za danas, u sadašnjem trenutku, ne opterećujem se onime što je bilo u prošlosti niti onime što me očekuje - kaže Josipa Pavičić Berardini (38), spiateljica koja je preboljela karcinom dojke. Točno prije tri godine, u lipnju 2014., napipala je kvržicu na dojci i liječnici su potvrdili njezine sumnje kako je riječ o tumoru. Kao i svakoj ženi, bilo joj je teško suočiti se s dijagnozom, ali je pronašla put do prihvaćanja bolesti, što je najvažnije za izlječenje. - Znala sam se zapitati zašto se to dogodilo baš meni, pa bi me zbog toga obuzela tuga. Najteže mi je bilo zbog djece, zbog mojih sinova Vite i Rocca, ali sam ubrzo shvatila da od takvog razmišljanja nema puno koristi i da nimalo ne pomaže. Trebalo joj je mnogo hrabrosti, ali je ubrzo shvatila da je ovo iskustvo odlična poruka o tome kako treba živjeti u budućnosti. - Moje mi je tijelo poručilo: ‘Hej, Josipa, neke stvari treba promijeniti!’ - kaže autorica knjige 'Šest milimetara', koju će uskoro promovirati. Počela ju je pisati kad je saznala od čega boluje. Primjer drugima: Josipa u knjizi ‘Šest milimetara’, koja joj upravo izlazi, poručuje ženama da uzmu uzde života u svoje ruke - Znam da zvuči okrutno, no ova bolest je za mene dar s neba. Naučila me da treba misliti na sebe i raditi u životu ono što te najviše raduje, a najvažnije - da se na vrijeme ode k liječniku - kaže hrabra Josipa. Zbog straha da će joj se karcinom vratiti, odstranila je obje dojke i time drastično smanjila mogućnst povratka tumora, a o svemu je progovorila u javnosti kako bi upozorila i druge žene. Uvjerena je da će i njezina draga prijateljica Anči Dobrić biti jača od svojih zdravstvenih problema. - Moja Anči će to izgurati. Jako je pozitivna i sretna sam zbog toga jer, ako odaberemo misliti pozitivno, i ishod će biti takav. Ona je meni bila jako velika podrška tijekom mog liječenja - poručila je optimistično. I Gavellina glumica Mirjana Majurec (64) hrabro je pobijedila karcinom dojke, a borila se od svibnja 2010. godine. Tri godine prije nje s istom se dijagnozom morala suočiti i HTV-voditeljica i urednica Hloverka Novak Srzić (61). - Godinama nisam išla liječniku, no te 2007. sam, vođena nekim instinktom, otišla na pregled. Naime, na poslu sam prolazila stresan period te sam dobila herpes, koji nikad prije nisam imala. Analiza tkiva je moje sumnje uskoro i potvrdila - ispričala je prije nekoliko godina Hloverka, koja je također svoje iskustvo odlučila podijeliti s javnošću kako bi na njezinom primjeru učile i druge žene. Danas može reći da je pobijedila bolest, a kad je prije deset godina dobila dijagnozu, Hloverka Novak Srzić, tvrdi, pustila je jednu jedinu suzu. Znala je da joj tugovanje i strah neće pomoći u borbi s karcinomom dojke. Dan nakon što je izašla iz bolnice poslije operacije, pojavila se na poslu i radila kao da se ništa nije dogodilo. Tako je, rekla je jednom, manje mislila na bolest. Iako je, kao i svatko tko dobije takvu dijagnozu u stanju šoka, neki to uspiju prebroditi crnim humorom. Tako je bilo i s energičnom Hlo koja je, umjesto da brizne u plač, svom liječniku, koji joj je upravo priopćio groznu vijest, kao iz topa uzvratila protupitnjem: - Pa neće me valjda, doktore, ubiti moja vlastita sisa? - presrela ga je Hloverka, nakon čega su i ona i liječnik prasnuli u smijeh i razbili strah. - Tako smo smijehom razbili prvi šok - prisjeća se poznata HRT-ova novinarka i urednica. Suzu je pustila, ali je odmah krenula u hrabru bitku i danas je već deset godina otkako je počela s liječenjem, pa danas može reći da je pobijedila zloćudnu bolest. Ono što je bilo važno za njezin ishod jest rano otkrivanje karcinoma. Upravo na to upozoravaju i iz Udruge Sve za nju, koja već devet godina pomaže ženama oboljelim od karcinoma dojke, ali i drugih zloćudnih bolesti. Nevjerojatnu hrabrost u borbi sa svojom bolesti pokazala je i rockerica Anđa Marić (40). Njoj su prije pet godina dijagnosticirali multiplu sklerozu i encefalomijelitis - bolesti središnjeg živčanog sustava zbog kojih još hoda uz pomoć štapa. No prvotne prognoze nisu bile nimalo optimistične. - Najbitnije je da se osjećam dobro. U mom tijelu nema više bakterija i virusa koji su mi stvarali zdravstvene probleme. Tijelo mi se sada može regenerirati - pohvalila se Anđa, kojoj je motiv dao njezin sin Gašper (12).