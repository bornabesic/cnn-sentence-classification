Stihovi i emocije iz nedavno objavljenog singla 'Nada' kojeg je poznati zagrebački reper Suicidal snimio u suradnji s Banetom iz Songkillersa, dobili su svoje lice u videospotu za kojeg je zaslužan mlad i perspektivni Mislav Petek Peta. Spot koji je snimljen u centru Zagreba odiše jednostavnošću kroz koju se na suptilan način uprizoruju emocije i 'Nada' koja je nit vodilja pjesme i spota.   - Zajednički smo tražili način da na što suptilniji i što manje pretenciozan način dočaramo temu pjesme te smo došli na ideju da nadu i pozitivu prikažemo u spontanim kadrovima lijepih trenutaka svakodnevice koje često uzimamo zdravo za gotovo. Kontrast relativno mračnih crno - bijelih tonova spota te primjerice kadrova dječje igre ili nasmijanih lica na oko "običnih" ljudi prikazuje da i kad se sve čini tmurno, uvijek postoji nada - rekao je Matej Dučkić, poznatiji kao Suicidal. Na aranžmanu je radio Matko Šašek – Koolade, a za režiju, kameru i montažu zaslužan je Mislav Petek koji je poznat po radu s mnogobrojnim glazbenicima hrvatske urbane scene. Tekst i glazbu napisali su Matej Dučkić Suicidal i Željko Banić, a u glazbi im se pridružio i Radovan Stepanov.  Tema: Muzika 