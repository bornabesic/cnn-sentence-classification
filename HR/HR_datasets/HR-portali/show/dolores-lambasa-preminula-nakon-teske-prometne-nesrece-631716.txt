Hrvatska glumica Dolores Lambaša preminula je u 32. godini nakon što je teško ozlijeđena u prometnoj nesreći. – Nažalost, ozljede su bile preteške. Pokušali smo je reanimirati, no tijelo nije izdržalo – kazala je liječnica u brodskoj bolnici dr. Blanka Sabolić-Kormendy, potvrdivši da je Lambaša preminula. Dolores Lambaša stradala je u prometnoj nesreći koja se jutros oko 6.45 sati dogodila na sjevernom kolničkom traku autoceste A3 Bregana – Lipovac u blizini Sredanaca u Brodsko-posavskoj županiji. Automobil je vozio glumac Stojan Matavulj koji je lakše ozlijeđen. >> 'Trebali su ostati prespavati, ali su krenuli u pola noći...' Primarijus dr. Josip Samardžić, voditelj Odjela za kirurške bolesti, potvrdio je prije da je glumičino zdravstveno stanje bilo veoma ozbiljno i kritično. – Pacijentica je primljena u 7.20 sati, politraumatizirana i u hemodinamskom šoku, s ozljedama teškim i opasnim za život. Odmah je proslijeđena u operativnu salu, u kojoj je reanimirana i u kojoj su učinjeni kirurški postupci hemodinamske stabilizacije – rekao je dr. Samardžić. Dodao je da je Dolores bila životno ugrožena, a liječnici su se iz minute u minutu borili za njezin život. Na operativnom zahvatu radio je cijeli liječnički tim, uključujući anesteziologe, kirurge i ostalo osoblje. Protiv varaždinskog glumca Stojana Matavulja bit će podnesena kaznena prijava. On je automobilom Nissan naletio na VW Polo slavonskobrodskih registarskih oznaka zbog nedržanja potrebnog razmaka. Nakon nesreće priveden je u policijsku postaju na ispitivanje, a zatim u bolnicu, u kojoj mu je pružena liječnička pomoć zbog lakših ozljeda. >> Matavulj bio mokar do koljena: Što se događalo nakon nesreće >> Po Matavulja došli HNS-ovci u službenom vozilu Varkoma >> Lambašini kolege i prijatelji šokirani viješću o njenoj smrti