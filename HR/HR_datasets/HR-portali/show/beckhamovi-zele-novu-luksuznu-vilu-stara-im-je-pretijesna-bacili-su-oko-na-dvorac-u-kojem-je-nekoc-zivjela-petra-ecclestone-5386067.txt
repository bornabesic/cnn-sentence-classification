David i Victoria Beckham prodaju luksuznu vilu u Los Angelesu vrijednu 24 milijuna funti (211 milijuna kuna) jer je, tvrde, postala pretijesna za njih i četvero djece, a navodno su već izabrali veću koja će zadovoljiti njihove stroge kriterije. Nekretnina od čak 1208 četvornih metara nije dovoljno velika za igranje nogometa, koji sinovi, 17-godišnji Brooklyn, 14-godišnji Romeo i 11-godišnji Cruz, obožavaju. Bivši engleski nogometni reprezentativac te bivša pjevačica i modna dizajnerica vilu su stavili na prodaju još prošle godine, a sad, šuška se, razmišljaju o kupnji kuće u Hollywoodu u kojoj je svojedobno živjela Petra Ecclestone Stunt. Nekretnina se prostire na 5250 četvornih metara, ima čak 110 soba - 14 spavaonica, 27 kupaonica, dvije kuglane, bazen, vinski podrum, muzej za lutke, frizerski salon, teretanu, solarij, palme u dvorištu, parkirališna mjesta za 100-tinjak automobila... U rezidenciji nalik kraljevskoj kći vlasnika Formule 1 Bernieja Ecclestonea živjela je zadnjih pet godina, a kupila ju je 2011. od udovice holivudskoga producenta Aarona Spellinga. Vlasnica sad za nju traži vrtoglavih 185 milijuna funti (1,6 milijardi kuna). 'Petra i suprug James Stunt više su u Londonu, nego u Americi. Djeca će im ići u školu u Engleskoj pa im kuća u Hollywoodu više nije toliko potrebna', rekao je agent za nekretnine, koji je zadužen za prodaju. Kupe li spomenutu vilu, Victoria Beckham u njoj namjerava napraviti glazbeni studio za najmlađega sina Cruza, koji je ovih dana objavio prvi božićni singl, a šuška se kako bi na imanju voljela imati i vlastitu modnu pistu za svoje kreacije.