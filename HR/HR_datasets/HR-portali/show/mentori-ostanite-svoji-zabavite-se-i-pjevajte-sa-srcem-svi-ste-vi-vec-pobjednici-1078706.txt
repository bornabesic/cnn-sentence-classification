Nakon tjedana borbe da osvoje mentore i publiku, sutra nas čeka finalni okršaj četvero najboljih – Edgara Rupene, Ruže Janjić, Vedrana Ljubenka i Alena Đurasa. Jedini koji dijele njihovu nervozu, strahove i nada njihovi su mentori koji nam uoči velikog finala showa The Voice otkrivaju što će im posljednje savjetovati prije izlaska na pozornicu, ali i otkrivaju kako je s njima bilo raditi. Svi su sigurni u jedno – za 10 godina oni će biti velike zvijezde jer imaju sve što treba – glas, volju i ono nešto posebno što publika voli. Jer unatoč velikoj potpori mentora, četvero finalista tu je zahvaljujući glasovima publike koja će u konačnici i sutra donijeti odluku o tome tko je nasljednik prošlogodišnje pobjednice Nine Kraljić. Tony Cetinski i Edgar Ispred 32-godišnjeg Riječanina Edgara Rupene nastup je života, a jednako uzbuđen kao on i njegov je mentor Tony Cetinski. Svog kandidata Tony ne može prestati hvaliti, a posebno je ponosan što je Edgar ostao svoj. – O tome se radi u ovom showu. Dakle, nitko se ne mora transformirati, nego pronaći sebe i biti dosljedan te tako osvojiti srca publike. A pomak u radu i trudu svatko od mojih kandidata postizao je iz tjedna u tjedan pa ne bi bilo fer izdvajati nekog posebno baš kao što i ja inzistiram da me se ne izdvaja i hvali kako ne bismo svoj ego umjetno i prozirno pumpali do nemogućih granica. Samo rad i dosljednost nešto su što može i mene i njih i nakon ovog showa podizati i održati uspješnima i sretnima – rekao nam je Tony i otkrio koji će biti njegov posljednji savjet Edgaru: – Isto kao i uvijek. Fokus na pjesme i ostati svoj te molba koju imam od samog početka: ne uzdizati i hvaliti mene kao mentora jer ja sam taj koji ima čast i privilegij prenijeti svoja iskustva na kandidate, a oni su ti koji zaslužuju tu pažnju i slavu – kaže. A gdje vidi svog kandidata za 10 godina? – I dalje sa svojom publikom i u zdravlju i pjesmi neovisno o svjetlima pozornice i sjaju iste – zaključuje Tony. Ivan Dečak i Vedran Svog kandidata Vedrana Ljubenka mentor Ivan Dečak hvali od samog početka. Bio je uvjeren u njegov uspjeh i da glas poput njegovog ne postoji na našoj sceni te da će to biti dovoljno da simpatični Dubrovčanin dođe do finala. I bio je u pravu, Vedran je među četiri finalista, a o tome što će mu tik prije posljednjeg nastupa u showu The Voice šapnuti na uho Dečak kaže: – Zasluženo si u finalu, uživaj u večeri i nastupima! – jasan je frontmen grupe Vatra. Priznaje da se u njegovu kandidatu dogodila velika transformacija i da je od onog prvog trenutka kada je začuo njegov glas i okrenuo mu se do sutrašnjeg finala Vedran prevalio velik put. – On je prije svega veliki radnik, svakim danom pomiče svoje granice. Zna primiti kritiku i primijeniti savjete – siguran je Dečak koji ne može dočekati da se Vedran posljednji put popne na pozornicu i zadivi publiku. Kaže kako je siguran da je ispred njega uspješna karijera i nada se da će ustrajati na svom putu i ostati svoj. – Sudeći prema njegovu ozbiljnom pristupu, vjerujem da ćemo Vedranov glas slušati još dugo. Držim mu palčeve – kaže nam Dečak koji se sada baca na posljednje pripreme sa svojim kandidatom. Indira Levak i Ruža – Ruža je dosegla svoj vrhunac i ona je za svoju mentoricu pobjednica The Voicea bez obzira na ishod glasova, tj. kako će odlučiti publika – jasna je i glasna Indira kada je se pita za njezinu kandidatkinju Ružu Janjiš. – Njena skromnost, pristup radu, vokalne sposobnosti i napredak koji je ostvarila kroz rad u našem timu toliko su nas povezali da može dobiti samo jedan savjet; učini sebe, svoje malo mjesto i svoju mentoricu ponosnom samo onako kako ti znaš… Pjevaj sa srcem i dušom i sve nas ostavi bez daha, samo ti to možeš – jasna je Indira. Pjevačica kaže kako je simpatična Bosanka s osječkom adresom najveći pomak ostvarila na samopouzdanju – Kad smo to doveli u red, i glas je zablistao. Svi zajedno u timu Indira, posebno Darija i Branimir odradili su lavovski posao sa svim kandidatima, a to se i vidi. A s obzirom na rad i trud koji je Ruža uložila, Indira ne sumnja u njezin uspjeh: – Ružu za 10 godina vidim u Miamiju na plaži s koktelom u ruci i nekoliko “milja” na računu. Šalim se, naravno, pred Ružom je blistava glazbena budućnost jer je prije svega skromna i normalna cura iz susjedstva bez velikih očekivanja, predana je pjevanju i ništa je drugo ne zanima. Takvi često uspijevaju u poslu kojim se bave, a Ruža fantastično radi svoj posao, zato je i dogurala do finala – zaključila je. Jacques Houdek i Alen – Sve savjete i sve svoje dosadašnje spoznaje o glazbi i životu uopće sam već podijelio s Alenom. Nisam mogao poželjeti boljeg kandidata za ovaj finale, on je prekrasan mladi čovjek s kojim je bilo zadovoljstvo raditi – iskren je Jacques Houdek kad govori o Alenu Đurasu. – Skroman je, dobar i zahvalan – a i sve je savjete prihvatio! Posljednje riječi koje ću mu uputiti prije subotnjeg finala bit će – opusti se, kreni, uživaj, daj sve od sebe, pjevaj punim srcem i glasom, igraj pošteno, čestitaj kolegi pobjedniku tko god da to bude, a ako to budeš ti, nitko ponosniji od mene – kaže Jacques. Pjevač je siguran da će Alen imati karijeru u glazbi i da je gotovo s karijerom konobara: – On ima baš sve što je potrebno da postane i ostane glazbena zvijezda, dok god on sam to bude želio. Prekrasan glas, snažnu karizmu i ono nešto posebno zbog čega se jako sviđa ženama! Najsretniji je bio kad sam mu rekao da je sada jako blizu ostvarenja svog sna i da više neće morati konobariti, već će pjevati – siguran je Jacques i kaže da je najponosniji na njegov napredak. – Moram priznati da je Alen konstantno sjajan u svojim izvedbama, nikada me nitko od mojih kandidata nije iznevjerio, pogotovo ne on. On uvijek isporuči! Od dečka bez nekog velikog glazbenog iskustva, on je nakon naše The Voice priče spreman za svaku pozornicu! >> Evo tko je sve ušao u finale The Voicea!