Žare Batinović, rođen je u Splitu, gdje živi i radi. Publici je poznat po glazbenim spotovima koje počinje snimati devedesetih za Daleku obalu, Nenu Belana, a kasnije i Gibonnija, Olivera, TBF, Bajagu, Gorana Baru i Majke, Parni valjak i mnoge druge. Do danas je snimio više do 150 spotova. U sklopu ovogodišnjeg Split spot festivala, regionalnog festivala glazbenih video spotova, moći ćete pogledati Žarinu izložbu 'Iz ruke'. Riječ je o fotografijama hrvatskih glazbenika, nastalih tijekom snimanja glazbenih spotova za brojne domaće izvođače. - Nigdi na svitu nema ovakvih momenata u kojima san ja odrasta. Kamera Bolex. Na navijanje. Max duzina kadra oko 23 sekunde. Vječna štoperica u ruci kojom bi mirija dužinu snimljenog kadra radi štednje filma. Štedjelo se na svemu i prema svemu se odnosilo kao prema blagu. Po spotu san ima od 10 do 40 min filmske vrpce. Gotovo sva snimanja su napravljena s 2 čovika u ekipi. Snimatelj Boris Poljak i ja. Nema nikoga više. Ni pomoćnika. Ni šminke. Ni kostima. Ni starlete - rekao je Žare za Direktno.hr. - Danas kad ovo gledan san j**eno ponosan al još više zbunjen. Ponosan što san iz ovoga ostavio u nasljeđe vrhunske spotove. Spotove koji su mnogima nešto značili u nekom trenutku njihovih života - zaključio je. - Gotovo da nema sedmice, a da mi neko ne uleti sa zahvaljivanjem radi tog i tog spota. Tu je moja pobjeda i moj cilj, da doprem do onoga ispred ekrana. I izgleda da jesam. A zbunjen jer nikako ne mogu povezati kako san išta uspija snimiti u uvjetima u kojima san radija a kamoli snimiti onoliku količinu kvalitetnih spotova. Spotova koji danas izgledaju još moćnije nego onda kad su nastajali. Žao mi je ako budem nekog razočara jer nije dobija oni holivudski 'making of'. Ja osobno ne bi ni jednu od ovih situacija minja za sve holivude i bolivude - kaže legendarni redatelj.   