 Antonio Alvarez III., čovjek odabran za poziciju člana uprave za restrukturiranje Agrokora, iskusan je poslovni čovjek, respektabilnog obrazovanja na najboljim američkim sveučilištima, ali ima i zabavnu stranu. U svijetu dance-glazbe poznat je pod pseudonimom A3. Nastupao je u brojnim klubovima, ali ima i uspješnice koje su zasjele na britanske top liste najpopularnije glazbe. S četiri godine preselio se u SAD Alvarez je predstavljajući svoj album “100% heart” izjavio da se glazbom bavi od djetinjstva te da u njoj uživa, ali da mu je ipak hobi. Rođen je 1966. na Filipinima, majka mu je Filipinka, otac Španjolac, a kad je imao četiri godine obitelj se preselila u SAD. Ipak, ruski Sberbank nije Alvareza zaposlio zbog glazbene karijere, nego zbog iskustva u restrukturiranju. U njegovu životopisu naveden je čak i angažman na projektu spašavanja Lehman Brothersa, prije bankrota jedne od najvećih investicijskih banaka u svijetu. Kao izvršni direktor za restrukturiranje u Europi radi u konzultantskoj kući Alvarez&Marsal, koju je naslijedio od oca. Tvrtka je osnovana 1983. i ima bogato iskustvo u spašavanju posrnulih kompanija. Alvarez već 25 godina radi u privatnim i javnim kompanijama diljem Europe – od Velike Britanije, preko Njemačke, Francuske, Italije, Španjolske, Nizozemske, Luksemburga, Švicarske, Finske, Estonije i Rumunjske. Njegov posao u Agrokoru bit će upravo to – kako tvrtku postaviti na noge i upraviti je u smjeru koji joj može osigurati svjetliju budućnost. Alvarez će biti ključna osoba u idućih godinu dana u Agrokoru jer će donositi odluke o tome što će se i koliko platiti dobavljačima i vjerovnicima te koliki će biti otpisi. Njegov posao bit će i izrada plana i ritma prodaje dijela Agrokorova biznisa. Bit će i bolnih rezova Navodno se već upoznao s radom Agrokora pa neki kažu i ušao u zanimljivo poslovanje s mjenicama, koje nisu praksa u zapadnim kompanijama. U kojem će smjeru ići restrukturiranje, za sada se samo nagađa. No kako i piše na njegovim službenim stranicama, fokusira kompaniju na poboljšanje izvoza, produktivnost, proizvodnju i proces konsolidacije... Nije za isključiti da će biti i bolnijih rezova jer, među ostalim, to i je posao konzultanata, a na domaćoj je strani da izbori što više socijalnog momenta, koliko god je to moguće. Jasno je da će se ići na rezove, smanjenje broja tvrtki, sigurno i Konzumovih dućana, a potom i na pronalazak kupca za neke od Agrokorovih tvrtki.          >>Stručnjak koji će voditi Agrokor: Tko je Antonio Alvarez III. >>EKSKLUZIVNO U VEČERNJEM: Antonio Alvarez vodit će Agrokor 