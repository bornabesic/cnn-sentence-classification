Zagrebački sociolog i autor knjiga samopomoći Bruno Šimleša vodi vas kroz komplicirani svijet osjećaja za koji tvrdi da bi mogao biti sasvim jednostavan. Dokumentarna sapunica 'Samo nebo zna', koja na RTL-u kreće s emitiranjem 30. siječnja u 20 sati, donosi jedinstvenu priliku pogleda u budućnost kako biste saznali kako ćete vi i vaš potencijalni partner, ostanete li zajedno, izgledati za 20 do 30 godina. Za potrebe showa koristili su se opsežno istraživanje, procjene, genetske informacije, intervjui i ekonomska predviđanja. Bruno Šimleša će, uz voditeljicu Marijanu Batinić, kandidatima pomoći pri njihovu odabiru. Šimleša je predani suprug i otac, pisac u usponu koji je po struci sociolog, a po životnom pozivu terapeut. Što možemo očekivati od samoga showa? Na što bismo trebali pripaziti prije ulaska u vezu i kako je zdravo njegovati? Treba li razmišljati srcem ili ipak razumom? Samo su neka od pitanja čije je odgovore za RTL otkrio Bruno Šimleša.Svatko od nas bi zasigurno htio zaviriti u svoju budućnost, stoga nam je zagrebački sociolog otkrio što nas čeka u dokumentarnoj sapunici. 'Na početku emisije eliminiran je trenutačni izgled tako da će birati naše oči, a ne srce, što je odlično', započeo je Šimleša. Opće je poznato da zaljubljeni ljudi više razmišljaju srcem, a ne razumom, a što je pravilnije i zdravije, savjetuje Bruno. 'Treba slušati srce, a razmišljati glavom. Srcem volimo, opraštamo, osjećamo zahvalnost i to je neprocjenjivo. No zdrava glava jednako je važna kao i zdravo srce. Uz zdravu glavu možemo imati realna očekivanja od sebe i partnera, maknuti ružičaste naočale, uočavati svoje mane i razvijati se', objasnio je. Smatra kako bi ljudi trebali što bolje upoznati potencijalnog partnera te kaže kako je mudro biti što iskreniji odmah na početku veze jer tako povećavamo šansu da će i druga strana biti iskrena prema nama. 'Razumijem da tako ponekad neće doći do drugog spoja, ali to se neće desiti s ljudima s kojima ionako ne možemo biti svoji. Jer ako netko nije za nas, pa nije li to bolje saznati nakon dva tjedna ili dva mjeseca, nego nakon 12 godina', rekao je Šimleša. Naširoko je poznato da se suprotnosti privlače, ali ne i zašto se to događa. Kad je riječ o privlačenju suprotnosti, Bruno ima drugačije mišljenje. 'Suprotnosti se mogu privući, no veću šansu za sretnu vezu imaju parovi koji dijele ključne sličnosti. Bitno je da imamo što više zajedničkih vrijednosti i uvjerenja. Ne moramo i ne možemo biti isti, ali bitno je da smo što sličniji u onim područjima koja smatramo ključnima. Je li to roditeljstvo, odnos prema tijelu, religijska pripadnost, odnos prema materijalnom… Za svaki par to je nešto drugo. Što smo sličniji, imamo mnogo veću šansu da razvijemo i poštovanje i razumijevanje, a onda i ljubav', objasnio je. Baš kako dijeli savjete u ljubavi, Bruno otkriva i kako je pronašao ljubav svog života. Sa suprugom Majom u braku je od 2007., a upoznali su se prije 25 godina, točnije prvog dana srednje škole. Iako su tada bili najbolji prijatelji, potpuno su se razišli tijekom fakulteta. Priznaje da joj je tada bio naporan jer je stalno razmišljao o smislu života, a ona je njemu pak bila dosadna jer joj to nije bilo ni na kraju pameti. Ponovno su se zbližili i započeli vezu prije 15-ak godina, a danas su već deset godina u sretnom braku. 'Za svakoga postoje osobe uz koje se netko može osjećati voljeno i svoje. Ne smatram da postoji srodna duša uz koju je sve savršeno pa da možemo živjeti smisleno jedino kad je pronađemo. To su nam servirale romantične komedije. Jednako kao i mit da je dovoljno samo pronaći partnera pa će sve sjesti na svoje mjesto', kazao je Bruno. Šimleša je objavio osam knjiga, među kojima je najprodavanija 'Ljubavnologija', iskrena i realna knjiga o ljubavnim odnosima za one koji žele učiti od sretnih ljudi. Šimleša u njoj govori da bi svaka kvalitetna veza trebala počivati na pretpostavci da osobe koje ulaze u tu vezu imaju zdrav odnos prema sebi samima, a nas je zanimalo što ga je potaknulo da napiše takvu knjigu. 'Imao sam stotine i stotine sastanaka s ljudima pa sam vidio koji su njihovi najčešći problemi. Zanima me i teorija ljubavi, ali od toga me još više intrigira praksa. Često znamo što bismo trebali napraviti, ali ne znamo kako. A mene u knjigama zanima odgovor na to pitanje. Kako zavoljeti sebe, kako pronaći zdravog partnera, kako otpustiti prošlost, kako razgovarati s partnerom…, otkrio je Bruno. Poučen svojim bogatim iskustvom Bruno Šimleša s ostatkom tima kandidate dokumentarne sapunice 'Samo nebo zna' vodit će kroz život kakav bi trebao bio za 20 godina. Što nam sve donosi nova dokumentarna sapunica, ne propustite pogledati 30. siječnja u 20 sati na RTL-u.