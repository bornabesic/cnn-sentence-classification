 Adonis Johnson nikada nije upoznao svojega slavnog oca Apolla Creeda, svjetskog prvaka u teškoj kategoriji, koji je umro prije njegova rođenja. Ipak, nema sumnje da je boks u njegovoj krvi, stoga se Adonis uputi u Philadelphiju gdje je Apollo Creed imao svoj legendarni meč protiv Rockyja Balboe. Stigavši, potraži upravo Rockyja i zatraži da ga trenira. Premišljajući se, Rocky u njemu vidi snagu i odlučnost kakve je upoznao u Apollu te ga ipak pristane učiti. Ubrzo Adonis dobije priliku boriti se za naslov, no postaje jasno da za ring nije dovoljna samo priprema, već je potrebno imati i srce pravoga prvaka. Sylvester Stallone je po svemu sudeći u ovom filmu odglumio ulogu karijere. Osim nominacije za Oscar za sporednu mušku ulogu, Sly je nominiran za dvadeset nagrada, od kojih je devet već dobio. Za tri se, među kojima je i ona najvažnija, još čeka odluka. Redatelja filma, Ryana Cooglera pamtimo po odličnoj ‘Postaji Fruitvale’, filmu o ubojstvu mladog Oscara Granta. Tada se u ulozi Oscara našao mladi Michael B. Jordan, koji se režiseru pridružio opet i u ‘Creedu’, u naslovnoj ulozi. Film 'Creed: Legenda je rođena' možete već od sutra pogledati u kinu. 