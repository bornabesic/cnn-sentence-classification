Gledatelji i publika rijetko primjećuju kako tko plješće u gomili, no o bizarnom pljeskanju Nicole Kidman na dodjeli Oscara pričalo se tjednima. Glumica je poput tuljana ukočila ruke i privukla pažnju kamera. Još je neobičnije bilo kako je neprirodno izvrnula dlanove prema van, a sad je konačno otkrila misterij bizarnog pljeska. Kidman je u radijskom showu 'Kyle and Jackie O' rekla da je nosila veliki prsten te da ga nije htjela oštetiti, piše Mashable.   ‘Bila je jako čudna situacija. Pomislila sam si kako želim zapljeskati. Nisam htjela biti jedina koja ne plješće, ali to nije bilo lako. Bilo mi je teško jer sam nosila veliki prsten koji nije bio moj, ali bio je apsolutno prekrasan. I užasno sam se bojala da ga ne oštetim’, rekla je. Kidman se osvrnula i na vjerojatno najveći gaf u povijesti Oscara kad su film ‘La La Land’ zabunom proglasili najboljim filmom, no brzo se ispravili, a nagrada je otišla u prave ruke, filma ‘Moonlight’. ‘To je bilo bizarno, moram reći. Nisam bila sigurna što se događa, nitko u publici nije znao. Došlo je do nekog komešanja, promjena omotnica, nije nam ništa bilo jasno. Pomislila sam da nekome možda nije dobro, a onda sam vidjela zabezeknuta lica drugih’, rekla je.