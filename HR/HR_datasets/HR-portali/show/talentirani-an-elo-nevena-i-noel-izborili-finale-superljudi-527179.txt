Nevena Đorđević dobila je zadatak zapamtiti koja se obitelj krije iza kojih vrata, čime se bave te kakav privjesak imaju na ključu od stana i sve to je perfektno odradila, za što je dobila i pohvale od žirija. Tri broja u sekundi? Ako pitate Luku Teofilovića, njemu nije nikakav problem zbrojiti 50-ak brojeva u samo nekoliko sekundi. Ovaj matematički genij oduševio je još u prvoj emisiji 'Superljudi', a u polufinalu je pokazao da to nije bila samo slučajnost.  Nikola Todorović je uz posebnu metodu, jasnu samo njemu, zapamtio sadržaj 20 kofera i 20 troznamenkastih šifri koje otvaraju te kofere. Za nagradu je Anđelka Prpić njega i publiku počastila svojim prolaskom kroz aerodromski rendgen jer je Đuri prvotno obećala da će proći kroz uređaj ukoliko Nikola sve točno odgovori. Noel Mrkonjić je u svom prvom nastupu zapamtio raspored 108 balona u dvije boje, a u polufinalu je zapamtio četiri boje u 64 polja. I pritom je to riješio tolikom lakoćom da se žiri pitao kako mu to uspijeva.  Anđelo Bačani, petogodišnji miljenik publike, ali i voditelja Momčila Otaševića, pokazao je da osim arapskih, egipatskih i rimskih brojeva, poznaje i grčke, što je šokiralo žiri koji je iskreno priznao da ni ne zna kakvi su to brojevi. Anđelo je, opet, bio neuhvatljiv pa je jedva dočekao da Anđelka Prpić, Zrinko Tutić, Branko Đurić Đuro i Vuk Aleksić kažu što misle kako bi nastavio trčati po studiju dok ga je Otašević lovio.  Noel, Nevena i Anđelo tako su se večeras pridružili Darku Đorđeviću, Jovanu Steviću i Luki Piriću. Tko će od njih biti proglašen  'superčovjekom' i nagrađen s 25 tisuća eura, saznat ćemo u petak, u 20 sati u velikom finalu 'Superljudi'.