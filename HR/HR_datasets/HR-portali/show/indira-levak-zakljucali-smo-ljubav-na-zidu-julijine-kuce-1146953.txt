Godina je počela radno pjevačici Indiri Levak pa u Zagrebu većinu vremena provodi u studiju, gdje snima novi Colonijin album. Ipak, pronašla je nekoliko slobodnih dana kako bi sa suprugom Miroslavom Levakom posjetila talijanski grad koji oboje obožavaju. – Jako smo vezani uz Veronu iz sentimentalnih razloga. Sviđaju nam se energija grada i ljubavna priča vezana uz njega. I talijanski jezik smo naučili koliko vremena provodimo ondje. Otkrili smo i drugu kuću u kojoj su živjeli Romeo i Julija, ali to nitko ne zna. Naravno, malo se šalim, ali doista volimo Veronu. Posjetili smo je i lani i preklani te u njoj proslavili i prvu godišnjicu braka. Ovaj put imali smo i motiv više za povratak – Moto Bike Expo – govori glazbenica. Treći motor u našoj garaži U Veronu je William Shakespeare smjestio najpoznatiju ljubavnu priču – onu o Romeu i Juliji, a glazbenica i menadžer nisu propustili posjetiti kuću tragične heroine. – Svaki se put uputimo do Julijine kuće. Prekrasno je vidjeti euforiju ljudi i toliko zaljubljenih na jednome mjestu. Tradicionalno zaključamo lokot, ove smo godine odabrali najveći tako da je za njega trebalo napraviti malo mjesta. Posebno smo sentimentalni kad pronađemo svoj prvi lokot koji smo zaključali na zidu ljubavi prije nekoliko godina... Još je tamo! – govori Indira, a na lokot su napisali i posvetu. – Napisali smo nešto, ali neću vam otkriti što, prepuštam to vašoj mašti – uz osmijeh je rekla Slavonka i otkrila koji je najljepši dio putovanja: – Kako kome, meni su najljepše šetnje Veronom, otkrivanje novih restorana, kušanje novih vina, a mom suprugu, osim posjeta Julijinoj kući, bio je to obilazak Moto Bike Expoa, odnosno motoraja! Miro je veliki ljubitelj motosporta. Naravno, ondje smo pronašli motor koji bi mogao postati treći u našoj garaži. Taj bih ja mogla voziti ako položim vozački, ali meni je najveći užitak sjesti iza supruga i prepustiti se, osjetiti vjetar u kosi. Sportske vožnje pomalo se bojim, zato mi je najdraže voziti se na T-MAX-u – opisala je pjevačica, a nezaobilazna turistička atrakcija je Arena u kojoj je i zapjevala. – Nevjerojatno je da su prije toliko godina sagradili amfiteatar takve akustike. Trnci me prođu kad pomislim kakav je to osjećaj kad se u tom prostoru okupi 20.000 ljudi, koliko stane u taj “mali kotao”. Bio bi to koncert života – govori 43-godišnjakinja. Nakon nekoliko dana par koji je u braku od lipnja 2014. vratio se u Zagreb, gdje su Indiru dočekale poslovne obveze. S prijateljem i kolegom Borisom Đurđevićem radi na kompilacijskom Colonijinu albumu na kojem će njihovi brojni hitovi zasjati u novom, akustičnom ruhu. – Da, u pripremi je nešto sasvim drukčije, akustični album na kojem će se naći 15 naših najljepših hitova u novom aranžmanu. Publika je na našem slavljeničkom koncertu u povodu dvadeset godina Colonije imala priliku čuti kako će to zvučati i reakcije su bile fantastične. Do kraja proljeća svi bi materijali trebali biti gotovi – otkriva glazbenica.