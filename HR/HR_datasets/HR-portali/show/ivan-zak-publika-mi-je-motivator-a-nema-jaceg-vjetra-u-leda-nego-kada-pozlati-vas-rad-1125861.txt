Publika mi je motivator i inspiracija. Nema bolje arbitraže od one mojih obožavatelja – kao i mnogo puta do sada istaknuo je kantautor Ivan Zak, čovjek koji živi za glazbu i za tihu vojsku obožavatelja koja ga predano sluša. Dokaz da su neraskidivo povezani i Zlatna je ploča za njegov album “Usne varane” koju mu je danas uime diskografske kuće Menart u Zagrebu uručio Tibor Šehtl, urednik izdanja. Prije Arene još dva hita – Ovo je za mene događaj iznimne važnosti. Kada obožavatelji pozlate ono što radite, to je najveći mogući vjetar u leđa za vaš daljnji rad. Osim toga, u današnje vrijeme novih medija, kada su pjesme dostupne na internetu, kada netko želi imati vaš originalni album, to je znak prepoznavanja istinskog obožavatelja – rekao je iskreno ganuti glazbenik. Ovo je drugo ovakvo priznanje u karijeri jaskanskog glazbenika. Prva zlatna uspješnica, album “Bolja od najbolje”, iznjedrio je pet megahitova koji u kontinuitetu vladaju scenom. Osim toga, glazbenik je nakon prvih mjesec dana prodaje albuma “Usne varane” osvojio i Srebrnu ploču za prodanu nakladu, a i struka je prepoznala njegov talent i rad dodijelivši mu Platinasti forte za iznimno velik broj prodanih nosača zvuka. Golgeterski osjećaj za pjesmu – Zak se pojavio vrlo stidljivo, no danas čvrsto, opipljivo i suvereno vlada terenom koji zovemo estrada. Karijeru gradi sustavno, mirno i mudro, rekao bih filigranski, s istančanim golgeterskim osjećajem za pjesmu i okruženje u kojem se nalazi. Okrenuo se čvršćem pop-zvuku, što će ga sigurno pozicionirati u mainstream prostor uz bok s našim najvrednijim kolegama koje hrvatska pop-scena danas ima. Uhvatio je zamah, promišlja o onome što radi i ništa ne prepušta slučaju. Upravo to je način na koji se danas nešto može postići – stručno je na dodjeli Zlatne ploče Zakov rad ocijenio Ante Pecotić, predsjednik Hrvatskog društva skladatelja. Tajna Zakova uspjeha je, kroz zagonetni osmijeh sam kaže, u 20 godina iskustva tijekom kojih je naučio disati s publikom, a tako će biti i na njegovu solističkom koncertu u zagrebačkoj Areni 11. veljače 2017. – To je moj najveći solistički izazov do sada i želim da svima ostane urezan u sjećanje. Dat ću se cijeli. I priznajem, postoji mala doza treme, a to je dobro jer ona je znak moje odgovornosti prema publici – rekao je Zak koji, uz aktualni jesenski hit “Za ljubav rođeni”, prije koncerta u Areni planira izdavanje još dvaju novih hitova, a radi i na novim materijalima. >>Zak je svojim fanovima pripremio nešto spektakularno, u isto vrijeme pjeva na Pagu i u Istri 