Dan nakon ispadanja iz \"Plesa sa zvijezdama\" Niko Pulić (49) sa suprugom Vikicom, kćeri Ivonom (27) i sinom Ivanom (19) uživao je u nedjeljnom ručku. Oni su redovito njegove nastupe pratili preko malih ekrana jer su, tvrde, tako imali bolji uvid u svaki njegov plesni pokret. Pohvale je tati Niki za nastup SMS-om uputila i kći Petra (24) koja s dečkom živi u Nizozemskoj. Iako se u HTV-ovu showu odlično zabavio i ponešto naučio, ne žali što je napustio plesni podij. Iz cipelica u automobile – Znao sam da ću ispasti. Jedno je biti simpatičan, a posve drugo znati plesati. Iako je Tamara rekla da mi dobro ide, nisam bio zadovoljan slowfoxom. Bilo mi je super u emisiji, ali to je za mene već završena priča – rekao nam je automobilistički as. Već se početkom ovog tjedna vraća svojoj rutini. Automobilom će odjuriti do Švicarske. – Spremam dva vozača za utrke pa moram otputovati. Tako da bih rekao da sam u pravo vrijeme \"otplesao svoje\" – kazao je Pulić. Zbog njegova angažmana u \"Plesu sa zvijezdama\" u Zagreb su se preselili supruga, kći i sin. – Razdvojenost nam je teško pala. Nisam mogao putovati doma u Konavle pa su oni došli k meni – objašnjava Pulić. Zahtjevan posao – Kad si u showu, ne možeš ništa drugo raditi. Treniraš dvaput dnevno, probavaš kostime, ideš na generalne probe... Zahtjevan je to posao – dodao je. Sretan je što više neće morati nositi štikle. – Trenirao sam u običnoj obući i samo pred nastupe obuvao štikle. Bilo je jako neobično. Plašio sam se da ću pasti, Tamari zakačiti nogu, da ću zabrljati – tvrdi Niko Pulić. Tremu od nastupa, za razliku od drugih natjecatelja, nije imao. – Tamara mi se čudila jer sam bio smiren. Ali kao i u mom sportu, i ovdje sam si odredio start i cilj pa nisam stigao misliti na tremu – pohvalio se Dubrovčanin.