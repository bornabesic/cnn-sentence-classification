'Deadpool' je ostvario najbolje otvaranje u 2016. te ujedno i najbolje otvaranje svih vremena studija 20th Century  Fox u Hrvatskoj s brojkom od  39.767 gledatelja i zaradom od 1.362.970,00 kn u samo prvom vikendu prikazivanja u domaćim kinima! Da je ovog Valentinova 'Deadpool' bio prvi izbor u kinima dokazuju i brojne rasprodane kinodvo­rane proteklog vikenda te i one unaprijed rasprodane do kraja tjedna. 'Deadpool' se može pohvaliti i rekordnim brojem gledanosti u svijetu, a jedan od najzanimljivijih podataka je da je najuspješniji film u svijetu s oznakom R i zaradom od čak 135 milijuna dolara, što njegovu zaradu čini većom od prethodnih filmova o superjunacima (osim 'Osvetnika'). 'Deadpool' se prikazuje u hrvatskim kinima od 10. veljače u distribuciji Blitz film i video distribucije. Film je temeljen na priči o najneobičnijem antijunaku Marvel Comicsa. 'Deadpool' je priča o životu bivšeg operativca Wadea Wilsona, specijalca  i plaćenika. Nakon što je podvrgnut opasnom eksperimentu koji mu je dao moć ubrzanog zacjeljivanja postaje poznat kao Deadpool. Naoružan novostečenim moćima i mračnim uvrnutim smislom za humor, Deadpool kreće u lov na čovjeka koji ga je zamalo uništio. Glavnu ulogu u filmu ima Ryan Reynolds, koji je i producent, a tu je legenda Marvel Comicsa Stan Lee kao izvršni producent, koji ujedno ima i zabavnu cameo ulogu. Tema: FILM 