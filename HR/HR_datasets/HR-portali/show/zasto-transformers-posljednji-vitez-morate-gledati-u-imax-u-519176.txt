Studio Paramount je objavio najnoviji video iz franšize o Transformersima, ovaj put s malo drugačijom tematikom od ostalih. Dok smo u drugim videima gledali kako izgleda sve što je snimljeno, poslije kompjuterske obrade, redatelj Michael Bay odveo nas je u svoj 'urednički studio', u kojem nam je pokazao kako uz pomoć današnje tehnologije on radi u svojem domu u Miamiju, dok je glavnina ostalih umjetnika u Santa Monici u Kaliforniji. Premda je to bitan dio videa, ipak je najvažnije što je Bay objavio da će 'Transformers: Posljednji vitez' biti prvi film kojeg će se u potpunosti snimati u izvornom IMAX 3D-u. Samim time će film biti značajno kvalitetnije snimljen, jer svi ostali 3D filmovi bivaju prebačeni u 3D, dok je cijeli peti film o Transformerima sniman dvjema IMAX kamerama čime će ugođaj biti neizmjerno kvalitetniji. Pogledajte video koji će vas uvjeriti u Bayevu viziju Gore spomenuti redatelj Michael Bay je ponovno preuzeo redateljsku palicu nastavka svima već poznatog serijala o Transformerima. 'Transformers: Posljednji vitez' je peti nastavak ovog serijala nastalog prema jednoj od najpopularnijih dječjih igračaka. Pripovjedač (Anthony Hopkins) nas uvodi u priču povijesnim prizorima, uz scene viteza na konjima, pa preko zapaljenih strijela do nacističke Njemačke i tako sve do suvremenog doba. Dio Zemlje je devastiran, Optimus Prime pluta beživotno u svemiru, a Cadea Yeagera (Mark Wahlberg) traže vlasti. Da stvar bude gora, nezaustavljiva sila zla ide prema Zemlji. Glavni glumac iz četvrtog nastavka, Mark Wahlberg, nastupa i u petici kao mehaničar i izumitelj Cade Yeagera, dok Optimusu Primeu glas kao i inače daje Peter Cullen. Uz gore navedene, Jerrod Carmichael, Mitch Pileggi, Laura Haddock i Anthony Hopkins također imaju uloge, dok John Turturro i John Goodman repriziraju uloge iz prethodnih filmova o Transformerima. 'Transformers: Posljednji vitez' u kinima očekujemo 23. lipnja ove godine, u distribuciji Blitz filma. Tema: FILM 