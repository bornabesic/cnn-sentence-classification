Dwayne Johnson i Kevin Hart će se ove godine pojaviti u komediji 'Tajna služba', no prije nego što se taj film uopće pojavi u kinima, dvojica glumaca bi mogli krenuti s radom na drugom filmu. Johnson i Hart, kako se priča, su u ranim pregovorima za snimanjem nove adaptacije 'Jumanjija', koji je prošli put postao film 1995. godine. Knjiga, objavljena 1981. godine, postigla je solidan uspjeh 1995. godine, a na njenim temeljima snimljena je i značajno kvalitetnija 'Zathura'. U prvotnom filmu glavnu je ulogu preuzeo Robin Williams, u jednoj od hvaljenijih uloga svoje karijere. Koje uloge bi preuzeli Johnson, odnosno Hart, nije objavljeno. Glavni problem s idejom da ova dva glumca preuzmu taj zadatak jest njihova nevjerojatna zauzetost drugim projektima. Johnson trenutačno snima 'Spasilačku službu', da bi potom krenuo na snimanje osmog dijela 'Brzih i žestokih'. A Hart već sad radi na engleskom remakeu filma 'Nedodirljivi'. Ako projekt uistinu uspije, redatelj koji bi preuzeo kormilo je Jake Kasdan, koji iza sebe ima nekoliko komičnih filmova (Walk Hard: The Dewey Cox Story, Zločesta učiteljica), no ništa značajno. Još trebamo vidjeti hoće li moći držati Dwaynea i Kevina na uzdama. Drugi je problem film 'Tajna služba'. Premda izgleda kao da bi trebao biti hit, o njegovom uspjehu i te kako ovisi hoće li Sony dati novac za još jednu suradnju Johnsona i Harta. Ako sve prođe 'po špagi', film bi mogao u kina stići na ljeto 2017. Tema: FILM 