Polo nam je, u pravilu, poznat po – majicama. Onima s konjanikom i palicom. Ili kao sport aristokracije koji se igra tamo negdje drugdje, među svjetskom aristokracijom. No, podignute kragne, konji i palice u ruci ovog vikenda gledamo uživo na rovinjskoj plaži Porton Biondi, gdje se igra Rovinjski Beach Polo Cup. Rijetkost u ovom dijelu svijeta. Sport je rezerviran za Veliku Britaniju, Argentinu... No društvo je došlo k nama. S prinčevima na pivo – Često polo igram s prinčevima Harryjem i Williamom. Sjajni su, posve normalni dečki, jedni od nas iako su iz kraljevske obitelji. Igramo li i nogomet zajedno? Ne, ali popijemo pivo poslije utakmice – kaže nam Britanac Mark Holmes, koji je zadužen za dijeljenje pravde u rovinjskoj polo areni, smještenoj tik uz more. – Putujem svijetom, polo je moj život, presretan sam što su me pozvali u Rovinj. Moj je posao sigurnost. Prvo, naravno, moram misliti na konje, a onda na sigurnost igrača. Izazov im je ovaj teren, jer nikad na nečemu sličnom nisu igrali – kaže Holmes. Na tribinama svjetska aristokracija, elita kojoj novac nije problem. Ivana Trump šeće Rovinjem, u gradu je usidrena jahta “Joy Me” biznismena Philipa Zeptera, na kojoj se kraj jacuzzija ispijaju kokteli, gradom voze bijeli Bentleyi. – Prošla sam sve do juga Dalmacije, ali u Rovinju dosad nisam bila. Ljeta u Hrvatskoj su mi uvijek prekrasna, more je čisto, hrana sjajna, a ljudi ljubazni – hvali domaćine Ivana Trump, bivša supruga čovjeka koji se preko Bare bori za najudobniju fotelju na svijetu. Sve odiše glamurom. Takav je sport. – Istina, smatra se da je namijenjen eliti. No, jedan je od najstarijih sportova, prije dvije tisuće godina u Perziji su ga igrali s glavama životinja, poput ovce ili koze. I vrlo je rijedak. Evo, ja sam iz Njemačke koja ima 80 milijuna stanovnika, a igra nas samo 250. U Mađarskoj ima 20 igrača. U Hrvatskoj, koliko znam, tek dvojica, s tim da je jedan u Čileu – kaže Uwe Zimmerman, kapetan momčadi Adris, jedne od četiri na turniru, te dodaje: – Za početak se konj može unajmiti, ali najbolje ga je kupiti. Cijena grla je od 25 tisuća eura, pa i više od milijun. Svaki igrač, ako želi biti profesionalac, trebao bi imati bar četiri konja. Pokazuje nam palicu za polo te objašnjava: – Drvo je iz Indonezije, a zatim ide u Argentinu na obradu. Takva je procedura izrade palica već 120 godina... Palice se rade u Argentini Na turniru, među Argentincima, Francuzima, Amerikancima, Švicarcima, Šveđanima..., i jedna je žena! – Polo je vjerojatno jedini sport u kojem se žene ravnopravno bore s jačim spolom – kaže Susane Rosenkranz iz Njemačke, igračica Tag Heuera. Društvo je veselo, smijeha ne nedostaje. No, odakle polo karavana u Rovinju? – Nakon regate i Red Bull Air Racea, željeli smo nastaviti s atraktivnim manifestacijama. Ovakvi događaji su dobar alat za širenje glasa izvan zemlje, pogotovo na tržištima koja su nam bitna. S ovakvim turnirom dolazimo do novih tržišta – kaže Tomislav Popović, predsjednik Maistre. Isti kurs drže i igrači pa kažu: – Nismo došli zbog novca, već zabaviti se! I postati ambasadori Hrvatske, pričati u Argentini, Americi, cijelom svijetu, kako je lijepo bilo....• >> Princ Harry otvorio Igre nepobjedivih, stigla i Michelle Obama >> Ivana Trump: Imam prekrasna sjećanja na ljeta u Hrvatskoj, veselim se dolasku u Rovinj 