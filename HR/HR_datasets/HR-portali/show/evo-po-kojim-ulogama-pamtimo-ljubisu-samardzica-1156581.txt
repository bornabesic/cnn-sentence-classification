Ljubiša Samardžić (80), jedan od najpoznatijih glumaca bivše države, ovih se dana bori za život. Legendarni Smoki karijeru je počeo 1960. godine, a snimio je puno dobrih filmova i serija. Prisjetit ćemo se sedam njegovih najupečatljivijih uloga. 7. Rad na određeno vreme (1980.) Ljubiša je Siniša Pantić, nastavnik koji "privremeno", tj. deset godina, stanuje kod udane sestre, u pretrpanom jednosobnom stanu u kojem, takođe "privremeno", živi i sestra njegovog zeta. Ima diplomu, ali nema stalan posao. Radi privremeno kao nastavnik. Jedan njegov učenik želi pronaći "novog tatu" ali da ga on sam izabere, a ne njegova mama.On vidi svog nastavnika kao mogućeg kandidata. Film Milana Jelića bio je veliki hit u kinima, pa je, logično, dobio još dva nastavka - "Moj tata na određeno vreme" i "Razvod na određeno vreme". U ovoj odličnoj komediji glumila su najveća imena tadašnjeg glumišta, uključujući i hrvatske glumce Vlastu Knezović i Relju Bašića, a zanimljivo je da je u ulozi dječaka Ivana debitirao Nikola Kojo. 6. Bombaši (1973.) Samardžić je glumio u puno partizanskih filmova, a jedna od najboljih uloga mu je u "Bombašima" Predraga Golubovića, gdje je igrao Kovača. U ovom je filmu još jednom bilo vidljivo kako su se dobro slagali pokojni Bata Živojinović i on kao bombaši. Za razliku od drugih partizanskih filmova koji su veličali herojstvo boraca, ovdje je bilo puno suptilnog humora, a Samardžić i Živojinović su se ponašali kao dvojac iz američkih buddy-buddy filmova, što je posebno došlo do izražaja u antologijskoj sceni u kojoj žongliraju bombama prije nego ih "isporuče" u njemački bunker. 5. Jutro (1967.) Jedan od prvih jugoslavenskih filmova koji je bio zabranjen, iako je Samardžiću donio Zlatnu arenu u Puli. Naime, film je pun otvorenih kritika na račun partizanskih metoda, pogotovo zbivanja poslije rata. Samardžić je partizanski poručnik koji poslije rata dolazi u oslobođeni Čačak. Prolazeći kroz razne sukobe u prvim poslijeratnim danima i boreći se s bivšim suradnicima neprijatelja, bivši vojnik nastavlja s ubijanjem, čak i u vrijeme mira, tako da se rat nastavlja kao njegova unutrašnja borba i borba s ljudima oko njega. Pretpostavlja se kako je moralistima tadašnjeg doba najviše smetao sam glavni lik partizanskog poručnika koji samo misli na “svoj spolni organ”, pa tako i na grobu nekadašnjeg suborca ima perverzan seks s partizankom. 4. Bitka na Neretvi (1969.) O jednom od najboljih i najskupljih jugoslavenskih filmova svih vremena sve se zna. Uostalom, nominacija za nagradu Oscar sve govori. Veljko Bulajić je u filmu imao velike svjetske glumačke zvijezde kao što su Yul Brynner, Hardy Krüger, Franco Nero i Orson Welles, ali i najbolje domaće snage predvođene upravo Samardžićem kao mitraljescem Novakom koji hrabro zaustavlja četnički napad. 3. Predstava Hamleta u selu Mrduša Donja (1973.) Sjajno Brešanovo djelo Krsto Papić pretočio je u odličan film koji svjedoči o primitivizmu, gluposti i pokvarenosti jednog sustava i vremena. Ljubiša Samardžić je u ulozi Mačka briljantan, a posebno je impresivno bilo čuti i vidjeti kako je bez problema savladao govor Dalmatinske Zagore. 2. Kuda idu divlje svinje (1971.) U jednoj od najpoznatijih TV serija bivše države, remek-djelu Ive Štivičića, Samardžić je nezaboravan kao Crni Rok, vođa grupe krijumčara koja djeluje u okolici Zagreba od 1941. do 1943. godine. Rok, njegova braća Šarac i Plik sukobljavaju se sa suparničkom grupom arogantnog Verige, ali i Nijemcima i ustaškim redarstvom. Serija se redovito reprizira u programu HRT-a, pa tako svakih nekoliko godina vraća popularnost. 1. Vruć vetar (1980.) Nema sumnje kako je Samardžićev Borivoje Šurdilović-Šurda najbolja uloga njegove karijere. Šurda je momak iz južne Srbije koji dolazi u Beograd u potrazi za poslom, te iz epizode u epizodu doživljava razne avanture. Uz Samardžića nezaboravne uloge ostvarili su i Miodrag Petrović Čkalja i Bora Todorović. Zanimljivo je da se "Vruć vetar" s uspjehom prikazivao i u Češkoj, Rumunjskoj, Austriji i Mađarskoj. U Mađarskoj je serija bila proglašena za najbolju svih vremena, a kada je Samardžić sredinom 80-ih došao u Budimpeštu kako bi dobio posebnu nagradu za glumca godine, dočekalo ga je više od 100 tisuća ljudi. Naslovnu temu serije "A sad adio", otpjevao je Oliver Dragojević. Ta pjesma se i danas često pjeva, pogotovo na sportskim borilištima... >>Ljubiša Samardžić bori se za život