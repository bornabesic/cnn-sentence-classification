 Ako ste odrasli u ‘80, niste mogli izbjeći barem nekakav kontakt s ‘He-manom i Gospodarima svemira’ . Grupa šarolikih likova s planeta Eternije , na kojoj je princ Adam branio puk od zlog Skeletora , je bila poznata praktički svoj djeci koliko je popularna bila. No za razliku od Transformera ili GI Joe igračaka, He-man nije dobro preživio prelazak na kino platno. Poprilično smiješna prerada, s Dolphom Lundgrenom u glavnoj ulozi , je u stvari poslužila kao nadgrobni spomenik koji označava točku kad je sve u toj franšizi otišlo ‘k vragu’. No mnogi se nisu dali, jer zašto napustiti takvu ‘kravu muzaru’, pa se franšiza osvježavala 1990., 2002., i 2008., i posljednji put 2012. godine, kada je princ Adam odjednom neobjašnjivo postao drvosječa . I nakon svih tih pokušaja, čini se da još jedan slijedi. Jay Oliva, producent animiranih filmova u Warner Brothersu, je izjavio da mu se sviđa ideja igrane verzije ‘He-Mana i Gospodara svemira’ . Prema njegovoj ideji, ton serije bi više odgovarao onom iz ‘Igre prijestolja’, s He-Manom i njegovim prijateljima u vječnom ratu protiv Skeletora. No sve bi se promijenilo nakon dolaska Hordaka, kada bi He-Man morao ujediniti svoje snage sa Skeletorovim snagama. Osim takve promjene u osnovnoj priči, Oliva je naglasio i da bi Adama i He-Mana glumili različiti glumci, i da nitko ne bi bio ‘imun’ na smrt, baš kao i u ‘Igri prijestolja’. Premda nas veseli ideja He-Mana u igranoj verziji, nismo baš sigurni koliko je ovakav preobražaj smislen. Jer što je sljedeće, ‘Jagodica Bobica’ u Drugom svjetskom ratu? 