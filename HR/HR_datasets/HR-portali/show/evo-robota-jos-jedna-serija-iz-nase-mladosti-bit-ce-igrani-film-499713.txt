Universal Pictures krenuo je  u adaptaciju klasičnog animiranog japanskog djela, 'Voltrona'. Nakon što je prethodni visokobudžetni film s robotima, 'Bitka za Pacifik', uspjela ostvariti dobru zaradu te pokrenuti svoju franšizu, bilo je samo pitanje vremena kada ćemo dobiti i druge ekranizacije nekih djela o bitkama između mechova i kaijua (japanska divovska čudovišta). A to pitanje napokon je dobilo i odgovor. Prema pričanjima iz medija, nakon što su preuzeli DreamWorks Animation Studio, Universal Pictures prihvatili su i projekt koji je već neko vrijeme u planu bio. Da podsjetimo, 'Voltron: Defender of the Universe' je animirana serija iz sredine osamdesetih u kojoj pratimo petero tinejdžera na vanzemaljskoj planeti, gdje se oni uz pomoć svojih lavljih robota bore protiv kolosalnih svemirskih napadača. No, u svakoj se epizodi pokaže da su preslabi za borbu te spoje svoje 'lavove' u jednog divovskog robota. Napad vanzemaljaca biva osujećen nedugo poslije. Ako vas to podsjeća na 'Power Rangerse'...pa, što drugo reći nego da stvarno tako i je, uistinu podsjeća. Kao što znate, i 'Power Rangersi' uskoro dolaze na velike ekrane, pa ćemo u skorašnje vrijeme imati i 'Transformere', i 'Power Rangerse', a izgleda i 'Voltrona' na kino platnima. Za scenarij je odgovoran David Hayter ('X-Men', 'Čuvari'), a datum izlaska filma još uvijek nije poznat. Tema: FILM 