Igor Pirkovič više nije glavni urednik 'Tednika' koji se prikazuje na nacionalnoj slovenskoj televiziji. Razlog njegovog otkaza s pozicije urednika je, piše portal Slovenske novice, njegova namjera da ugosti Marka Perkovića Thompsona te da mu omogući da se osvrne na tvrdnje iznesene o njemu u slovenskim medijima nakon zabrane koncerta u Mariboru. Novinari 'Tednika' objavom na Facebooku ogradili su se od odluke urednika da ugosti Thompsona.  - Budući da se odgovornost pripisuje cijelom uredništvu emisije, želimo naglasiti da u pripremi priloga nije sudjelovao nitko drugi osim urednika - poručili su.  Članovi programskog vijeća RTV Slovenije na sastanku su zaključili da je urednik 'prekršio načela nepristranosti, vjerodostojnosti, odgovornosti i poštenja'.  Thompson je trebao nastupati u Mariboru 20. svibnja, no ondašnja policija proglasila je koncert prerizičnim te je zabranjen. Policija je strahovala od 'radikalnih obožavatelja' iz susjednih zemalja, odnosno Hrvatske i Austrije.  - Thompsona bi mogli doći slušati njegovi obožavatelji iz Hrvatske. Neki od njih su radikalni, a mi nemamo nikakvih drugih informacija o njima pa to za nas može biti sigurnosni rizik - rekli su u policiji. Stranke Fronta za Maribor te TRS u zajedničkoj su izjavi pozvali organizatore da ga otkažu jer smatra da 'u Mariboru nema prostora za govore mržnje'.  Ured slovenskog predsjednika poručio je da su Pahoru 'poznata Thompsonova politička stajališta' te da 'ih on odbija'. Protiv Thompsonova koncerta ustao je i predsjednik parlamenta Milan Brglez.  Hrvatska ministrica kulture Nina Obuljen Koržinek nedavno je izjavila da su argumenti za zabranu Thompsonova koncerta 'neuobičajeni'.  Sam pjevač tvrdi da 'napadi na njega dolaze od ostatka jugokomunističkog režima koji ima jak politički utjecaj u Hrvatskoj i Sloveniji'.  - Svjetonazor koji promičem u svojim pjesmama suprotan je njihovu i oni me na sve načine pokušavaju prikazati kao negativca - kaže Thompson.