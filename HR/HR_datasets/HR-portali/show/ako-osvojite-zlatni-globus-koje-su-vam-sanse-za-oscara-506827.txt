Pred nama su posljednji tjedni prije dodjele najbitnije nagrade u filmskoj industriji, priželjkivanog 'Oscara'. A prije same dodjele nagrada, koja će ove godine biti 26. veljače (kao i inače, moći ćete pratiti dodjelu u našoj filmskoj rubrici), puno se spekulira o mogućim pobjednicima. Jedna od nagrada, za koje se kaže da predskazuje buduće oskarovce je i nagrada 'Zlatni globus', dodijeljena ove godine u nedjelju, osmog siječnja. Mnogi misle da dobitnici na 'Globusima' imaju i velike šanse za osvajanje 'Oscara'. Ali kad pogledamo kako stvari stoje, čini se da je istina malo drugačija. Postavlja se i pitanje utječu li nagrade 'Zlatni globus' na dodjelu 'Oscara' i postoji li ikakva korelacija između tih nagrada. Kako ćemo vidjeti, stvari su dosta komplicirane. Kada pogledamo kako izgleda postava glasača za jednu, odnosno drugu nagradu, uvidjet ćemo da postoji značajna razlika između njih. Dok za 'Zlatne globuse' glasa omanja grupa novinara (93, da budemo precizni) odabranih iz novina diljem svijeta, za 'Oscara' glasa pomno odabrana skrivena grupa od sedam tisuća Akademijinih članova (Akademiju čine glumci, redatelji, pisci, snimatelji i drugi zaposleni u filmskoj industriji). Stoga vidimo da u stvari nema preklapanja između onih koji biraju jednu, odnosno drugu nagradu. Uz to, za 'Oscara' glasa spomenutih sedam tisuća, dok samo 93 osobe glasaju za 'Zlatni globus', pa je jasno da se i mišljenja značajno razlikuju, tj. statistika se u mnogo čemu razlikuje. A kad pogledamo kako su izgledale dodjele u prethodnim godinama, vidimo da i nema toliko puno preklapanja. Samo je 17 filmova unutar 30 godina (oko 56%), koji su osvojili 'Zlatni globus' (u kategoriji najboljeg dramskog ostvarenja) u stvari osvojilo i 'Oscara' za najbolji film. A unutar zadnjih pet godina, tri dobitnika 'Oscara' za najbolji film su dobili i 'Zlatni globus', dok se unatrag dvije godine niti jedna nije poklapala (točno 60%). Stoga, premda možemo reći da je svakako dobro da film osvoji nagradu, osvajanje 'Zlatnog globusa' ne znači nužno da imate šanse za 'Oscara'. Tema: Oscar 2017. 