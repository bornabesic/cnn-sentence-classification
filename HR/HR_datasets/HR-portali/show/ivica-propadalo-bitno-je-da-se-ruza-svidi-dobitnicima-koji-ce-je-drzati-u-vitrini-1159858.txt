Prestižna dodjela medijske nagrade Večernjakova ruža je tu! Dodjela je sutra, 31. ožujka, u HNK u Zagrebu, a prijenos uživo na HRT-u 2 u 20 sati. Nagrade se dodjeljuju u sedam kategorija, a sedmorica najzaslužnijih, osim titule, dobit će i statuu ruže koja je djelo poznatog umjetnika Ivice Propadala. Propadalo je prije nekoliko godina promijenio dizajn statue iz pupoljka u rascvjetanu ružu. – Moj kolega napravio je statuu u obliku pupoljka, a ja nisam htio nastaviti s time. Pupoljak je pupoljak, a rascvjetana ruža nešto je sasvim drugo. Pupoljak predstavlja početak, neizvjesnost, ne zna se što će i kako biti, hoće li se ruža uopće rascvjetati. Rascvjetanu ružu smatram puno ljepšom, zrelijom i usklađenijom – rekao je Propadalo o redizajnu. Propadalo je otkrio da je statua iz godine u godinu sve ljepša jer se usavršava, a izrađuju je vrlo spretne ruke. – Razlika između statue od prije nekoliko godina i sadašnje jest u preciznosti, ljepoti, kako boje tako i izrade. Metalni listići koji se posrebre izgledaju puno ljepše nego prije. Statua je na prvi pogled potpuno ista, samo je preciznije izrađena – objasnio je umjetnik razliku između ovogodišnje i prijašnjih statua. – Umjetnici obično kažu da iza stvaranja nekog djela stoje neprospavane noći i puno razmišljanja, ali ideja se odmah rodi ili se ne rodi. Kada je o ruži riječ, postoji jedino opasnost da ne ispadne kič. Nešto što je zaista lijepo uvijek je na rubu kiča. Ova ruža ima notu umjetnosti, ali ona mora imati i mali dio kiča, glamura i simpatičnosti. Bitno je da se statua svidi ljudima koji je dobiju te da je dovoljno respektiraju da je stave u vitrinu. Vitrina je jedna od najvažnijih stavki jer ljudi moraju biti ponosni na statuu da bi je tamo stavili – govori Propadalo o kreativnom procesu stvaranja statue. Umjetnik ističe kako je važno da mu se dizajn svidi već u skici da bi nastavio izradu, ali najvažniji je klijent. – Prvo radim skicu iz koje stvaram 3D simulaciju, a zatim gipsani model. Ako se svidi meni, u 90 posto slučajeva svidjet će se i klijentu. Klijent donosi zadnju odluku, ali igrom slučaja nikada mi nitko nije rekao da mu se nešto ne sviđa. Uvijek se vodim time da se to prije svega mora svidjeti onome koji to dobije – kaže umjetnik. Iako iza sebe ima dugogodišnju karijeru i izradio je brojne statue, Propadalo ističe da mu je i dalje čast izrađivati ruže. – Laska mi što određene osobe koje respektiram, kvalitetni ljudi današnjice, nose kući moje statue. Itekako mi je drago što ih drže u svom domu. Neki od njih, nakon što je osvoje, poljube ružu. Naravno da mi to imponira - istaknuo je Propadalo. Sutra navečer s početkom u 20 sati na svečanoj dodjeli u zagrebačkom HNK bit će dodijeljeno sedam Ruža, a prijenos cijele dodjele uživo možete pratiti na našem portalu.  >>Elemental: Sve najpozitivnije ali i najmračnije pruža se glazbom >>Mirko Fodor: Na dodjeli ću proslaviti i godišnjicu braka​