Ako vi niste zaslužili doći do finala, onda ne znam tko jest – s divljenjem je rekla Martina Tomčić nakon što su u nedjeljnoj polufinalnoj emisiji Supertalenta plesači TransForm Crewa izveli svoju točku “Funhouse of Cabaret”. Martinine riječi odjeknule su do publike koja je svojim glasovima osigurala ovoj plesnoj skupini prolaz u finale. Žele ples podići na višu razinu – Osjećaj je fenomenalan i tome smo se nadali, ali nismo očekivali jer smo prizemljeni i pokušavamo realno razmišljati. Iako smo već na audiciji dobili prolaz u polufinale zahvaljujući zlatnom gumbu i bili smo favoriti, u nedjeljnoj emisiji svatko je imao šansu otići u finale jer je o tome odlučivala publika koja nas je ugodno iznenadila – s oduševljenjem nam govori Davor Ćiković, koreograf i plesač TransForm Crewa. Energičnom koreografijom i upečatljivim kostimima postigli su i kazališni efekt, što im je, kaže Davor, i bio cilj. – Na audiciji smo pokazali show of onoga što znamo, a često u koreografije ubacujemo i taj kazališni aspekt pa smo htjeli to pokazati i publici “Supertalenta”. Pomiješali smo kabaret u tu priču i uveli jako puno akrobacija i izmjena i čini se da se taj potez isplatio – govori Davor koji je zajedno s Ivanom Rončević TransForm Crew osnovao prije dvije godine s jasno određenim ciljem. – Htjeli smo ples u Hrvatskoj podignuti na višu razinu. Naime, naši plesači prolaze razne plesne stilove, od modernih, jazz, baleta i tako dalje jer želimo da, kad im netko postavi zadatak s nekim od navedenih stilova, oni to odrade bez problema. Zato u nazivu imamo riječ transform – objašnjava Davor. U plesnoj skupini su polaznici svih uzrasta, od juniora do seniora. U kratkom roku koliko postoje, zabilježili su odlične rezultate, kako na državnim tako i na međunarodnim natjecanjima. Samo ove godine osvojili su devet prvih mjesta, jedno drugo mjesto i dva treća. Davor je pak dobio nagradu za najbolji pedagoški i trenerski rad. Mnogo truda i volje – Državni smo prvaci u brojnim kategorijama, a jedna od naših koreografija došla je u top 20 najatraktivnijih koreografija na svijetu – hvali Davor svoj tim i dodaje kako su iza ovakvih rezultata sati i sati mukotrpnog rada. – Naši plesači u prosjeku treniraju deset puta tjedno, a prije važnijih natjecanja taj se intenzitet povećava i na 15 treninga tjedno. A što spremaju za finale? – Dvoumimo se, ali siguran sam da ćemo na pozornici dati sve od sebe – odgovara Davor.  >>Njihova koreografija s porukom među 20 je najboljih u svijetu >>Skrivali vezu jer su htjeli da ih talent dovede u polufinale