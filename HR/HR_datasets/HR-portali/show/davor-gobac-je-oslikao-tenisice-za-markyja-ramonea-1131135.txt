Marky Ramone, jedini živući član postave kultne newyorške grupe Ramones u sklopu turneje 40 godina Ramonesa, sa svojim bendom Blitzkrieg posjetit će Zagreb. Na koncertu u Jedinstvu 9. prosinca svirat će sve bezvremenske klasike Ramonesa. Koncert u Zagrebu razlikovat će se od ostalih na ovoj turneji jer Markyja čeka iznenađenje. Naime, na dar će dobiti all stars tenisice, koje su uz frizuru drugi zaštitni znak Ramonesa, a osobno ih je oslikao frontmen Psihomodo Popa Davor Gobac! Osim glazbe, koja je oduvijek bila snažno inspirirana upravo Ramonesima, slikanje je druga strast frontmena Psihomodo Popa, a talent neupitan. Duhovit stil koji se ogleda u njegovim pjesmama, vidljiv je i u likovnim djelima. Iza njega su već brojne izložbe, a uzori su mu Andy Warhol te Walt Disney.  Veze između Psihomodo popa i Ramonesa su brojne. S Ramonesima su Psihići svirali ona dva kultna koncerta 1990., u Zagrebu i Ljubljani. Ne samo svirali, ističe Gobac, već se I družili. Slika s Joeyem Ramoneom jedna je od njegovih najdražih memorabilija. Psihomodo pop svirao je s Markyjem Ramoneom i na koncertu 2008. u zagrebačkom klubu Boogaloo. Bit će to stoga susret starih prijatelja i pravo iznenađenje za gospodina Ramonea.