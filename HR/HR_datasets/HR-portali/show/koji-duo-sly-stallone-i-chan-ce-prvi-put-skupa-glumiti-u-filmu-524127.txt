U svijetu akcijskih junaka malo tko je moćniji od Jackieja Chana i Sylvestera Stallonea. Iako su Stalloneove godine bile '80. i '90., a i Chan je malo posustao u zadne vrijeme, i dalje se radi o paru koje bismo rado vidjeli skupa na ekranu. Ta naša želja bit će uslišena jer glumci će nastupiti u filmu 'Ex-Baghdad', akcijskom trileru smještenom u današnjoj eri. Kako novac za produkciju (impresivno visokih 80 milijuna dolara) potječe od kineskih produkcijskih tvrtki, tako je i radnja usko povezana s njima. U filmu pratimo specijalistu za osiguranje (Chan) koji dobije zadatak spasiti kineske radnike iz naftne rafinerije u Mosulu u Iraku. No nakon izviđanja situacije, postane mu jasno da je pravi plan napadača pljačka cjelokupnih zaliha nafte, vrijednih desetke milijuna dolara. Njemu u pomoć priskočit će bivši marinac (Stallone) te će se pljačkaši naći u pravoj gabuli. Film režira Scott Waugh koji iza sebe nema nekih bitnijih ili kvalitetnijih ostvarenja, pa ne možemo očekivati maestralan film. I dalje, sama ideja da bi Stallone i Chan mogli dijeliti isto kino platno nas oduševljava. Uz svoje glumačke aktivnosti Chan će preuzeti i posao producenta. Kako će proteći pljačka nafte i snimanje filma te o ostalim vijestima vezanim za film ćemo vas pravovremeno izvijestiti. Tema: FILM 