Hitom "Zorica" u 2013. grupa Mejaši zavladala je radiovalovima, vrhovima glazbenih top-ljestvica, podijima klubova, ali i srcima obožavateljica, stoga ne čudi što su upravo ovi mladi Varaždinci osvojili Večernjakovu ružu u kategoriji Novo lice godine. Ruža ima svoje posebno mjesto Zbog dodjele Ruže u zagrebačkom HNK čak su otkazali i gažu. I nisu požalili. – Mi smo mladi bend, a kako se Ruža neko vrijeme nije dodjeljivala, nismo zapravo znali o koliko je prestižnoj nagradi riječ sve dok nismo došli u HNK na dodjelu. Tako da smo tek na licu mjesta osvijestili o kako važnom priznanju se radi i ono nam uistinu puno znači – kaže nam frontman benda Edo Drakulić dok evocira uspomene s dodjele. Vremena za slavlje nakon same dodjele nisu imali previše. – Ruža nam je bila odličan poticaj i vjetar u leđa da još više sviramo i stvaramo nove i sve bolje i bolje skladbe – objašnjava pjevač. Statuu koju je osmislio Ivica Propadalo bend je povjerio na čuvanje upravo Edi. – Nagrada je kod mene i čuvam je na uočljivom mjestu u vitrini. Moram priznati da svima zapne za oko odličan dizajn gospodina Propadala pa onda sa zanimanjem ispituju sve o Večernjakovoj ruži – kaže nam Edo. Pjesma "Zorica" lansirala ih je u glazbena nebesa, ali dečki se nisu umislili zbog tog uspjeha i istim su tempom nastavili stvarati dalje. – "Zorica" je dosad na Youtubeu premašila osam milijuna klikova, a mislim da je u stopu prati i naš hit "Zavela me Ana", koji ima više od tri milijuna pregleda, a u milijunima klikova sad se već broje i naše druge pjesme – priča Edo. Tamburaši u starkama, kako ih od milja zovu, sada su toliko tražen bend da će na Staru godinu imati čak dvije gaže. – Nismo htjeli razočarati obožavatelje pa će jedna gaža biti u popodnevnim satima, a druga navečer. Nakon toga slijede nastupi i po Europi, Stuttgartu, Zürichu... – nabraja Edo i dodaje kako početkom godine bend konačno ide na kolektivni godišnji odmor. – Cijelo smo ljeto svirali i uopće nismo bili na godišnjima pa se veselim početku godine i odmoru koji ću velikim dijelom provesti spavajući jer moram nadoknaditi san, konačno ću se i malo više družiti s obitelji i prijateljima – kaže. Od ostalih tamburaša s glazbene scene Mejaše razlikuje njihov rokerski pristup glazbi i izgled, a njihov prepoznatljivi simbol postale su starke. – Ne odustajemo od starki ni po zimi. Doduše, sada ih nosimo u ruksacima do dvorana i klubova pa ih obujemo neposredno prije izlaska na pozornicu – o ljubavi Mejaša prema starkama kaže Edo. Poruke u gluho doba noći Simpatični tamburaši obožavateljice su kupili šarmom i neposrednošću zbog čega im u virtualne sandučiće pristižu brojne poruke. – Lijepo je što nas publika tako prihvaća, jedino nezgodno zna biti kad nam poruke stižu u gluho doba noći – kroza smijeh će Edo. Dečki imaju novi singl "Zapjevajmo onu našu", koji se vrti na svim radiopostajama, a o novom albumu još ne razmišljaju.– Cilj nam je da publici najprije ova stvar uđe pod kožu i da ovaj singl dobro sviramo, a onda ćemo nakon Nove i odmora razmišljati o novim materijalima.U duetu s Andreom Šušnjarom Mejaši su nedavno izdali singl "Zapjevajmo onu našu". – Pjesma je šaljiva, ljudi su se na to navikli od Mejaša. Potrudili smo se da spot bude jednako duhovit, mijenjali smo kostime na snimanju. Mislim da će se ljudima svidjeti – kaže Edo.S Andreom su, nastavlja, kliknuli od prvog susreta, a mislili su da bi njezin nježan i mladenački glas apsolutno odgovarao njihovu glazbenom izričaju te konceptu pjesme.