 Justin Timberlake je potpisao ugovor za davanje glasa glavnom liku u DreamWorks Animationovoj muzičkoj komediji 'Trolovi'. Glumac će preuzeti ulogu Brancha, okorjelog tvrdoglavca koji skriva svoju pravu stranu. U tome će mu se pridružiti sve popularnija Anna Kendrick, koju ste mogli gledati u ‘Sumrak’ sagi i u oba dijela ‘Na putu do zvijezda’. Kendrick bi trebala dati glas princezi Poppy. Redatelji filma su Mike Mitchell i Walt Dohrn, isti duo koji nam je donio ‘Shrek uvijek i zauvijek’, dok će film producirati Gina Shay, koja je također radila na tom nastavku Shreka, tako da možemo očekivati barem istu količinu zabave koju smo i od Shreka dobili. Lutkice ‘Trolovi’ su nastale 1959., kada je siromašni danski ribar Thomas Dam za Božić napravio svojoj kćeri Lajli izrezbarenu lutkicu trola, posegnuvši za inspiracijom u skandinavske mitove. Dam nije niti mogao naslutiti koliku popularnost će steći njegove lutke tijekom ‘60. No, nakon ‘90. godina je lutka tek stekla pravu popularnost, kada je čak i animirana serija snimljena. Lako prepoznatljive, s čupavim glavama i širom nasmijanim ustima, dan danas su popularne među obožavateljima diljem svijeta. Film bi u kina trebao doći tijekom studenog 2016. godine. 