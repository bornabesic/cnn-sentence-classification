Kažu da je ovo najseksipilniji festival. Onda je ovo bio brzi seks – poručio je Mile Kekin, frontmen Hladnog piva, s glavne bine Schengenfesta.   Tuzla - grad duhovitih   Na svim festivalima nastupi su skraćeni, u odnosu na normalan repertoar. Pjesmu Jednim osmijehom posvetio je onima koji će se „karati ispod šatora“. Nekoliko tisuća fanova popratilo je nastup zagrebačkog benda, a nekoliko tisuća ih se u isto vrijeme okupilo na nastupu slavnog DJ-a Davida Moralesa prvog dana festivala, koji je okupio tisuće mladih, uglavnom iz Slovenije. Pokraj Kupe, pola sata vožnje od Karlovca, podignut je šatorski grad. Hladno pivo pak jedan je od najtraženijih hrvatskih bendova. U Vinicu su došli iz Prijedora. Slijede Delnice, pa Tuzla, u kojoj je Kekin proveo dvije godine života, između boravka u rodnoj Njemačkoj i Zagreba. Pitamo ga je li ljetovao tamo, otkako je Tuzla dobila „more“, odnosno slana jezera u središtu grada. - Nisam. Tuzlu pamtim prvenstveno po duhovitim ljudima – kaže Mile. Zbog silnih gostovanja, ne stignu se pripremati materijali za novi album. Posljednji je izdan 2011. godine – Svijet glamura. - Možda se i radi o tome da smo se navikli izdavati albume u četverogodišnjem ciklusu, probat ćemo smanjiti razmak na tri godine – kaže Kekin. No, plaši li se da će doći vrijeme kada više neće pronalaziti nadahnuća za nove materijale, pa će bend živjeti samo od stare slave. - Mislim da bi se Hladno pivo raspalo prije no što bi sviralo samo stare hitove. Bend, ako neće raditi nove pjesme, neće postojati. Najveći nam je gušt kada fanovi pjevaju naše nove stvari – kaže Kekin. Te nove stvari i dalje stižu. Ove dogodile su se dvije stvari – grupu je napustio trubač Stipe Madžor Božinović, a uoči ulaska Hrvatske u Europsku uniju izdana je nova pjesma s popratnim video-spotom Na ovim prostorima. - Pjesma je nastala u jednoj noći. Njome smo htjeli upoznati EU s onim što ih čeka s našim ulaskom. Dobri smo s loptom, ali i kraćih fitilja. Pjesma je dobro shvaćena u drugim dijelovima bivše Jugoslavije. To ne znači da smo isti narod, nego da imamo više sličnosti sa Slovencima, nego sa Estoncima. Kužimo bolje bosansku, nego bjelorusku zajebanciju – objašnjava Mile 42-godišnji Kekin. Naglašava da nije jugonostalgičar i da općenito ima problema s nostalgijom. Ipak mu ne smeta što Hladno pivo javnost percipira kao „ljevičarski“ bend. - Drago mi je što nas se vidi kao nekoga tko ima stav. Rock 'n' roll je uvijek bio angažiran, većinom ljevičarski. To je bunt protiv tradicije, konzervativizma. Jedan smo od bendova sa stavom, kao što su i Elemental, TBF, Edo Maajka... – kaže Kekin. Bi li, stoga, ikad zapjevao na Thompsonovoj proslavi obljetnice Oluje? - Zašto ne bismo sivrali u Čavoglavama? Na fešti malo teže. Možda bi to bila zanimljiva pojava. Ako bismo poveli sa sobom striptizete, to bi onda bila prava groteska. S kolegom Markom Perkovićem ne dijelimo iste političke stavove i uopće se ne mogu zamisliti u takvim situacijama. Mnogo ljudi voli tu vrstu glazbe. Kad bi svi razmišljali poput nas, Hladnog piva ne bi bilo – dodaje Kekin.   Močvara za nostalgičare   Početkom 1990-ih proslavila se pank skupina iz Gajnica. Međutim, kako su godine prolazile, a nizali se albumi, tako su ih neki stari fanovi optuživali da su „izdali“ pank. - Glazbena dosljednost me ne zanima – kratko kaže Mile. Ipak, za stare fanove Hladno pivo će prvog i drugog studenog u Močvari održati koncert povodom 20. obljetnice izdavanja albuma Džinovski. - Malo protuslovno u odnosnu na ono što sam ranije izrekao, ali to će biti koncert za nostalgičare. Odsvirat ćemo sve pjesme s tog albuma – najavljuje Kekin. Kekin je utjelovio popularni lik Erotomana Sašu u seriji Bitange i princeze. Nakon što je preminuo glumac Predrag Vušović-Pređo, koji je glumio Gazdu, jednog od glavnih likova, serija se prestala snimati. - Ne vjerujem da ćemo više gledati Erotomana Sašu. Koliko mi je poznato, HTV je blokirao produkciju novih sezona. Saša je bio sporedan lik koji je bio zanimljiviji drugima zbog kronične nejebice našeg naroda – kaže Mile Kekin.