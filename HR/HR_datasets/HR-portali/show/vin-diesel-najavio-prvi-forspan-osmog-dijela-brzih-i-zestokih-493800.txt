Krajem kolovoza završila je produkcija novog nastavka 'Brzih i žestokih', franšize koja je od trenutka kad je izašla pa do danas uspjela izroditi čak osam filmova. A uz sve te filmove, stekla je i poprilično veliku brojku obožavatelja koji već mjesecima čekaju bilo kakve vijesti o tome kada bismo mogli vidjeti prvi foršpan, odnosno prve prave kadrove iz filma. Kako se moglo saznati na stranici filma na Facebooku, prvi foršpan trebao bi biti objavljen negdje krajem prosinca ove godine, što i nije toliko vesela informacija. Srećom, u igru uskače glavni glumac tog serijala, Vin Diesel, koji je poprilično aktivan na Facebooku, i koji razumije da nama, pravim obožavateljima, ipak treba malo više podataka. Glumac je stoga uslišao mnoge molbe te je putem dvije objave razjasnio kada točno nam dolazi prvi foršpan. U 'Brzim i žestokim 8', Dom (Vin Diesel) i ekipa borit će se protiv opake i prelijepe kriminalke Cypher (Charlize Theron), koju je u cijelu priču dovukao Jason Statham (opet u ulozi Deckarda Shawa). Uz ove zvijezde, pridružit će im se i Kurt Russell u ulozi federalca. Kao redatelj nastupa F. Gary Gray a film u kinima očekujemo 14. travnja naredne godine. Tema: FILM 