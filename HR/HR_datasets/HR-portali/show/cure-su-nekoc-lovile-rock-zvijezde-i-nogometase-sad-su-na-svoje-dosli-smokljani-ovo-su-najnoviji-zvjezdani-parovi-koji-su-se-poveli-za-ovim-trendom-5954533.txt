U svijetu ljubavi i slavnih manekenke su nekoć davno hodale s rock-zvijezdama. Od 90-ih nadalje lijepa ženska lica najčešće se vežu uz nogometaše, a na svoje su konačno došli i – šmokljani. Pogrdan je to i 'osnovnoškolski naziv' za dečke kojima je računalo najbolji prijatelj, a prve ljubavi su im virtualne djevojke iz video igrica. No, vremena su se očito promijenila!   Šmokljani se sada bave najtraženijim poslovima na svijetu, prilično su zgodni, veoma bogati i pod ruku šetaju s nekim od najljepših i najuspješnijih žena koje svijet poznaje. Daily Mail je objavio pregled aktualnih holivudskih parova koji odgovaraju ovom opisu, a mi donosimo neke od njih.   1. Serena Williams i Alexis Ohanian Profimedia, Planet   Najuspješnija tenisačica na svijetu, 35-godišnja Serena Williams, navodno je 'vrijedna' više od 140 milijuna dolara (oko 964 milijuna kuna). Nekoć joj je srce slomio tenisač Grigor Dimitrov koji ju je ostavio zbog zgodne plavuše Marie Sharapove. No, Serena je utjehu u novoj ljubavi pronašla daleko od teniskih terena. Zaručena je za 33-godišnjeg Alexisa Ohaniana, suosnivača Reddita, s kojim najesen iščekuje svoju prvu bebu. Tenisačica i internetski poduzetnik i investitor upoznali su se sasvim slučajno u jednom talijanskom restoranu 2015. godine. Ubrzo su započeli svoju romansu, a on putuje svijetom kako bi ju bodrio s teniskih tribina.   2. Amber Heard i Elon Musk Profimedia, Bauer Griffin   Deepova bivša, mlada glumica najpoznatija upravo po kaotičnom braku i još kaotičnijem razvodu s Johnnyem, trenutno uživa u ljubavi s 45-godišnjim Elonom Muskom. Musk je američki inženjer, poduzetnik i vizionar, a javnost ga poznaje kao osnivača tvrtki poput PayPal-a, Tesla Motors-a i SpaceX-a. Potonja se bavi komercijalnim letovima u svemir, a Elonovo se bogatstvo u 2016. godini procjenjivalo na vrtoglavih 14, 2 milijardi američkih dolara. Što se tiče njegovog privatnog života, uspješni Elon ima petero djece iz prvog braka, a s drugom se suprugom dva puta rastajao i ženio, tako da u toj sferi on i Amber imaju sličnosti. Zanimljivo je da se Musk za Amber zainteresirao još 2013. godine kad se ona pojavila u filmu Machete Kills. Musk je tada pisao redatelju Robertu Rodriguezu s molbom da ga upozna s Amber, i to, navodno, sljedećim riječima - - Ne namjeravam ju 'upecati'. Znam da je u dugoj vezi, ali, Amber mi djeluje kao zanimljiva osoba koju bi volio upoznati. I eto, tri godine kasnije želja mu se ispunila. Strpljen – spašen.   3. Emma Watson i William Mack Knight Profimedia, FameFlynet UK   Trenutno najtraženija mlada holivudska glumica i UN-ova ambasadorica, pametna, talentirana i lijepa Emma sa samo 27 godina ostvarila je karijeru kojom je postigla običnim smrtnicima nezamislivo bogatstvo. Njezin trenutni odabranik je 35-godišnji njujorčanin koji iza sebe ima diplomu s Princetona, a trenutno u suradnji s bratom blizancem vodi vrlo uspješnu start-up tvrtku u Silicijskoj dolini. William sebe naziva 'tehnološkim entuzijastom', književnikom, umjetnikom, fotografom i avanturistom. Uz mnoge zajedničke hobije, ovaj par dijeli i veliko bogatstvo, iako se imovina Emme Watson procjenjuje na znatno veću od one njezina dragog. Upoznali su se 2015. na dobrotvornoj priredbi i od tada su nerazdvojni. Njegova je majka navodno izjavila kako je upoznala Emmu i kako je ona 'divna djevojka', a posebno je privlačna njezina jednostavnost, kvaliteta koju je i Emma svojevremeno naglasila kao Williamovu najljepšu stranu.   4. Karlie Kloss i Joshua Kushner Profimedia, AKM-GSI   Supermodel Karlie godinama je bila jedna od omiljenih 'Victorijinih anđelica'. S manekenskom karijerom započela se baviti još kao 14-godišnjakinja, tako da je do svoje 24. godine zgrnulo bogatstvo i 'sponzor' joj zasigurno nije potreban.  No, igrom slučaja upoznala je čovjeka čija je tvrtka, Thrive Capital, investirala u niz uspješnih mobilnih aplikacija uključujući Instagram. Joshua se može pohvaliti i harvardskom diplomom, ali i snažnim i imućnim obiteljskim vezama. Njegov brat Jared oženjen je Ivankom Trump te je savjetnik trenutnom američkom predsjedniku, Ivankinom ocu Donaldu Trumpu.   5. Miranda Kerr i Evan Spiegel Profimedia, Pacific coast news   Australska manekenka zaručena je za milijardera i osnivača Snapchata, 26-godišnjeg Evana Spiegela. Miranda i Evan prijatelji su već godinama, a svoju su vezu potvrdili u lipnju 2015. godine. Prije Evana, Miranda je bila u braku s glumcem Orlandom Bloom s kojim ima sinčića Flynna. Iako bi mnogi pomislili da s mlađahnim Evanom Miranda proživljava novu mladost, 33-godišnjakinja je za London Times nedavno izjavila – - On ima 26, ali se ponaša kao da ima 50. Ne izlazimo, ne partijamo. Kad se vrati s posla, večeramo zajedno i idemo rano leći – otkrila je Kerr. S obzirom na činjenicu da je nedavno postao najnoviji milijarder iz Silicijske doline, nakon što je svoju kompaniju Snap izveo na burzu i učinio je vrijednom nekih 26 milijardi dolara, razumljivo je da je mladić itekako umoran kad se vrati kući nakon posla. Naime, pod okriljem njegove tvrtke Snap djeluje društvena mreža Snapchat koja dnevno broji oko 160 milijuna korisnika.