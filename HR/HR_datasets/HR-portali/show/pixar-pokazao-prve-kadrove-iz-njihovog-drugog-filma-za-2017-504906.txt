Pixar je tvrtka koja nema naviku puštati više od jednog filma godišnje u opticaj. Jedini put kada su to nepisano pravilo prekršili bilo je 2015. godine kada smo dobili i 'Izvrnuto obrnuto' kao i 'Dobrog dinosaura'. No čini se da će se pravilo kršiti i 2017. godine kada nam uz treći nastavak serijala o autima dolazi i film kojeg se čeka od 2012. godine. U pitanju je film 'Coco', koji se bavi mladim Miguelom, dječakom s velikom strašću prema muzici. Miguel je toliko strastveni svirač da čak i mrtve može probuditi te upravo u tome leži zaplet filma. Naime, magični realizam, toliko svojstven Latinskoj Americi, bit će glavna tema filma. Naime, Miguel će svojom svirkom otvoriti put ka Zemlji mrtvih, unatoč protivljenju cijele svoje obitelji koja prezire muziku. Jasno, njihov je prijezir uzrokovan upravo time što je na obitelji prokletstvo vezano za sviranje i mrtve, koje će vjerojatno Miguel uspjeti skinuti. Scenarij je napisao Adrian Molina, koji će i režirati film, uz Leeja Unkricha koji nam je i dao tvit s prvim slikama iz filma. U glasovnim ulogama nalaze se Gael Garcia Bernal ('Babel', 'I tvoju mamu također'), Benjamin Bratt ('Gru na supertajnom zadatku', kojem nastavak dolazi 2017.) i Anthony Gonzalez u svojoj prvoj ulozi. Disney bi film trebao u kina pustiti krajem studenog 2017. Tema: FILM 