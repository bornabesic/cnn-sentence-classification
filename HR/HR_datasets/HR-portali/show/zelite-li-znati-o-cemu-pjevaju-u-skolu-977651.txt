Što je pjesnik htio reći? Zapitali ste se to sasvim sigurno slušajući neki hit. Igra je riječima u glazbi slobodna, legitimna i opravdana pa, usudili bismo se reći, i poželjna. No, dok zbog nekih stihova muku mučite s tumačenjem, za neke druge objašnjenje vam ne treba. Uzmimo za primjer stih "Pa da iz kolica vire crte tvog lica" pjesme "Sijamski blizanci", za koji je i pjevačica Magazina Andrea Šušnjara kazala: – To je najsmješniji stih koji sam dosad otpjevala. Empirijski provjereno, što je pjesnik u tom stihu htio reći, razumiju već i šestogodišnja djeca. S druge strane, postoje stihovi čije razumijevanje traži i godine obrazovanja. Koliko godina točno, dokučili su u Daily Mirroru analizom stihova više od šest tisuća pjesama najpopularnijih britanskih izvođača. Svaku pjesmu pojedinog izvođača analizirali su dvama indeksima koji se inače koriste da bi se ustanovilo koliko je za razumijevanje zahtjevan neki školski tekst, a prosječna je ocjena dobivena prema rezultatima oba testa. Najsofisticiraniji su stihovi, prema Mirrorovoj analizi, elektroničkog sastava Depeche Mode (koji obožava i hrvatska publika, op. a.), a za čije su razumijevanje potrebne u prosjeku 10,3 godine obrazovanja. Njihova je najteža pjesma "Macro" sa stihovima – u doslovnom prijevodu – "Prepun osjetila, povišene svijesti, čujem protok krvi, osjećam njegovo milovanje. Šaputanje, kozmos mi govori, neograničeno, beskonačno, Bog diše kroz mene". Na drugom je mjestu Elton John (9,3), a slijede Dire Straitsi (9,2), Pet Shop Boysi (9,1) i David Bowie (8,7) te Robbie Williams (8,6). Grupa Led Zeppelin "najjednostavnija" je. Potrebne su 4,4 godine obrazovanja da biste razumjeli o čemu Plant pjeva. Slijede The Who (5,3), Smithsi (5,5), Beatlesi (5,7), Jethro (6,1), Joy Division (6,5), Fleetwood Mac (6,5), The XX (6,7), Paul McCartney (6,7) i Coldplay (6,9). Matematičke analize za domaće stihopisce nema, ali dovoljno je pogledati tko su najveći obožavatelji domaćih hitova – vrtićka djeca. No nije sve tako sivo. Jednostavno ne znači odmah i loše, a na koncu upravo je publika ta koja će pjesmu prigrliti, zbog stihova ili njima unatoč. Primjerice, pjesma "ABC" (Freeform) grupe Eurythmics sastoji se od 26 slova britanskog alfabeta koja se izriču jedno za drugim. Za njezino je razumijevanje dovoljno znati – abecedu, što je opet ne čini nužno lošom pjesmom.   