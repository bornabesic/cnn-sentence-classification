– Ako nam, primjerice, Bob Dylan sutra uputi riječi isprike, mi odmah možemo povući tužbu. Nije stvar u tome da ga želimo dovoditi na sud, stvar je u tome da čovjek razumije kako je pretjerao, da je vrijeđao cijeli jedan narod i kako je to nezakonito. Jednom kad to shvati, stvar je za nas gotova. Nama puno više vrijede riječi isprike nego bilo koja osuda – kaže u izjavi za Večernji list Ivan Jurašinović, francuski odvjetnik koji je podnio tužbu protiv Boba Dylana zbog uvrede na račun Hrvata koju je taj legendarni američki roker izrekao u intervjuu za magazin Rolling Stone. Vijest o tužbi francuskih Hrvata protiv Dylana prenesena je u mnogim utjecajnim svjetskim medijima, a Wall Street Journal danas to komentira i u uredničkom uvodniku u kojem zaključuje da tužitelji inzistiraju na "apsurdnom slučaju". Tužiteljstvo u Parizu potvrdilo je da traje istraga te kako je Dylan ispitan kad se prije tri tjedna pojavio u Francuskoj da bi preuzeo najveće francusko kulturno odličje koje mu je dodijelio predsjednik François Hollande. – Istražni postupak sada je pri kraju, po mojoj procjeni trajat će možda još dva do tri mjeseca. Zatim će, procjenjujem, istražna sutkinja okončati istragu i naložiti da se sudi Bobu Dylanu i glavnom uredniku francuskog izdanja magazina Rolling Stone. I tada možemo očekivati suđenje u nekoliko mjeseci, svakako sljedeće godine. Suđenje bi trebalo biti na posebnom odjelu suda koji je zadužen za medijske sporove, na poznatom 17. odjelu – kaže Ivan Jurašinović. Dođe li do suđenja, Bob Dylan morat će se osobno pojaviti na ročištu. – Prema francuskom zakonu, osoba koja je optužena ima obvezu da se osobno pojavi na sudu – kaže odvjetnik koji je podnio tužbu uime Predstavničkog vijeća hrvatskih ustanova i zajednice Francuske (CRICCF). U razgovoru za magazin Rolling Stone, objavljenom 2012., Bob Dylan je izjavio: "Ako u svojoj krvi imate (naslijeđe, op.a.) robovlasnika ili pripadnika Ku Klux Klana, crnci to mogu osjetiti. To ostaje do današnjih dana. Baš kao što Židovi mogu nanjušiti nacista ili Srbi Hrvata". Wall Street Journal u današnjem uredničkom komentaru zaključuje da je tužba apsurdna jer je očito kako je Dylan u tom intervjuu govorio protiv rasnih animoziteta. – Iako se netko može izmotavati zbog njegova odabira primjera, ne može se poreći da je bilo puno zle krvi između naroda bivše Jugoslavije – zaključuje WSJ i podsjeća da su strogi francuski zakoni protiv govora mržnje otvoreni za zloupotrebu. 