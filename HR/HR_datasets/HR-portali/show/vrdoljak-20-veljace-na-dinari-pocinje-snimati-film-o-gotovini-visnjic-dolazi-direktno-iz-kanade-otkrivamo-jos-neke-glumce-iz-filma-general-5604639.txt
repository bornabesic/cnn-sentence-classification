Noć. Zima. Studen. Kroz orkansku buru i mećavu na Dinari probija se muškarac. Prkosi prirodi, vjetru i snijegu kako bi obišao straže na Badnju večer 1994. godine. Tom će scenom za malo manje od dva tjedna, u ponedjeljak 20. veljače, najvjerojatnije početi snimanje filma i serije “General” Antuna Vrdoljaka, koji će kroz lik generala Ante Gotovine ispričati priču o Domovinskom ratu. U glavnoj ulozi generala Gotovine bit će holivudska zvijezda, glumac Goran Višnjić, koji iz Kanade (gdje upravo snima završne scene prve sezone NBC-jeve SF serije “Timeless”, u kojoj igra Garciju Flynna koji putuje kroz vrijeme), u Zagreb stiže 19. veljače i odmah kreće prema Dinari, na početak snimanja. - Nije nemoguće da se zbog Goranovih obaveza snimanje pomakne za koji dan. Možete vi ne znam što planirati, ali sve na kraju određuje dragi Bog. Evo, Goran je dosad s ekipom iz ‘Timelessa’ trebao već skoro pa finiširati posljednje scene, a onda je u Vancouveru pao takav snijeg da se trenutno ništa ne može raditi - kašljući kaže Antun Vrdoljak. Redatelj “Generala” navukao je prehladu obilazeći s ekipom terene na Dinari, gdje će se snimati film i serija. - Nije ništa strašno, proći će. Uostalom, ja sam mladić u najboljim godinama, ne može meni ništa jedna prehlada - dodaje dobro raspoloženi Vrdoljak (85), kojem je, jasno, drago što uskoro kreće sa snimanjem dugo sanjanog projekta. - “General” se godinama rađao u meni, teško mi je uopće kazati kada sam točno došao na tu ideju - kaže legendarni redatelj koji će, uz Dinaru, film i seriju snimati na Velebitu, u Kninu, na Livanjskom polju, Svetom Roku, Malom Alanu, Šepurinama, Zadru, Prkosu, Kašiću, Islamu Grčkom, Obrovcu, Škabrnji, na Sljemenu, u Lučkom, Crnoj Mlaki, Imotskom, Splitu, Pagu, Pirovcu, Turnju, Pakoštanama, Perući, Rijeci, u Francuskoj, Erdutu, Dalju i Zagrebu. Predviđa se da će se snimati sve do 30. lipnja, a uz Višnjića u “Generalu” će igrati još stotinjak vrsnih glumaca. Samoga generala Gotovinu u ovom projektu odigrat će, priča se, čak tri glumca. Uz Gorana Višnjića i petogodišnjeg dječaka, generala u mlađim danima utjelovit će i Nikola Baće, 26-godišnji glumac iz Dubrovnika, koji je na samom početku svoje karijere prije dvije godine osvojio Orlanda za ulogu Konavljanina Vuka u Vojnovićevoj “Dubrovačkoj trilogiji”. Tarik Filipović glumi generala Davora Domazeta Lošu, Boris Svrtan generala Antu Rosu, a Nataša Janjić igra novinarku Vesnu Karuzu s kojom Gotovina ima kćer Anu. U filmu i seriji glumit će i Rene Bitorajac, Mustafa Nadarević, Goran Navojec, Bojan Navojec, Goran Bogdan, Ivo Gregurević, Borko Perić... Premda pojedini mediji spekuliraju da će u Hrvatsku za potrebe snimanja doći i Penélope Cruz, to se ipak neće dogoditi. - Naravno, bilo bi divno gledati Penélope u ulozi prve generalove supruge Ximene Dalel. To je čak teoretski i bilo moguće pošto je njena agentica ujedno agentica Gorana Višnjića koji zajedno s Tončijem Vrdoljakom već godinama živi za ovaj projekt. No, cijena njezina angažmana jednostavno je bila previsoka i kretala se u iznosu većem od jedne cijele epizode serijala - objašnjavaju ljudi bliski redatelju koji, međutim, otkrivaju da će važnu žensku ulogu dobiti Zrinka Cvitešić, koja baš poput Gorana Višnjića također gradi uspješnu inozemnu karijeru. Ovisno o Zrinkinim obavezama, ovih dana odredit će se hoće li ona igrati Ximenu ili Dunju Gotovinu. - “General” će uvjetno rečeno biti muški film, ali će ujedno biti i pravi, punokrvni spektakl - kažu ljudi iz Vrdoljakove ekipe. Podsjetimo, na ideju o snimanju filma prema životu Ante Gotovine Antun Vrdoljak i njegov zet Goran Višnjić došli su prije desetak godina, dok su pratili zbivanja u Haagu. Prije pet godina Višnjić je čak i otputovao u Haag. Prvenstveno zato da bi dao potporu generalima Gotovini i Mladenu Markaču, ali i zbog toga da se što bolje pripremi za ulogu čovjeka koji je sa svojim vojnicima tijekom akcije Oluja oslobodio selo njegova djeda i bake. “General” se snima u produkciji Kiklop filma i HRT-a, a film i televizijska serija od osam epizoda, od kojih će svaka trajati 50 minuta, prikazat će cijeli životni put generala Ante Gotovine. Projekt je rađen prema knjizi Nenada Ivankovića “Ratnik, pustolov i general” te scenariju Antuna Vrdoljaka, koji je prilikom potpisivanja ugovora između HRT-a i produkcijske kuće Kiklop film u rujnu prošle godine rekao da je film izrastao iz njegova prijateljstva s Gotovinom, a na ideju o snimanju došao je kad je general bio uhićen te dodao kako je tada naivno vjerovao da mu može pomoći ako snimi film. Kako doznajemo, pomoćnik redatelja u projektu “General” je Kristijan Milić, inače poznat i kao redatelj filma “Broj 55”, HRT-ova filma koji se bavi tematikom Domovinskoga rata. Za produkciju je zadužen Andrija Vrdoljak, a za fotografiju Vjekoslav Vrdoljak. Emitiranje televizijske serije na HRT-u predviđeno je tijekom 2018. godine. Serija će, neslužbeno doznajemo, početi smrću generalove majke Ane, koja je poginula štiteći tada petogodišnjeg Antu od eksplozije mine kojom se u blizini kuće lomio kamen.