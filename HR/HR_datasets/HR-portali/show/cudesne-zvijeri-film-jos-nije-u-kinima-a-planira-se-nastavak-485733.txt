'Čudesne zvijeri i gdje ih naći' u kina ne dolaze još barem četiri mjeseca no Warner Bros. je već krenuo u ostvarivanje planova za naredni odlazak u čarobnjački svijet. Redatelj David Yates, koji je režirao i zadnja četiri dijela sage o Harryju Potteru, opet će se pojaviti u ulozi redatelja, dok je J.K. Rowling praktički već napisala scenarij. Warner Bros. namjerava nastavak 'Čudesnih zvijeri' pustiti u kina skoro točno dvije godine nakon izlaska prvog dijela u kina, 16. studenog 2018. godine. Osim što će napisati scenarij za film, Rowling će zajedno s Davidom Heymanom, Steveom Klovesom i Lionelom Wigramom i producirati novi nastavak. A ostali detalji o nastavku su ili nedorečeni ili ih se pažljivo čuva. I dalje ćemo pratiti glavnog lika iz prvog dijela, Newta Scamandera, no čini se kako će ovaj put u pitanju biti opet čarobnjačke sile koje ratuju. Kako je film opet o Newtu Scamanderu, tako možemo očekivati i da će se u tu ulogu vratiti glavni glumac iz ovog dijela, Eddie Redmayne. Hoće li ga pratiti Katherine Waterston, Alison Sudol, Dan Fogler, Ezra Miller i Colin Farrell, ostaje neizrečeno. 'Čudesne zvijeri i gdje ih naći' u CineStar kina stižu u distribuciji Blitz Film i Video 17. studenog ove godine. Tema: FILM 