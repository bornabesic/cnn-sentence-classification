– Jako sam razočaran hrvatskim kulturnim institucijama, načinom kako se politika odnosi prema kulturi i našoj nacionalnoj kulturnoj baštini. Svojim umjetničkim radom tijekom gotovo tri i pol desetljeća u Americi i Hrvatskoj ostavio sam značajni trag i na to me podsjeti svaki dolazak u New York gdje me poštuju, razumiju i traže moje radove. Od fotografije, slikarstva do skulptura. Nastavi li se ignoriranje službene kulturne politike prema mome umjetničkom izričaju, pokupit ću sve svoje radove, bogatu arhivu i vratiti se u Ameriku. Bolna je ta hrvatska korupcija, nepotizam i nekompentencija koja uništava sve pozitivno i originalno u kulturi. 'Kralj noći' Tm je riječima proslavljeni hrvatski fotograf Stephan Lupino koji boravi u New Yorku zbog dogovora o izložbama svojih skulptura i drugih radova, otkrio za Večernji list novu životnu dilemu, promišljanja o mjestu i državi u kojoj će nastaviti razvijati umjetničke inspiracije, procjenjujući da u Hrvatskoj  ima sve manje nade za pozitivne trendove . Šetajući Manhattnom kojeg je osamdesetih godina prošlog stoljeća osvojio originalnim stilom fotografiranja, Lupino se prisjetio epiteta koje su mu dodijelili novinari i poznate osobe s kojima je radio. – Bio sam "kralj noći", "seks simbol Down Towna", ali mislio sam da je to vrijeme završeno sve dok mi u Hrvatsku nedavno nije stigla knjiga o legendarnom newyorškom noćnom klubu Area, urnebesnom nasljedniku Kluba 54, s mojim brojnim fotografijama. Naravno da sam ponosan i zadovoljan jer o meni opet piše u američkom i talijanskom Vogueu gdje se dive i mojim djelima na platnu i skulpturama koje će, vidjet ćete, upravo kao moje fotografije osvojiti Ameriku. Lupino je u New Yorku dogovorio i završne detalje oko knjige u kojoj će se predstaviti njegov bogat umjetnički rad, a otkriva nam da je pri kraju i dokumentarni film o brončanim skulpturama žena i ljubavnim parovima koje je na proljeće izlagao u galeriji "Ralph Pucci" na Manhattanu. – Radio sam noćima, danima, sav sam se posvetio samo tome i završio sam četiri metra visoku skulpturu "Fire Lowers" koja će uskoro biti izložena u Mijamiju. Nakon fotografija i slikarstva, umjetnički pravac nazvan "lupinizam" ide dalje kroz skulpture i opet se vrata međunarodne kulturne scene otvaraju za mene. Kad volite žene, onda nema kraja inspiracijama u radu i uspjesima, optimističan je Lupino. Oduvijek su me inspirirala ljudska tijela Pokazuje nam članak koji je o njemu objavio pariški magazin L'Oeil la photographie predstavljajući ga kao fotografa, a trideset godina kasnije i kao uspješnog slikara i kipara. Lupino tvrdi da New York danas nema onu energiju koja je prštila osamdesetih, da je umjetnost previše komercijalizirana, a umjetnici bez velikih ideja. – Portreti svjetskih umjetnika iz svih područja koje sam radio u noćnom klubu Area i danas su popularni  i traženi pa su neki od njih, poput glasovite fotografija leđa Afroamerikanca, predstavljeni na grupnoj izložbi u poznatoj bečkoj galeriji "Wolfrum". – Tamo sam u društvu genija umjetničke fotografije poput Aarona Siskinda, Jana Saudeka, Ansela Adamsa, Billa Cunninghama i drugih.Oduvijek su me inspirirala ljudska tijela i sad fotografiju zamjenjujem skulpturom, ali fotografija me i dalje promovira po svijetu. Moji su radovi iz 1987.godine u muzeju "Musee des Arts Decoratifs" u Parizu, a na jesen ću izlagati u galeriji  Barbara Čeferin u Ljubljani. Zaista je vrijeme da se to dogodi i u Zagrebu, komentirao je Lupino šetajući Hudson ulicom na Manhattanu gdje je osamdesetih bio klub Area i najavljujući da će u tom dijelu New Yorka jednog dana biti postavljene njegove skulpture. Lupino sve što zamisli i ostvari! 