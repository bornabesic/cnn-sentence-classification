Premda se na domaćim TV kućama proteklih godina pojavilo puno novih voditeljskih imena, starije generacije još uvijek se rado sjećaju zlatne generacije nekadašnje TV Zagreb, koja je mnogima i danas pojam dobrih voditeljica. - Kada danas pogledam, objašnjenje naše velike popularnosti leži u činjenici da smo mi s velikim poštovanjem ulazili u obitelji putem malih ekrana. Uvijek smo jako pazili na govor, pazili smo da smo decentno odjeveni. A današnje haljine voditeljica izgledaju kao navlake za kišobran. Mi svojom odjećom nismo odvlačile pozornost i to su gledatelji cijenili - kazala je Ksenija Urličić, poznata i kao Željezna Lady HRT-a, govoreći na sedmim Medijskim suretima u Matici Hrvatskoj. Uz nju su se pred prepunom dvoranom svojih karijera prisjetili i Željka Fattorini, Vesna Spinčić Prelog, Mladen Kušec i Vojo Šiljak. Ksenija Urličić posebno je istaknula svoje sutradnike, jer dobra ekipa je za velike emisije jednako važna kao i voditelj. Žalosti je da kad gleda javnu televiziju ne pronalazi one domaće proizvode kakve su oni uspješno stvarali u svoje doba, nego se program svodi na uzimanje stranih licenca. Osvrnula se i na današnji jezik u informativnom programu: - Akcenti su strašni. Moja je prijateljica dala najbolju usporedbu: ovi naši spikeri kao da su hrvatski jezik učili u Mađarskoj - rekla je Urlićić. Svestrani Mladen Kušec, koji je svojim knjigama i emisijama za djecu Tonkica Palonkica, frrr..., Patuljci pojma nemaju i Bijela vrana (emitira se gotovo 45 godina) obilježio djetinjstvo mnogih generacija, govorio je o čaroliji rada s djecom, a pritom je otkrio i brojne anegdote kojima je svjedočio: Drug Tito priprema lov na diplomate - Spiker Vlado Levak uvijek je kasnio i dolazio u zadnji čas na posao, tako je u brzini jednom prigodom uletio u studio i počeo čitati vijesti i umjesto, za pročitao na: Drug Tito priprema lov na strane diplomate. Bio je suspendiran - prisjetio se Kušec i dodao kako ga i danas zaustavljaju njegovi mladi slušatelji koji su danas odrasli ljudi: - Jedan dan kraj mene je prošla jedna dama i u jednom trenutku počela se vraćati u rikverc i uzviknula: 'Gospon Kušec, kaj ste vi još živi! Iskreno se zaprepastila, dodavši da joj je drago da me vidi živog, a ja sam joj odgovorio da je i meni drago da sebe još vidim živog - kazao je Kušec. Vojo Šiljak je kazao kako je jedan od rijetkih koji je s televizije prešao na radio, većinom su svi imali drugačiji put. Okupljene je potom nasmijao mnoštvom zanimljivih i smiješnih pripovijesti koje svjedoče o živoj povijesti Radiotelevizije Zagreb. Prisjetio se spikera Joze Vukelića kao reportera prosvjeda u Jurišićevoj ulici koji je bio nov u tom poslu te je prenosio demonstracije: - Sve je dobro krenulo, opisivao je situaciju: 'okuplja se sve više ljudi, dolaze s transparentima, evo prolazi jedan transparent na kojem piše Proleteri svih zemalja…, oprostite kolona je prošla iza ugla pa vam ga ne mogu do kraja pročitat,  rekao je spiker u eter i danima je taj njegov gaf sve zabavljao - prisjetio se Šiljak. Također je otkrio kako je netko ukrao klavir iz prostora Radio Zagreba u Šubićevoj kao i tepih iz Jurišićeve, uz svesrdnu pomoć spikera:  -Jedan dan došli su ljudi obučeni kao majstori Šubićevu na prvi kat i počeli pakirati klavir. Sjećam se kako su još svi pomogli da ga iznesu, jer su rekli da klavir ide na popravak. Nestali su s klavirom i više ga nikada nisu vratili. Slično se dogodilo i s tepihom iz Jurišićeve, došla su dvojica zamotali ga i nestali zajedno s tepihom - rekao je Šiljak nasmijavši cijelu dvoranu koja je legendarne spikere, okupljene na jednom mjestu, pozdravila snažnim pljeskom. >>Legendarna radijska emisija za djecu uskoro postaje senzacionalna predstava 