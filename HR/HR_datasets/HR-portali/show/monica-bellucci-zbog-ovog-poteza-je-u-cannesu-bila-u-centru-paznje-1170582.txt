Prikazivanjem filma "Ismaelovi duhovi", u kojem glume dvije najpoznatije francuske glumice, u srijedu je otvoren festival u Cannesu. "Ismaelovi duhovi" mješavina je špijunaže, strasti i humora koju je kritika proglasila uzbudljivom. U filmu glume Marion Cotillard i Charlotte Gainsbourg, a radnja se odvija oko redatelja čija je supruga nestala prije 20 godina.  Otvoriti festival velika je čast za filmove, no to znači da ne ulaze u službenu konkurenciju, što je nagrađivani redatelj Arnaud Desplechin prozvao olakšanjem.  Voditeljica sinoćnje ceremonije otvorenja bila je glumica Monica Bellucci koja je ukrala svu pozornost i to jednim sasvim neočekivanim postupkom. Naime, 52-godišnja glumica u jednom trenutku zaskočila je svog kolegu voditelja Alexa Lutza i sočno ga je poljubila. Lutz je poljubac uzvratio, a ovaj strastveni moment publika je pozdravila velikim pljeskom.  Festival u Cannesu održava se do 28. svibnja, a na njemu će u programu "15 dana autora" biti prikazan i hrvatski kratkometražni igrani film "Trešnje" Dubravke Turić, dok će Hrvatski audiovizualni centar (HAVC) i ove godine u sklopu Filmskog sajma promovirati hrvatsku kinematografiju kroz publikacije, sastanke, digitalne platforme i market-projekcije.  Igrani film "Trešnje" priča je o odrastanju, temeljena na radu spisateljice i pjesnikinje Olje Savičević Ivančević, smještena u Dalmatinsku zagoru.   