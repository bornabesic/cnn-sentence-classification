Oskarovac je krajem svibnja proveo tri dana u Bosni i Hercegovini gdje je snimao dokumentarni film koji će se prikazati u Srebrenici u jesen 2017. godine. Morganu Freemanu (80) je u Sarajevu domaćin bio novinar Senad Hadžifejzović koji se također pojavljuje u dokumentarcu. Glumac je u Memorijalnom centru u Potočarima Hadžifejzoviću dao ekskluzivni intervju te je prilikom snimanja navodno pustio suzu. Objasnio je zbog čega je izabrao Srebrenicu kako bi snimio dokumentarni film za svoj serijal 'Priča o nama'. - Posebni ste, jer ste proživjeli strahotu u svojoj zemlji, a nekako ste svi pribrani. Preživjeli ste takav užas i umjesto da kasnije mrzite ljude koji su to napravili, vi oprostite - rekao je glumac. Freeman je rekao da obilazi svijet i snima ljude koji su preživjeli nešto slično ovome. Bosnu je usporedio s Ruandom i dodao kako je oprost jako moćno sredstvo. Ispričao je da dobro zna povijest Bosne i Hercegovine. - Znam tko ste bili, Jugoslaveni, a republike su bile zajedno, u Jugoslaviji. Onda se to raspalo, pa su nastale Srbija, Hrvatska, Slovenija, Kosovo i Makedonija, Crna Gora i Bosna. Koliko znam, koliko mogu shvatiti vi ste još uvijek veliki dio tog konglomerata. Niste vi samo Bošnjaci, tu su i Hrvati i Bosanci... Svi još žive tu u Bosni. Da biste živjeli u ovakvoj, kohezivnoj državi morate svi biti Bosanci - rekao je Freeman. Ostatak intervjua pogledajte u videu.