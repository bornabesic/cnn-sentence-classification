Nakon Marijane Zlomislić i Sanje Sajko, titulu najboljih hrvatskih slastičarki amaterki preuzele su Marijana Šustić i Dubravka Kolarić! U najslađem showu RTL-a prijateljice i kolegice policajke iz Zagreba iza sebe su ostavile devet parova, a u svakoj su epizodi napredovale pripremivši sve bolje i bolje slastice prema temama koje su im zadali članovi žirija. Svoje mjesto u finalu treće sezone showa „Tri, dva, jedan – peci!“, zajedno s Marijanom i Dubravkom, izborili su Marijana Krajna i Tomislav Golić te Domagoj Turkalj i Jakov Brekalo. U prvom krugu gošća žirija bila je najnagrađivanija hrvatska slastičarka Mirjana Špoljar, koja je donijela odluku o tome čiji je lava kolač najbolji. Iako su kolači Domagoja i Jakova te Marijane i Tomislava bili razliveni, Mirjana je odlučila da su momci napravili kolač koji je pjenastiji i bogatiji okusom, te su tako Domagoj i Jakov ušli u drugi krug finala zajedno s Marijanom i Dubravkom, a Marijana i Tomislav su ispali iz natjecanja.   „Ne žalimo zbog odlaska tik pred finale. Cijeli show nam je bio odličan, zabavan i ne žalimo ni za čim. Čudno za reći, ali osjećamo olakšanje. Idemo feštati jer smo za sebe pobijedili, bez obzira na rezultate žirija“, izjavili su Marijana i Tomislav koji su, sportskim rječnikom, osvojili broncu. U drugom krugu superfinalisti Marijana i Dubravka te Jakov i Domagoj dokazali su da se u pet sati mogu napraviti čak dva komplicirana kolača i jedan tehnički zadatak. Žakline i Tea su za ovu prigodu osmislile prve zajedničku kreaciju, ne tako zahtjevnu tortu na dva kata – od čokolade i naranče. Marijana i Dubravka su svu svoju kreativnost unijele u izradu tradicionalne međimurske gibanice i pjenastu tortu od kokosa, dok su Jakov i Domagoj pripremili božićni kolač s orasima, narančom i čokoladom te tortu na kat s mrkvom, narančom i kokosovim brašnom. Od stresa i panike, natjecatelji su radili prave početničke greške, a žiri je doista imao pune ruke posla pri odlučivanju o pobjedniku.   „Bilo je teško donijeti odluku na temelju samo ova tri kolača iz finala. Marijana i Dubravka su svih devet epizoda bile dosljedne i uvijek pri samom vrhu na ljestvici bodova. Okusi njihovih kolača i torti su uvijek bili na nivou te su, za razliku od pojedinih natjecatelja, uvijek radile zahtjevnije slastice“ – bila je jednoglasna odluka žirija koji čine Tomislav Špiček, Tea Mamut i Žakline Troskot. „Ne možemo opisati kakav je osjećaj biti u finalu! Svatko se potajno nada da će doći do kraja, pa čak i da će pobijediti. U samom finalu smo se i Marijana i ja pokušale fokusirati na pečenje kolača, no pored naše radne jedinice su nas žustro bodrili ostali natjecatelji, i na tome im puno hvala. Ovo je za nas jedno veliko iskustvo, puno toga smo naučile od žirija i da možemo, sve bismo opet ponovile!“, izjavile su pobjednice treće sezone koje će obje svoje obitelji počastiti večerom u restoranu i proslaviti osvojenih 50.000 kuna i titulu najboljeg amatersko-slastičarskog para Hrvatske!