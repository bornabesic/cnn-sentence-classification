Prije tri godine upozorili smo ga da si više ne može priuštiti 14 milijuna kuna mjesečno koje je trošio samo na nekretnine i jahtu, tvrde nekadašnji suradnici Johnnyja Deppa (53). Glumac ih tuži na sudu jer tvrdi da ga nisu upozorili na vrijeme da mu se milijunska zarada topi. Predbacuje im što su se naplaćivali tako što su ilegalno uzimali postotak svake njegove zarade iako to nije bilo navedeno u ugovoru. - Bili smo poput obitelji. Sad se sudimo jer je njega proteklih godina pojeo alkohol pa se sam sa sobom ne može nositi. Zato mu je i brak s Amber Heard propao. Na nama sigurno neće puno zaraditi, a savjest nam je čista – kaže glumčev bivši menadžer. Tvrdi da je Depp od uloga i sponzorskih ugovora zaradio više od šest milijardi kuna, no veliki je dio potrošio na plaćanje poreza. Glumac jedva podmiruje troškove svojih 15 nekretnina, koliko ih je zasad kupio, a trenutačno zarađuje promoviranjem petog nastavka 'Pirata s Kariba'. Produkcijska kuća Disney zabrinuta je zbog Deppove tužbe jer im ruši ugled projekta. Producent Jerry Bruckheimer požalio se da muku muči s Johnnyjevim kašnjenjem na set, pijančevanjem i neurotičnim ponašanjem, zbog čega žele izbjeći još jedan skandal. 