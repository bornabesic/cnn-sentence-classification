Studio Illumination oduševio je publiku diljem svijeta, pa tako i hrvatsku, svojim izvrsnim i omiljenim hitovima 'Kako je Gru ukrao Mjesec', 'Dr. Seuss’, 'The Lorax' te 'Malcima', koji su postali drugi najuspješniji animirani film u povijesti. A nakon prošloljetnog uspjeha s komedijom 'Tajni život ljubimaca', posve je jasno kakav je studio u pitanju. A taj isti studio će nam ove godine dati još jedan film u kojem su glavni likovi životinje, postavljenje u tipično ljudske situacije. Tako u filmu 'Pjevajte s nama' pratimo grupu životinja koja se okušava na glazbenoj sceni, pokušavajući pobijediti u muzičkoj audiciji. Pogledajte video Sve počinje od simpatične koale Bustera, koji je ravnatelj kazališta koje proživljava teško razdoblje. Kako bi oživio kazalište koje je u potpunosti zapušteno, organizira natjecanje u pjevanju, a pobjednika očekuje velika novčana nagrada. Pri užem odabiru natjecanja ostanu miš, koji gleda samo svoj interes, plašljiva slonica koja ima strah od javnih nastupa, mama svinja koju doma čeka 25 praščića, mladi gangster gorila koji želi skupiti novce da oslobodi tatu iz zatvora te punk-rock dikobrazica koja želi pjevati sama,a ne u bendu. Svaka životinja dolazi pod Busterovu pasku, misleći da je to njihova šansa za promjenu puta njihovog života. A kako ih Buster podučava i vodi sve bliže finalu, tako i on otkriva da možda kazalište nije jedina stvar koju valja spasiti. Glasove životinjama daju Matthew McConaughey, Reese Witherspoon, Scarlett Johansson, Taron Egerton (kojeg trenutačno zabavlja drugi dio odličnog filma 'Kingsman: Tajna služba'), Seth MacFarlane i Tori Kelly, dok glasovi za našu verziju filma još uvijek nisu objavljeni. Film u kinima očekujemo za šest tjedana, osmog prosinca ove godine, u distribuciji Blitz Film i Video. Tema: FILM 