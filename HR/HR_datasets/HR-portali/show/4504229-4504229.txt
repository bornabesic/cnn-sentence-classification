SPLIT - Desant partijanera na Split i okolicu još nije počeo, no dio "ultraša" krenuo je i s pomno osmišljenim pripremnim radnjama za provod pod Marjanom, piše Slobodna Dalmacija. Nije nikakva nepoznanica da uz elektroničku glazbu, nažalost, idu i razne vrste opijata, a s obzirom na granične kontrole koje bi ih u slučaju pronalaska nedopuštenih sredstava mogle koštati provoda života, posjetitelji festivala, ali i općenito turisti koji stižu na Jadran, smišljaju načine kako ih obilaznim putem dostaviti na odredište u kojem će provesti dio godišnjeg odmora. Novi način "dilanja", a koji bi trebali biti svjesni svi koji se bave iznajmljivanjem, slanje je droge na adresu rezerviranog apartmana. - Australci koji su prošle godine rezervirali četiri dana u terminu festivala Ultra Europe, uoči dolaska javili su se sa zamolbom da bi željeli izgubljeni dokument poslati na našu adresu. Nije mi to bilo neobično jer taj tip turista putuje po nekoliko mjeseci, spavaju po hostelima i brzo mijenjaju odredišta, pa smo im to dopustili. No, prošla je Ultra, oni su već otišli avionom za Prag, pa iako su višekratno priupitali je li pošiljka stigla, nakon odlaska napisali su mi da sve što dođe bacim u smeće. Naravno, to mi je bilo čudno, i kada je poštar konačno donio poslano nakon nekoliko dana, otvorio sam pismo i u sredini čestitke pronašao nekoliko "slija", šarenih LSD kartončića, poslanih iz Amsterdama - kazao je za Slobodnu jedan Splićanin (podaci poznati redakciji). Sugovornik Slobodne svjedoči kako je u još dva navrata nakon toga imao identičan zahtjev turista, a njegova susjeda imala je situaciju u kojoj joj je, također zakasnjelo, pristigala kutija za DVD u kojoj je umjesto diska bio vakumirani paketić smećkaste kristalizirane droge. Da ovi slučajevi nisu rijetkost potvrđeno je i u policiji, kojoj je i proteklog utorka prijavljena pisana pošiljka u kojoj je pronađeno nekoliko grama kokaina. - Zaprimili smo jednu dojavu o zaprimanju sumnjive pošiljke. Dojava je zaprimljena u utorak od strane djelatnice ugostiteljskog objekta u Splitu, a naši službenici su prilikom izlaska na mjesto događaja utvrdili da pošiljka sadrži manju količinu kokaina. U odnosu na navedeni događaj u tijeku su policijski izvidi - potvrdili su iz Policijske uprave, te napomenuli građanima da u slučaju zaprimanja sumnjivih pošiljki obavijeste najbližu policijsku postaju, odnosno da policiju kontaktiraju pozivom na telefon 192. Hrvatska pošta: Uputite turiste na 'poste restante' uslugu Pošiljke podliježu pregledima sukladno pravilima Carine, a sumnje na ovakve slučajeve trebaju se prijaviti policiji. I Hrvatska pošta iako nije vlasnik pošiljaka, kada u našim tokovima primijetimo sporan sadržaj to prijavljujemo policiji. Uzmite u obzir da sporne pošiljke mogu ići i tokovima nekoga od drugih davatelja usluga paketne dostave ili pak nekim drugim prometnim kanalima - odgovoreno nam je iz Ureda za korporativne komunikacije Hrvatske pošte, koji iznajmljivačima predlažu opciju pošiljke "poste restante" gdje one umjesto na adresu stižu u odabrani poštanski ured, gdje ga turist prediže osobno.