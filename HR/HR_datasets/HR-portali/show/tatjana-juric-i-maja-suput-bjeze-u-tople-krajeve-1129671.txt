Bliži se sezona zimovanja i odlaska na skijanje, pa smo odlučili provjeriti da li naši poznati više preferiraju odlazak na skijanje ili od niskih temperatura bježe u tople krajeve. Maja Šuput kaže da joj je dosta zime i snijega pa je odlučna u naumu da zimski godišnji provede negdje gdje je toplo. – Neću na snijeg, otići ću u toplije krajeve. Uvijek sam prije s društvom išla na skijanje, ali mi je dosta zime i toga da su skije i pancerice teže od mene. Eventualno ću otići nekoliko dana, ali to je to – rekla je Maja za story.hr. Dodala je kako će većinu godišnjeg odmora provesti u Miamiju. – Tamo je toplo, plaže su divne, noćni izlasci odlični, svi su lijepi i goli... Što mi više treba? – zaključila je pjevačica.  Trenerica fitnessa Renata Sopek zatrpala se obvezama pa još nije sigurna hoće li uspjeti uhvatiti tjedan dana i otići na skijanje. – Upisala sam diplomski studij i počela nove projekte i nadam se da ću ipak uspjeti naći vremena za skijanje – rekla je Renata i dodala kako nema destinaciju na koju tradicionalno odlazi pa je prije dvije godine bila u Francuskoj, prošle godine na Jahorini... Na tradicionalno obiteljsko zimovanje u punom sastavu sprema se obitelj Alavanja Romac. – Idemo na skijalište Gerlitzen u Alpe. Otkako imamo djecu, suprug i ja imamo visoke zahtjeve. Hotel mora biti na stazi, a treba nam i igraonica – rekla je Anja. Dodala je da svi skijaju osim, naravno, najmlađeg Ivora koji ima godinu i šest mjeseci. Voditeljica Tatjana Jurić ne voli snijeg i led. – Ne skijam, ne bordam, ne volim zimske aktivnosti. Zato usred zime bježim tamo gdje je ljeto – izjavila je Tatjana koja će možda sa svojim dragim Ivanom Zubakom ili pak s prijateljicama otići u tople krajeve. >> Na skijanje u ‘hrvatskom tjednu’ unatoč početku nastave usred tog tjedna 