Deset godina postojanja bend Detour proslavio je velikim koncertom u zagrebačkoj Tvornici kulture i albumom “Detour 10”, koji je svojevrsna kompilacija njihovih poznatih skladbi predstavljenih u novom ruhu. U novo desetljeće rada kročili su s novom pjevačicom nakon što je Maja Posavec odlučila posvetiti se solo pjevačkoj karijeri i kazalištu, a zamijenila ju je 24-godišnja Gina Victoria Damjanović. Nakon kratke stanke, Detour je nastavio stvarati pa su nedavno izdali spot za novi singl “Zmaj” sa spomenutog albuma. O svemu smo popričali s vođom grupe Nenadom Borgudanom. Nominirani ste za Večernjakovu ružu u kategoriji glazbenika godine. Što bi vam značila ta nagrada? Meni, a vjerujem i većini ljudi, svaka nagrada za vlastiti rad zaista mnogo znači, osobito kada je riječ o tako uvaženoj nagradi kao što je Večernjakova ruža. Što vas je potaknulo da se bavite glazbom i osnujete bend? Odrastao sam u obitelji u kojoj je glazba bila neprestano prisutna i važna i to me obilježilo. Tata me naučio prve akorde na gitari, a onda sam se inficiran nastavio dalje baviti glazbom. Oduvijek je to bila ovisnost protiv koje se ne želiš boriti, a Detour je jedan u nizu bendova u kojima sam djelovao počevši od osnovne škole. Iza vas je dugogodišnja glazbena karijera. Imate li neostvarenih snova? Imam ih zaista mnogo... Mogao bih nabrojiti mnogo toga, ali nikada nisam planirao niti sanjario o konkretnom uspjehu i razinama tog uspjeha. Nekako se sve događalo spontano, iako bi bilo zanimljivo da kao jedan od arhitekata koji su radili na projektu Arene Zagreb jednoga dana u njoj održim rasprodane koncerte. U povodu 10 godina rada izdali ste album “Detour 10”. Kako ste izabrali pjesme koje se na njemu nalaze? Nismo ih birali po ključu “best of” nego smo odabirom koji afirmira i neke dosad propuštene pjesme htjeli postići pravu albumsku formu. Mislim da smo odabirom pjesama, aranžmanima i produkcijom u tome i uspjeli. Grupi se pridružila Gina Victoria Damjanović nakon odlaska Maje Posavec. Kako ste se uskladili s tom promjenom? To je bilo stvarno lako i imali smo veliku sreću jer je Gina osoba koja ima sve odlike koje su nam trebale - profesionalna je, puna energije i želje za radom, ugodna, vedra... I publika ju je vrlo brzo shvatila i prihvatila. Što biste poručili nekome tko se želi početi baviti glazbom? Prije svega, rekao bih da je to jedno od najljepših zanimanja kojim se čovjek može baviti, ali je isto tako dugoprugaška disciplina i ključ uspjeha, osim talenta, leži u puno rada i ustrajnosti. Mnogi se, najčešće u mladosti, bave glazbom, ali kako sazrijevaju odustaju jer profesionalno bavljenje glazbom ne pruža uvijek sigurnost i način života kakav većina zrelih ljudi zamišlja i treba. Nije to za svakoga i u tome se djelomično krije odgovor. Onima koji stvarno to žele poručio bih: rad i ustrajnost na najjače jer pobjednik je onaj koji zadnji odustane. Koga ćete povesti i zašto u HNK na dodjelu Večernjakove ruže? S obzirom na to da smo za glazbenika godine nominirani kao grupa, uz mene će biti svi članovi Detoura i naša nezaobilazna menadžerica Ema Gušavac. >>Ivo Gregurević: Ljudi me nemaju po čemu pamtiti osim po mojim ulogama​ >>Petra Dugandžić: Zavoljela sam se i u većem broju odjeće, ali nije bilo lako​ 