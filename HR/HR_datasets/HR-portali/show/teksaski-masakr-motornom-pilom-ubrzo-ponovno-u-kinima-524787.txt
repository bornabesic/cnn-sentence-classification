Iako je već snimljen prije nekog vremena, prequel 'Teksaškog masakra motornom pilom' je bez puno obrazlaganja završio pod ključem. No i ta se situacija nedavno promijenila pa će ovaj film uskoro doći i u kina. I što je zanimljivo, film u kina dolazi otprilike u doba Noći vještica. 'Leatherface' kako se film zove, tako dolazi u listopadu, a vijesti nam je donijela producentica i glumica Christa Campbell, koja se obožavateljima obratila putem svojeg Twittera. U prvom filmu smo gledali kako obitelj luđaka masakrira jednu grupu tinejdžera, koji su nabasali na njihovu kuću strave. Iako je predvodnik psihopata 'Stari', obožavatelji ove franšize su zapamtili najmarkantnijeg lika, Leatherfacea. Novi film će nam objasniti njegovo podrijetlo, ignorirajući pritom film koji je isto to napravio 2006. godine, 'Teksaški masakr motornom pilom: Početak'. Film režiraju Alexandre Bustillo i Julien Maury (redatelji nevjerojatno užasnog francuskog horora 'À l'intérieur'), a u glavnim ulogama su Lili Taylor, Stephen Dorff, Nicole Andrews, Sam Strike, Sam Coleman, Julian Kostov, Ian Fisher, James Bloor i Vanessa Grasse. O detaljima o filmu ćemo vas izvještavati kao i o tome hoće li se pojaviti i u našim kinima. Tema: FILM 