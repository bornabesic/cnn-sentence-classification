Popularni kviz HRT-a Potjera danas će od 18.10 emitirati se po 500. put! - Malobrojna je ekipa Potjere, na radost gledatelja kvizoljubaca, proizvela petsto emisija u skladu s najvišim profesionalnim standardima. Visoka gledanost HRT-ovih kvizova poslovično nas obvezuje da tradiciju i postignutu kvalitetu njegujemo i dalje”, istaknuo je uoči današnje jubilarne emisije urednik Igor Grković. Kviz se na Hrvatskoj radioteleviziji emitira od studenoga 2013. godine, a u kratkom je vremenu postao zaštitnim znakom javnog medijskog servisa te tako stao uz bok poznatim kvizovima Najslabija karika i Tko želi biti milijunaš, a vjerna ga publika i dalje prati iz emisije u emisiju. Osim gledatelja ta je uzbudljiva igra znanja i brzine privukla u emisiju i mnoge natjecatelje, čiji je cilj skupiti što više novca i naći se oči u oči s jednim od lovaca te u prilično kratkom vremenu odmjeriti s njim svoje znanje. - Suradnja voditelja, natjecateljskih momčadi i osebujnih lovaca svaku Potjeru čini zanimljivom, uzbudljivom i neizvjesnom do samog kraja. Uspjesi se i neuspjesi momčadi i lovaca proživljavaju jednako napeto, žestoko i emotivno i u studiju, i u režiji, i pred malim ekranima - izjavio je Igor Grković, te podsjetio na poznatu rečenicu koja otvara kviz, a kojom napetost raste do usijanja: - Ovdje je četvero igrača koji se ne znaju otprije, ali moraju igrati kao tim žele li u Potjeri zaraditi novac. A u toj ih njihovoj nakani često sprečavaju vrhunski lovci Morana Zibar, Dean Kotiga, Krešimir Sučević Međeral te do prije godinu dana i najpoznatiji hrvatski kvizoman Mirko Miočić. Osim izvrsnih lovaca i često iznenađujuće dobrih natjecatelja zaštitno lice Potjere svakako je i dugogodišnji voditelj kvizova na Hrvatskoj radioteleviziji Tarik Filipović. Kviz bilježi i neke zanimljive statističke podatke i brojke. Primjerice, dosad je najveći osvojeni ekipni iznos u emisiji bio 250 000 kuna. U toj su emisiji natjecatelji sa 16 koraka prednosti pobjegli lovcu Deanu Kotigi. Nedavno je osvojen i najveći pojedinačni iznos od 135 000 kuna. Natjecatelj Ivan Borković uzeo je višu ponudu, ostao sam u završnoj potjeri i pobjegao lovkinji Morani Zibar. Zanimljivo je da se 500. izdanje HRT-ova kviza Potjera emitira na Dan Europe i u obljetničkom tjednu Hrvatske radiotelevizije (HRT), odnosno uoči obilježavanja 91. obljetnice postojanja Hrvatskog radija (HRT – HR) i 61. obljetnice postojanja Hrvatske televizije (HRT – HTV). Urednik kviza je Igor Grković, urednica za pitanja Andrea Jukić Grković, suuredici za pitanja Igor Gabor i Domagoj Jović, urednica za natjecatelje Suzana Pardačer, suurednica za natjecatelje Branka Šimunović, producent Siniša Vrbanjac, fonetičarka Vedrana Magjarević, interaktivnu grafiku pripremaju Fred Terbovc i Nikola Biuk, vođa snimanja je Goran Uremović, a redatelji su Tvrtko Grgić i Mladen Šimunov. Ekipu još čine autori pitanja, lektor, redakcijski tim, kostimografkinje te scenografi i tehnička ekipa HRT-ova studija 7. Bez svih njih ne bilo ni današnjeg 500. izdanja Potjere. Petstoto izdanje kviza Potjera na rasporedu je na Prvom programu Hrvatske televizije (HRT – HTV 1) sutra, 9. svibnja, s početkom u 18.10, a moći će se pratiti i na mobilnim uređajima, tabletima i računalima s pomoću multimedijske usluge HRTi. 