Keruma ne poznajem od ranije. Zajednička prijateljica dala mu je moj broj i nazvao me. Naravno da sam se iznenadila čuvši ga, kaže Anita Kovač (63). Bivša supruga Miše Kovača i nekadašnja Miss Jugoslavije nakon deložacije iz kuće u Tribunju u veljači ove godine živi kod majke podstanarke u Splitu. Kerum ju je prije nekoliko dana nazvao i pitao treba li joj posao. - Rekla sam naravno da treba. Nazvao me u srijedu. Sutradan sam već počela raditi - kaže Anita. Kerum ju je zaposlio u svojem restoranu u splitskoj Lori, koji je otvorio prošle godine. Tamo je nedavno bila i Smojina marenda. Anita kaže da će je za nekoliko dana prebaciti u svoj hotel. Prava dama: Anita je nedavno bila na premijeri mjuzikla ‘Naša bila štorija’ u Splitu. Pozirala je s Nenom Ninčevićem. Mnogi su komentirali kako odlično izgleda. - Trenutačno kod Keruma radim u kuhinji, nadgledam sve. Odlično mi je, dapače, super mi je. Fala Bogu, moram se snaći uz Božju pomoć. Kerum je jako dobar čovjek. Voli pomagati ljudima koji su u neprilici. Stvarno je krasan čovjek. Normalan i divan. Radim evo četvrti dan. Imam iskustva u tome jer sam imala pizzeriu. Radim sve što treba - kaže Anita, koju je nahvalio i Željko Kerum. - Ona je divna žena. Sjećam se je još iz mladosti, dok je bila Miss Jugoslavije i kad se udala za Mišu Kovača - rekao je kandidat za splitskoga gradonačelnika. Kako kaže, uvijek je poštovao Mišu Kovača, a za Anitu zna da je bila oduvijek skromna i marljiva žena. - Pomognem ljudima kad god mogu, pa je tako i bilo i ovaj put. Zamolio me je moj kolega Damir Karaman jer ju je sreo u gradu. Mislim da je to normalno i da bi to svatko učinio - uvjeren je Željko. Dodaje da se Anita odlično uklopila. - Čuo sam samo da je u nevolji, da joj hitno treba posao, pa sam je pridružio ekipi u Lora Grillu. Tamo imam desetak zaposlenih divnih ljudi - kaže Kerum. Dodaje da nije bio upućen u detalje nedaće koje su je snašle. Anitu su deložirali jer nije mogla plaćati kredit. - Ne znam detalje, ali znam da je žrtva bankarskih zelenaša koji uništavaju pošten narod - zaključio je bivši splitski gradonačelnik. Prije nekoliko dana Anita je bila na premijeri mjuzikla “Naša bila štorija” na splitskim Gripama. Mnogi su komentirali kako dobro izgleda. Popravilo joj se i zdravlje. - Oporavila sam se, nema druge. Idemo naprijed. Dobro da onda nisam umrla. No vrijeme liječi rane sve. Bog mi daje snagu. I kći Ivana mi je velika podrška. Bila je nedavno u Splitu, a doći će opet za prvi maj - kaže Anita. Dodaje da se na premijeri mjuzikla odlično zabavila. - Severina stvarno drma binom, to je čudo jedno kako je energična pjevačica - zaključila je Anita Kovač. Smrtni slučaj: Nakon što je poginuo njihov sin Edi, Mišo se povukao u sebe. Pio je tablete za smirenje, kao i Anita. Mišo je utjehu tad pronašao u astrologinji RAZDVOJENI: Anita živi kod majke podstanarke u Splitu, a njen partner Vinko kod svoje majke u Lozovcu Naš slučaj sad je na Uskoku. To što smo proživjeli je čisti kriminal i to nema veze s mozgom. Ako Bog da, vratit će mi kuću, ne gubi nadu Anita. Njezin partner Vinko Gulin, s kojim je živjela u Tribunju, nakon deložacije se preselio kod majke u Lozovcu kraj Nacionalnog parka Krka. Kako kaže Anitin prijatelj, estradni menadžer Ivica Bubalo, Kovač si intenzivno traži stambeno rješenje. - Mora negdje. Ima dvije, tri opcije. Vidjet ćemo ovih dana. Prebrodila je ono najgore. To što je ostala bez svojeg doma bio je golemi šok za nju - kaže Bubalo. Nakon deložacije Anita je bila psihički i fizički jako loše. Teško se kretala. Ljubav na prvi pogled: Anita Baturina 1970. postala je Miss teen Jugoslavije sa 17 godina, a tri godine poslije udala se za Mišu Kovača. - Sigurno da nije dobro. Doživjela je šok jer su joj rekli da u roku od 20 minuta mora napustiti kuću, a ona je ležala u krevetu jer se teško kreće. Nastavit ćemo pravnu bitku - rekla nam je tad odvjetnica Košta. Anitin partner Vinko Gulin rekao je da je bivša Miss Jugoslavije bila nepokretna, prikovana za krevet zbog bolesnog srca i nedavno preboljene upale pluća te da već dugo nije izlazila iz kuće. Kovač je dan prije deložacije pozlilo. Završila je u bolnici zbog visokog tlaka. - Pokupila sam nužne stvari u jednu torbu i evo me u autu za Split. Sve su nam stvari izbacili i ukrcali u kamione. Ne znam gdje će s njima. Ja idem majci u Split, a koliko dugo ću tamo moći biti ne znam jer je majka podstanarka i ni sama ne zna što će. Ne želim se više nervirati. Važno mi je samo sačuvati još ovo malo zdravlja i života što mi je ostalo - ispričala nam je nakon deložacije u veljači potresena Anita. Kuća u kojoj su živjeli bivša supruga Miše Kovača i njezin partner Vinko sagrađena je dok su pjevač i bivša misica još bili u braku. Nakon rastave braka pripala je njoj. Vinko je Anitu upoznao kad je kao pizza majstor došao raditi u njezin restoran koji je ona vodila. Ubrzo su se zaljubili. Anita je bila fatalna i za pjevačku legendu Mišu Kovača. 