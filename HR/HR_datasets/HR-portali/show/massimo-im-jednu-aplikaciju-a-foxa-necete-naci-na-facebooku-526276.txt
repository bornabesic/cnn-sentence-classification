Kažu da, ako nisi na 'netu', ne postojiš. Te se maksime drže i voditeljice i (gotovo svi) članovi žirija glazbenog showa 'Zvijezde' koji društvene mreže koriste kako bi bili što bliže svojim vjernim pratiteljima, piše RTL. Massimo, Remi, Maja, Tony, voditeljica Antonija Blaće i suvoditeljica Gina Victoria Damjanović imaju svoje profile na društvenim mrežama, a na kojima svakodnevno objavljuju vijesti. Za komunikaciju sa svojim najmilijima najčešće koriste mobitele, ali i poznate aplikacije za pozive. No, bez obzira koliko često koriste pametnu tehnologiju i odlaze u digitalni svijet, smatraju li se oni tehnološki osviještenim osobama? - Mobitel koristim za slanje SMS-ova i razgovaranje telefonom. Nisam tip koji koristi aplikacije jer imam previše briga i nemam vremena. Imam obitelj, psa o kojem moram brinuti. Ali, imam vrlo tehnološki osviještene ljude oko sebe. Imam ljude koji to izvrsno rade, koji su u Aquariusu i vode cijelu priču oko Facebooka, imam divnu Vlatku koja se brine o Instagramu... Sam sam tehnološki osviješten, ali u glazbenom i kreativnom smislu, jer poznajem digitalni način stvaranja glazbe. Imam samo jednu aplikaciju, a to je štimer za gitaru - priznao nam je Massimo koji je svojim studentima na jednom zagrebačkom privatnom visokom učilištu dao zadatak osmisliti mu još jedan vid profila na društvenim mrežama. Da su društvene mreže itekako bitne u današnjem svijetu smatra i Remi, koja najčešće koristi Instagram. - Nastojim sa svojim fanovima podijeliti komadiće života koje inače nemam priliku podijeliti kroz nastupe, albume ili intervjue. Drago mi je da me ljudi prate, zahvalna sam na tome. Društvene mreže, a osobito Instagram, smatram svojevrsnim digitalnim spomenarom u koji bilježimo svoje dojmove o svakodnevici. Instagram mi je zapravo i najdraža mreža jer je 'tiša' od Facebooka - fotografija mi je drag medij i uživam prateći meni drage umjetnike i prijatelje - kazala je Remi koja ima preko 7 tisuća pratitelja na svojoj omiljenoj aplikaciji za dijeljenje fotografija putem mobilnih telefona. BI li vas začudilo kad bi vam rekli da je Goran Lisica Fox jedini član žirija koji nema profil niti na jednoj društvenoj mreži? - Sve moje firme imaju Facebook profil, svi moji izvođači imaju, uža i šira familija isto. I mačka mi je na faceu, a čini mi se da čak i moje specijalne trkaće Addidaske imaju profil. Zar onda moram još i ja? Ja radim uslugu vama, samo me se na RTL-u može naći! Znam da sam galantan, ne tražim da mi se ekstra plati, u redu je… - objasnio nam je Fox, baš onako kako on to zna i umije, zbog čega ne možemo naći niti jedan njegov profil na Internetu. S obzirom na dovitljive komentare kojima 'časti' kandidate (a i gledatelje) u svakoj epizodi showa 'Zvijezde', toplo mu savjetujemo da otvori barem Twitter profil jer ne sumnjamo da bi u vrlo malom vremenu prikupio veliki broj svojim pratitelja.