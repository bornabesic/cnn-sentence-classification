Lisbeth Salander, kultna figura modernih novela i glavni lik iznimno hvaljenog serijala knjiga 'Millennium', autora Stiega Larssona, do sada je dobila dvije svoje verzije na velikim platnima. I jedna i druga verzija su bile podosta hvaljene ekranizacije knjige, no nakon posljednjeg filma nije bilo puno govora o nastavku serijala. To sve se promijenilo s dolaskom novih vijesti o ovom serijalu. Naime, Salander se vraća 2018. godine u ekranizaciji knjige 'Djevojka u paukovoj mreži', koju je napisao David Lagercrantz. Redatelj prošlogodišnjeg horor hita 'Ne diši', Fede Alvarez, snimat će film prema na kojem je radio on uz Stevena Knighta i Jayja Basua. Scott Rudin, Soren Staermose, Ole Sondberg, Amy Pascal, Elizabeth Cantillon, Eli Bush i Berna Levin su producentska sedmorka iza filma, a pridružit će im se i redatelj filma iz 2011. godine, David Fincher. - Mi u Sonyju smo počašćeni što ćemo surađivati s produkcijskom kompanijom Yellowbird na stvaranju originalnog filma po knjizi 'Djevojka u paukovoj mreži'. Fede Alvarez je savršen izbor za redatelja, i donijet će jedinstvenu viziju ovom projektu. Njegov talent i vještina u stvaranju psihološkog intenziteta vratit će Lisbeth Salander natrag u popularnu kulturu sa značajnom silinom - izjavio je Sanford Panitch, predsjednik Columbia Picturesa. Posve očekivano, novi film će imati posve novu postavu, tako da nećemo vidjeti niti Noomi Rapace kao niti Rooney Maru u glavnoj ulozi. Potraga za novom glumicom kreće u skorašnje vrijeme, a početak snimanja bi trebao biti u rujnu. Film u kina treba doći tijekom listopada 2018. godine, u isto vrijeme kada u kina dolazi i 'Aquaman', pa bi bez problema mogao biti podosta uspješan. Tema: FILM 