Tisuće sedmogodišnjaka jučer su prvi put sjele u školske klupe. Među njima i troje djece poznatih mama – glumice Jelene Perčin i Ecije Ojdanić te dizajnerice i urednice “InDizajna” Mirjane Mikulec. – Lota me protekli tjedan svaki dan ispitivala koliko još ima do škole, pa bi brojila dane do njezina početka. Nema dojam o tome što je to škola, no ja je ne mistificiram – kaže Jelena Perčin o svojoj kćeri. Lota je bistro dijete koje je slova naučilo s tri godine, a ide i na engleski i na balet.  – Vjerojatno će joj na početku biti dosadno jer će učiti stvari koje već zna. No, to je stvar učitelja koji će je morati zainteresirati. Budući da smo se preselili, ne zna nikoga tko će biti s njom u razredu pa se veseli novim prijateljima – dodala je Jelena. U školu će i Jakov Orhel, sin glumice Ecije Ojdanić i redatelja Roberta Orhela. – Jakov zahvaljujući starijoj sestri već zna čitati, pisati, zbrajati i oduzimati. Nas najviše zanima hoće li moći sjediti mirno četiri sata u razredu jer je živ – kaže Ecija. I mala Mia Mikulec odavno je spremna za školu. – Znatiželjna je i već zna slova i brojeve – kaže Mirjana Mikulec, mama i starije Matee, te dodaje: – I Matea je na prekretnici jer kreće u prvi razred srednje. Miji je već pokazala kako pisati. Ovo je važna godina za sve nas. Odjednom sam majka dviju prvašica!  >> Nova školska godina počela za oko pola milijuna učenika 