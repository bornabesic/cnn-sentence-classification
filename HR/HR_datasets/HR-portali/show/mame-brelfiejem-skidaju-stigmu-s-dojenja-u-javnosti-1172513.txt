Brelfie je trend na društvenim mrežama, no kako je riječ o dojenju, o tome se, kako to već obično biva, vode različite polemike. Riječ je o složenici riječi “selfie” i “breastfeeding” (dojenje), a odnosi se na fotografije majki koje doje te njihovo objavljivanje na društvenim mrežama. Najprirodnija stvar “Dojenje je snažan dokaz ljubavi, no postalo je normalno prikrivati ga. Želim da ono postane normalno”, napisala je Tamara.  No komentari ispod fotografija nisu bili najpozitivniji. “Jadno dijete”, stajalo je u jednom komentaru. “Zašto ne možeš zadržati ove trenutke za sebe i svoju kćer? Mrzit će te kad bude starija”, pisalo je u drugom. Tamara se osvrnula na ružne komentare poručivši: “Mislim da je tužno što nešto poput dojenja može prouzročiti toliko mržnje. Osobito mi je žao zbog onih koji to nastoje seksualizirati. Dojenje je moćna demonstracija skrbi i to ne bismo trebali skrivati.” Kako bilo, ni naše poznate mame nisu imune na ovaj trend koji možemo povezati i s promoviranjem dojenja u javnosti, što je doista pozitivno. Voditeljica Belma Džomba na Instagramu je objavila fotografiju s kćerima Unom i Adom, na kojoj mlađu djevojčicu doji. “Netko se kupa, netko samo uživa”, napisala je. I glumica Mirna Medaković Stepinac, koja je prije nešto više od mjesec dana rodila blizanke Zoru i Kaju, pokazala je kako se ne ustručava dojiti u javnosti objavivši fotografiju ispred HNK u Zagrebu te napisavši: “I kad si sit, uvijek može još. Moja gladna... praktična.” Ispod njezine fotografije javila se komentarom mlada mama, glumica i pjevačica Vanda Winter. “Svaki dan cicamo u parku i hrvam se s tobožnjim ćudoređem makar bih najradije izvela toples”, napisala je tragajući za namjenskim pokrivalom (maramom) za mame koje doje u javnosti. Voditeljica Ida Prester, majka sinova Roka i Rija, mamama je na Instagramu pokazala da se ne trebaju ničega sramiti te da je to najprirodnija stvar koju mogu raditi gdje god žele. Najzdravija hrana za dijete Kourtney Kardashian, Alanis Morissette, Alyssa Milano, Gwen Stefani također su među onima koje na ovaj način promoviraju najzdraviju hranu za dijete. No Jerry Hall, bivša supruga frontmena The Rolling Stonesa Micka Jaggera, jedna je od prvih poznatih mama koja je još 1999. za naslovnicu Vanity Faira pozirala kako doji sina i predvidjela današnji fenomen.