Da jabuka ne pada daleko od stabla, najbolji je primjer obitelj Gorana Višnjića i njegove supruge Eve. Naime, film “General” o životu Ante Gotovine redatelja Antuna Vrdoljaka uključuje cijelu obitelj, a najnovija glumačka zvijezda u nastanku koja će se prvi put okušati na velikom platnu je Vigo Višnjić, šestogodišnji sin hollywoodske zvijezde. Bez pretjerane pompe i najave mališan se danas ujutro, tvrde fotoreporteri, pojavio na setu u Pirovcu. O njemu je cijelo vrijeme skrbila mama Eva Višnjić te ljubazno zamolila da joj se ustupi makar jedna fotografija velikog trenutka za njeno dijete. I Goran je svratio dati podršku mališanu koji se na setu ponašao poput pravog profesionalca. Inače, obitelj Višnjić više ne živi u Los Angelesu, preselili su se u manji gradić, praktički u selo s pogledom na more, rekla nam je nedavno Eva. – Tamo klinci uživaju sa životinjama, imamo štalu s konjima pa jašu, voze bicikle, veru se po drveću i beru voće. To je pravo djetinjstvo – kazala je tada. Osim toga, otkrila je da u kući govore isključivo hrvatski jezik pa mali Vigo neće imati jezičnih barijera pri snimanju. Višnjićevi su roditelji i najstarijeg sina Tina i kćeri Vivien, no nije poznato jesu li i oni doputovali s mamom iz Amerike. Snimanje u Pirovcu predviđeno je svega nekoliko dana, a potom se sele na nove lokacije.      