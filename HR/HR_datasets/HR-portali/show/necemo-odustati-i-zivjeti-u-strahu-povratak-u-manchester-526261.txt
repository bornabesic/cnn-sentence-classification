Ariana Grande (23) objavila je da se vraća u Manchester kako bi održala koncert i prikupila pomoć za obitelji ljudi koji su poginuli u terorističkom napadu na njenom koncertu 22. svibnja. Pjevačica je te noći poručila samo da je slomljena i da nema riječi, a sada se oglasila pismom na svom Twitter profilu, u kojem je izrazila sućut obiteljima stradalih. Isto tako, istaknula je da će sve žrtve ove tragedije zauvijek biti u njezinom srcu te da će misliti na njih što god radila do kraja svog života. - Žao mi je zbog bola i straha koji osjećate i zbog traume koju ste preživjeli. Nikad nećemo razumjeti zašto se ovakve stvari događaju, jer to nije u našoj prirodi, ali se ne smijemo zbog toga povući. Nećemo odustati i živjeti u strahu. Nećemo dozvoliti da nas ovo podijeli. Nećemo pustiti da mržnja pobijedi - poručila je Ariana i najavila novi koncert. - Vratit ću se u nevjerojatno hrabar Manchester kako bih provela vrijeme s fanovima i prikupila novac za žrtve i njihove obitelji. Podijeliti ću s vama detalje čim sve bude potvrđeno - najavila je pjevačica.