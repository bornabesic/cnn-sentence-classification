Kako dodjela 'Oscara' traje još od davnog 16. svibnja 1929. godine, tako su se kroz godine pojavili neki zanimljivi rekorderi. I dok nam se čini da će mnogi biti zbačeni sa svojeg trona, za neke smo poprilično sigurni da će ostati tamo zauvijek. Tko ima čak 59 nominacija? Tko je dobio 'Oscara' za glavnu ulogu za samo 16 minuta glume? Tko je najstariji dobitnik, a tko najmlađi? Čitajte dalje i saznajte. Jasno, po najvećem broju nominacija vodi glumica koja se na platnu pojavila još davne 1971. godine, jedna i jedina Meryl Streep. Njen ukupan broj nominacija iznosi impresivno visokih 19 nominacija, od kojih je tri i osvojila. Glumac koji ju prati, sa značajno manjim, ali i dalje impresivno velikim brojem, je Jack Nicholson. Od 1969. glumac je uspio nakupiti čak 12 nominacija, s osvojenih tri 'Oscara'. Iako je još 1934. godine Shirley Temple dobila počasnog 'Oscara', najmlađa osoba koja je osvojila zlatni kip u stvari je Tatum O'Neal. Imala je samo deset godina kada je 1973. godine osvojila nagradu za najbolju sporednu glumicu u filmu 'Mjesec od papira'. Najstari glumac koji je dobio nagradu je Christopher Plummer, koji je 2012. godine pobijedio u kategoriji najboljeg sporednog glumca za ulogu u filmu 'Početnici'. Premda broj nominacija ne osigurava da ćete nagradu i dobiti, jednom kada prijeđete neki broj nominacija, ipak se čini da biste s nekom nagradom zasigurno mogli otići kući. Na žalost, takva situacija nije se dogodila kandidatu iz 1977., 'The Turning Point', niti Spielbergovom filmu 'Boja purpura'. I jedan i drugi film imali su po jedanaest nominacija, no tih godina konkurencija je bila uistinu prejaka, pa su kući otišli praznih ruku. Glumac koji se nalazi u ovoj kategoriji je Peter O'Toole, s osam nominacija za glavnu mušku ulogu, no bez osvojene statue. Film iz 1955. godine, još dan danas drži rekord najkraćeg dobitnika 'Oscara'. Dugačak je samo malenih 90 minuta, dok se na drugoj strani spektra nalazi ruski film iz 1968. godine, 'Rat i mir'. 'Marty' je dugačak 90 minuta, a ruski kolos traje skoro pet puta duže, ili nevjerojatnih 431 minutu. I na samom kraju, apsolutni rekorder u nekoliko kategorija je Walt Disney. Premda postoji jedna malena minijaturna šansa da će ga se zbaciti s trona, najvjerojatnije je da će Walt zauvijek držati te rekorde. Walt Disney ima najviše nominacija, čak 59. Od tih 59 nominacija, osvojio je 22 kipa, s rekordom da je u jednoj godini osvojio najviše nagrada, četiri 1954. godine. Također drži i rekord od čak šest nominacija za jednu osobu u jednoj godini. Osim tih rekorda, Disney drži i rekord da je praktički cijelo jedno desetljeće uzastopce svake godine bio nominiran. Od 1931. godine pa sve do 1939. godine, Walt Disney dobivao je nominacije. Pridodamo li ovome još i rekorde za broj 'Oscara' za dokumentarni film, animirani kratki film i za igrani kratki film, stvarno imamo rekordera kojeg će se jako teško svrgnuti s prvog mjesta. Sve o 88. dodjeli Oscara pročitajte u našem specijalu Oscari. Tema: Sve o Oscarima 