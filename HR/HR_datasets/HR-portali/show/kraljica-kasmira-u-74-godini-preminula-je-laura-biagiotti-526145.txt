Talijanska modna dizajnerica Laura Biagiotti preminula je u dobi od 73 godine u Rimu nakon srčanog udara, objavila je u petak njezina modna kuća.  Osnivačica jedne od najvećih modnih kuća u Italiji, svjetsku je slavu stekla svojim pletenim kreacijama zbog kojih ju je New York Times nazvao 'kraljicom kašmira'. Karijeru je počela 1965. sa svojom majkom Deliom, koja je izrađivala odore za posade Alitalije. Prvu samostalnu kolekciju predstavila je 1972. godine u Firenci.  Zajedno s drugim modnim dizajnerima, poput Ottavija Missonija i Gianfranca Ferrea, odlučila je preseliti iz Firence u Milan, iako je sama živjela u Rimu u dvorcu iz 11. stoljeća. Laura Biagiotti poznata je i po ljubavi prema umjetninama te je sponzorirala obnovu nekoliko talijanskih povijesnih građevina.