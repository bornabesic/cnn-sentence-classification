U 21 sat započeo je direktan prijenos finala 61. Eurosonga iz švedske Ericsson Globe Arene. Naša predstavnica Nina Kraljić s pjesmom 'Lighthouse' nastupila je 17. po redu i oduševila svojim nastupom. Ipak, to nije bilo dovoljno da se Hrvatska plasira u sam vrh natjecanja. Sa ukupno 73 boda Hrvatska je završila na 23. mjestu.  Pobjedu je odnijela predstavnica Ukrajine Jamala sa ukupno 534 bodova. Osim Ukrajine, favoriti su bili Australija koja je završila na drugom mjestu i Rusija koja je natjecanje završila treća. Samouvjerena Nina pokorila je pozornicu svojim nevjerojatnim glasom, ali i atraktivnom kreacijom za koju je zaslužan Juraj Zigman. Na kraju nastupa odlično raspoložena Nina Kraljić zahvalila se mnogobrojnoj publici na hrvatskom i engleskom jeziku.  Za pobjedu se borilo 26 zemalja U finalu se predstavilo ukupno 20 zemalja koje su se u završnicu natjecanja plasirale kroz dvije polufinalne večeri te šest zemalja koje su se direktno plasirale u finale, a to su Francuska, Italija, Njemačka, Španjolska i Ujedinjeno Kraljevstvo i Švedska kao zemlja domaćin. Od zemalja u regiji u finale se plasirala jedino Srbija. Njihova predstavnica Sanja Vučić ZAA na pozornicu je izašla prije Nine, točnije 15. po redu.  O pobjedniku ovogodišnjeg Eurosonga odlučivali su glasovi 42 nacionalna žirija i glasovi publike. Glasovanje je započela Austrija koja je Hrvatskoj dala 6 bodova, bod više dobili smo od Islanda. Nadalje osam bodova dobili smo od Češke, dva od Gruzije, četiri od BiH, jedan od Moldavije, jedan od Cipra, tri od Izraela, jedan od Australije, jedan od Velike Britanije, šest od Makedonije. Telefonskim glasovanjem dobili smo ukupno 33 boda. Finale je otvorila Belgija, nakon koje su nastupale Češka, Nizozemska, Azerbajdžan, Mađarska, Italija, Izrael, Bugarska, Švedska, Njemačka, Francuska, Poljska, Australija, Cipar, Srbija, Litva, Hrvatska, Rusija, Španjolska, Latvija, Ukrajina, Malta, Gruzija, Austrija, Ujedinjeno Kraljevstvo i na kraju Armenija. Timberlake poseban gost Tijekom revijalnog dijela programa nastupio je prošlogodišnji pobjednik Måns Zelmerlöw koji je izveo pjesmu 'Heroes' s kojom je pobijedio na Eurosongu. Osim Zelmerlöwa prvi put u povijesti natjecanja nastupio je i svjetski poznati pjevač Justin Timberlake koji je premijerno izveo svoju pjesmu 'Can't Stop The Feeling'. >>Nina Kraljić: 'Večeras je ta noć. Bit ću zahvalna za svaki glas vaših i svojih prijatelja iz inozemstva' 