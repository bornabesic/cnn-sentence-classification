Odlazak Indire Levak iz Colonije ne znači i kraj grupe koja postoji više od 20 godina. Potvrdio je to danas na svom Facebook profilu njen osnivač i autor svih pjesama Boris Đurđević. - Istina je da Indira Levak više nije pjevačica grupe Colonia, no isto tako mogu potvrditi da Colonia ide dalje; i dalje ću stvarati nove pjesme u prepoznatljivom zvuku. U ovom trenutku mogu najaviti da se intenzivno radi na novom, tzv. best of projektu gdje ćemo u pop akustičnom izdanju obraditi najveće Colonijine hitove koji su obilježili protekla dva desetljeća domaće glazbene scene. S tom mišlju želim završiti ovu izjavu te se u miru posvetiti novim pjesmama, idejama i projektima koje ću, kao i proteklih 12 godina, realizirati u suradnji s diskografskom kućom Menart napisao je Đurđević.