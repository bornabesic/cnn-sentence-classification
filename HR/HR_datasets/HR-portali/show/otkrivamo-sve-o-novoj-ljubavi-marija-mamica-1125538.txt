Tia Milinović Jurčić, navodno nova ljubav Marija Mamića, pokćerka je ekonomskog stručnjaka i političara Ljube Jurčića. Njena mama Ana bila je jako dobra Jurčićeva prijateljica i kada je otkrila da boluje od neizlječive bolesti, zamolila je Ljubu da se brine o njezinoj kćeri koja je živjela kod djeda i bake. Opisujući svoj odnos s Tijom, Jurčić je jednom prilikom rekao kako imaju dobar materijal za interesantni film. Ljubo je uvijek, pogotovo u njezinim tinejdžerskim godinama, Tiji bio pri ruci, vozio ju je u školu i bio spreman saslušati sve njezine probleme, pogotovo one ljubavne naravi. Kada je Tia 2001. godine rodila sina Domenica, Ljubo je odletio u Bilbao gdje je Tia tada živjela sa suprugom, košarkašem Chrisom Warrenom. Za Chrisa, koji je igrao i za Cibonu, udala se u svibnju 2010. godine na intimnoj ceremoniji tijekom koje je Tia blistala u nježnoj ružičastoj vjenčanici Envy Rooma. – Chris je odlična osoba, nikada ne govori ružno ni o nikome. I moj očuh Ljubo prihvatio ga je odlično jer vidi da je osoba s velikim srcem, neiskvaren, pošten i prije svega jako radišan – rekla je za Index nedugo prije vjenčanja. Jako joj je bilo važno da ima Ljubin blagoslov za ovu vezu i brak jer su njih dvoje jako povezani. Kao što je Ljubo bio Tiji potpora, tako je i ona bila uz njega tijekom njegove kandidature za predsjednika. Prije veze s Chrisom spominjalo se kako se Tia družila i s Denisom Rodmanom tijekom njegovog kratkog boravka u Zagrebu, ali ona je to demantirala i kazala kako između njih dvoje nije bilo ničega. Tijekom braka s Chrisom Tia je živjela u Španjolskoj, Americi i Makedoniji, a odluku da se rastanu donijeli su početkom ove godine. Dulje su razmatrali tu opciju i kada su odlučili podnijeti papire za razvod, nisu htjeli javnosti otkrivati razloge bračnog kraha.  Samo nekoliko mjeseci nakon što se rastala, Tia se počela družiti s Eduardom Bočkajem, zajedno su išli i na modne revije, što je odmah potaklo nagađanja da su zajedno. Eduard je u nekoliko prilika viđen i s Tijinim sinom, a on je na navode o ljubavnoj vezi s Tijom kazao da je riječ samo o prijateljstvu.  Simpatije između Marija Mamića i Tije rodile su se ovo ljeto na Pagu gdje je Mario ljetovao bez supruge Monike Mamić Kravić i bez sinova Josipa i Jakova.