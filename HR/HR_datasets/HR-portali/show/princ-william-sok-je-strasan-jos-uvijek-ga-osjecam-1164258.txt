Samo nekoliko dana nakon što je britanski princ Harry javno progovorio o dvjema kaotičnim godinama tijekom kojih se nije uspijevao suočiti sa smrću majke i o rubu sloma nakon kojega je u kasnim dvadesetima potražio pomoć psihijatra, i njegov stariji brat William javno je rekao da su posljedice šoka zbog preranog gubitka majke kod njega prisutne i nakon dvadeset godina.  "Šok je bio strašan i.... dvadeset godina nakon majčine smrti... još uvijek je prisutan", rekao je William u BBC-jevu dokumentarcu koji će se prikazati u četvrtak navečer pod nazivom 'Mind Over Marathon'. Film prati grupu trkača s mentalnim poremećajima dok se pripremaju za Londonski maraton.  "Šok je ono najstrašnije... I još uvijek ga osjećam. I nakon dvadeset godina. Ljudi misle da šok ne može toliko trajati, ali traje. To je toliko moćan i snažan trenutak u životu koji te nikad ne napusti. Samo se naučiš s time nositi", rekao je William u razgovoru s Rhain Burke. Harry, William i njegova supruga Kate vode kampanju za mentalno zdravlje 'Heads Together', a upravo ta kampanja pokrovitelj je ovogodišnjega Londonskog maratona koji se održava ovaj vikend.  Prije nekoliko dana Williamov mlađi brat, princ Harry u velikom intervjuu za Daily Telegraph otkrio je da se dugo nije uspijevao suočiti s majčinom smrću te da je nakon dugog razdoblja nemira potražio pomoć psihijatra.  Diana, princeza od Walesa, poginula je u automobilskoj nesreći u Parizu 1997. dok su ju lovili paparazzi. Williamu je tada bilo 15, a Harryju 12 godina.  >>Princ Harry otvorio dušu: U nekoliko navrata sam bio na rubu sloma >>Princ George u rujnu kreće u školu, a William i Kate odabirom škole opet krše tradiciju​ 