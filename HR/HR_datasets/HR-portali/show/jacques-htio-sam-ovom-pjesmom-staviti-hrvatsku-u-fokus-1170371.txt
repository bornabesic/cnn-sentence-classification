Naš predstavnik na ovogodišnjem Eurosongu Jacques Houdek gostovao je sinoć u RTL Direktu kod Zorana Šprajca i osvrnuo se na plasman Hrvatske, pobjedničku pjesmu Salvadora Sobrala i izostanak bodova od žirija iz regije.  Na početku razgovora rekao je kako su emocije još uvijek uzavrele i zahvalio je svima u Hrvatskoj na velikoj podršci i divnim porukama koje je dobivao tijekom boravka u Kijevu gdje se održavao 62. Eurosong. Na Šprajcovo pitanje da li bi sada nešto promijenio, odgovorio je kako ništa ne bi mijenjao i osvrnuo se na to kakva je očekivanja imao. - Od očekivanja smo se operirali, ali naša vjera u pjesmu i nas na pozornici je bila daleko veća i mi smo vjerovali da možemo biti u top pet i to vjerujemo i danas. Nažalost izostala je podrška žirija. Dogodilo se ono što se uvijek događa da susjed susjedu daje bodove, naši susjedi su malo zakazali, barem kad je riječ o žiriju, ali zahvaljujem se svima u regiji jer smo televotingom od susjeda dobili 12 bodova. Mislim da je stručni žiri podbacio iz kojih razloga, možda zato što smo mi Hrvati jedini od predstavnika u regiji ušli u finale pa je možda ta gorčina bila malo jača. - poručio je Jacques. Za pobjedničku pjesmu Houdek kaže da je prekrasna i primjećuje kako je nekoliko izvođača odmaklo od generičkog popa i odlučili su se za hrabrija rješenja. Uspoređujući pjesmu "My friend" koju je otpjevao na Eurosongu, s drugim pjesmama kaže: - Ovu pjesmu sam tijekom priprema otpjevao dvadeset puta i dugo sam se pripremao da mogu ovu pjesmu otpjevati uživo i sve ove druge pjesme Eurosonga će moji dečki otpjevati lako, ali oni našu pjesmu teško. Htio sam ovom pjesmom staviti Hrvatsku u fokus. 