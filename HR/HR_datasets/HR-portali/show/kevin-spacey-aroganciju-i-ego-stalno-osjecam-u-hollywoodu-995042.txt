Što manje znate o meni, to će biti lakše uvjeriti vas da sam lik koji vidite na ekranu. Neznanje o mom privatnom životu omogućava publici da dođe u kina i povjeruje da sam osoba koju gledaju u filmu – objasnio je Kevin Spacey u jednom intervjuu zašto nikad ne govori o privatnom životu. Kako ništa nije otkrivao ni o svom ljubavnom životu, jedno vrijeme kolale su glasine da je zagonetni 55-godišnji dvostruki oskarovac homoseksualac. Gnjevan, Spacey je tada odlučio progovoriti te je zanijekao da je gej. Dijaboličan ali učinkovit – Moja dugogodišnja odluka bila je da neću odgovarati na pitanja o privatnom životu zbog načina na koji su bila postavljana i zbog toga što su me to pitale osobe kojima nisam vjerovao. Sada sam odlučio progovoriti jer glasine o tome da sam homoseksualac teško padaju ljudima koje volim – izjavio je Kevin. No glumački genijalac zato vrlo rado govori o svojim ulogama pa se tako u ekskluzivnom intervjuu za Ekran raspričao o korumpiranom političaru Francisu Underwoodu kojeg je maestralno utjelovio u Zlatnim globusom nagrađenoj seriji "Kuća od karata", čija je treća sezona premijerno prikazana na Pickboxu. Na HTV-u ćemo pak uskoro gledati reprize ove dramske uspješnice u sklopu ciklusa Serijski maraton. – Francis je dijaboličan i sjajan. Zasnovan je na Richardu III. i Iagu iz Othella pa su neke od tih stvari vidljive u njegovu karakteru. No teško mi je likove karakterizirati kao izrazite negativce – to nije tako jednostavno. Ne znam glumiti negativce. Samo glumim ono što scenaristi napišu i prepustim stvarima da se razvijaju same od sebe – kaže Spacey te otkriva da je apsolutni fan originalne BBC-jeve verzije "Kuće od karata" jer ju je, ističe, voljela njegova majka. Ipak, u izgradnji svog lika nije se oslanjao na izvedbu pokojnog škotskog glumca Iana Richardsona koji je Underwooda odglumio u originalu. – Oslanjao sam se na iskustvo iz uloge Richarda III. Imao sam 198 izvedbi u 12 gradova tijekom 10 mjeseci. Iskustvo je bilo nezaboravno. Richard nema monologa. Za razliku od Hamleta, on se ne obraća svijetu. On gleda ljude u oči i pretvara ih u svoje zavjerenike. Nije bilo važno je li publika znala engleski ili nije. Kad sam glumio, ljudi su se uživjeli. Naginjali su se naprijed, na rubove svojih sjedala, puni oduševljenja i žara što znaju nešto što drugi ne znaju. Uživali su u tome da budu dio tajne. To se zaista vidjelo u njihovim očima – kaže. Francisa, otkriva, nije temeljio na nekom stvarnom političaru kao ni na stvarnoj osobi iz Hollywooda. – Zanimljivo je kako neki političari imaju reputaciju da su okrutni, kao što je bivši američki predsjednik Lyndon B. Johnson. Ljudi ga sad nanovo proučavaju. Da, bio je dijaboličan, ali ostvario je mnogo toga. Tijekom vrlo kratkog mandata progurao je tri zakona o građanskim pravima. Što je moralna dilema za gledatelje "Kuće od karata"? Gledati Francisa kako radi prljave stvari, ali ipak postiže nešto. Čuo sam i za ljude iz Hollywooda koji vole moć. Kad sam snimao film "Osveta na hollywoodski način", svi su mislili da sam lik zasnivao na nekome iz Hollywooda, ali nisam. Nikad nisam susreo te lude, opsjednute ljude kakve se spominje. Svako malo osjetite aroganciju ili ego glumaca ili redatelja. No smatram se sretnim. Imao sam sreće raditi na filmovima koji su bili sretna iskustva i koji su prošli test vremena – iskreno govori. Opsjednut 'Kućom od karata' Jedan od takvih filmova je mračan triler "Sedam" u kojem je Spacey radio s redateljem Davidom Fincherom koji je režirao i producirao "Kuću od karata". – Predivno je opet surađivati s Davidom. Jednostavno mu vjerujem. To je zato što je perfekcionist, ali i volim da me se gura. David je poznat po tome da voli ponavljati scene. Dok smo radili, shvatio sam da iz nas izbija glumu, rješava je se i svodi sve na najčišći, najekonomičniji oblik pripovijedanja. Jedan je od rijetkih redatelja koji je radio na svim poljima pa točno zna o čemu govori i točno zna što želi. Njegov je rad učinkovit i sažet. Kad David postane opsjednut nečime – a zaista je opsjednut ovim scenarijem – onda je sav u tome. On je naš guru – ističe te otkriva da je internet provider videomaterijala na zahtjev Netflix Fincheru i njemu i prije "Kuće od karata" nudio TV nastup, ali nisu prihvaćali jer su se bojali da će ih TV ograničiti. – Kada smo dobili ponudu za "Kuću od karata", to je djelovalo kao pravi trenutak za uskakanje. Netflix nam je rekao "Vjerujemo u vas. Ne morate na audiciju. Napravite 26 epizoda." To je sjajno! – ushićeno će Kevin pa za kraj otkriva s kime ga u javnosti najčešće zamjenjuju. – Bio sam u piano baru. Neki tip bio je uvjeren da sam onaj glazbenik... Tip iz Genesisa? Phil Collins! Nabacio sam britanski naglasak i potpisao mu se na salvetu kao Phil – otkriva Spacey. >>Kevin Spacey u tuzi – preminula glumica iz serije 'Kuća od karata >>Kevin Spacey novinarki na 'ženska' pitanja: Jeste li vi pušili prije?