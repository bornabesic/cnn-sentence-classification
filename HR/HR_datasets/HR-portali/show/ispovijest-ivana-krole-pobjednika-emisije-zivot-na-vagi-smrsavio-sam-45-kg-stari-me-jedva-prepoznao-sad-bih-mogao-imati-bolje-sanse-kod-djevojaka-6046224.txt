Je li mi laknulo kada je nakon tri mjeseca napokon završio ‘Život na vagi’? Bome je! Nije lako biti toliko dugo pod tako oštrim režimom. Ali, isplatilo se. Jer, nakon tri mjeseca vježbanja, napora i odricanja ponovno imam vitku liniju i iz showa izlazim s punih 45 kilograma manje - zadovoljno kaže Ivan Krolo, teniski trener iz Splita i pobjednik prve sezone RTL-ova showa “Život na vagi”. Krolo je bio jedini Dalmatinac u ovom showu, što je dokaz da i mediteranska hrana zna natući kilograme ako se u njoj previše uživa. U kuću je ušao s čak 128,9 kilograma. Ivan je klasični bivši sportaš koji je do danas rekreativno ostao u sportu, i to kao trener tenisa. Ima 31 godinu, živi s roditeljima u Splitu, a suvišne kilograme nakupio je nakon što se prestao aktivno baviti sportom. No, kako kaže, ti su dani sada iza njega. - Pobjedu u ‘Životu na vagi’ proslavio sam s ostatkom ekipe. Možda bi netko očekivao da se nakon tri mjeseca ‘patnje’ i reduciranih obroka poput barakuda bacimo na hranu i pojedemo nešto konkretno, ali ja to nisam napravio. Malo se popilo, malo se pojelo... Ključ je u umjerenosti - kaže teniski trener koji je zahvaljujući pobjedi postao bogatiji za 150 tisuća kuna. - Iskreno, pobjedu sam očekivao od samog ulaska u kuću, ali na što ću potrošiti nagradu još uvijek ne znam, iako razmišljam da možda otvorim fitness centar ili nešto slično - otkrio je presretni Krolo koji danas, tri mjeseca nakon početka showa, izgleda poput manekena. Krolo je na finalnom vaganju imao samo 83,9 kilograma. To je 45 kilograma manje nego kada je ušao u show, s postotkom izgubljene tjelesne mase od 34,9 posto, pokazala su mjerenja. Ivan Krolo u Splitu nakon utakmice hrvatske rugby reprezentacije protiv Bosne   - I sam sam na kraju bio impresioniran tim rezultatom. Visok sam 183 centimetra i težina od 128,9 kilograma mi je stvarno stvarala probleme. Kako sam uspio natući toliko? E, to se i sam ponekad pitam. Nekako se to kod mene skupljalo godinama. Ne znam ni ja sam kako sam ih nakupio toliko. Dobro, nije to bilo sve odjednom. U par navrata sam nešto i smršavio, ali bi se nakon toga kilogrami ponovno vratili. Zapravo, mislim da su se problemi s kilogramima kod mene počeli gomilati nakon završetka moje aktivne sportske karijere. Nakon toga sam se i dalje bavio sportom, ali nisam više bio toliko aktivan kao što sam to bio u tinejdžerskoj dobi. Nisam se, da budem iskren, ni bogzna kako zdravo hranio. Pa kada se podvukla crta, rezultat je bio 128,9. Kilograma. To se, naravno, nije odjednom pojavilo. Nego, te kilograme skupljate malo-pomalo, a shvatite gdje ste tek kad ste već jako duboko zaglibili. A onda je već malo kasno - iskreno kaže Krolo, zahvaljujući RTL-u koji mu je pružio priliku što ju je simpatični Splićanin u potpunosti iskoristio. Koliko je Kroli bilo teško puna tri mjeseca živjeti pod strogim režimom? Ivan Krolo na maturalnoj večeri u Splitu   - Neću lagati, bilo je teško. Jako teško. Svaki dan imali smo najmanje dva treninga, a kako je emisija odmicala, bilo je tu i tri treninga dnevno, a zadnji tjedan ja sam uz ta tri treninga još i sam trenirao pa sam imao i po četiri treninga dnevno. Boravak u kući nije mi teško padao, s vremenom sam se naviknuo i na kamere. Odgovaralo mi je to što u kući nije bilo nikakvih štetnih vanjskih utjecaja, nego samo jasan cilj pred tobom. Bio sam motiviran, samome sebi sam nešto zacrtao i držao sam se toga. U samom showu najteže mi se na početku bilo prilagoditi na novu prehranu, ali pomirio sam se s time nakon prva dva, tri tjedna. Je li mi nedostajalo što od hrane? Ništa. Dobro, možda pokoji hamburger, čisto da malo zgriješim - priznaje Krolo, koji kaže da sad samom sebi može priuštiti i poneki hamburger. - Nije problem ponekad pojesti hamburger. To možeš treningom izbaciti. Problem je ako ti samo jedeš hamburgere, a ništa ne radiš da potrošiš ono što si pojeo. To sebi više nikad neću dopustiti - obećava Dalmatinac koji je na kraju emisije svojim novim izgledom poneke podsjetio na manekena. Što su mu njegovi najbliži rekli na njegovu novu liniju? - Nisu mogli vjerovati. Bili su šokirani! Stari je čak rekao: ‘Da mi nije sin, ne bih ga ni prepoznao’ - smije se bivši ragbijaš koji se cijeli život bavio nekim sportom. - Od malena sam u sportu. Puno sportova sam isprobao, a najdulje sam se zadržao u ragbiju. Taj sport sam počeo trenirati u sedmom razredu osnovne škole i igrao sam ga sve do 18. godine. Igrao sam ragbi i za kadetsku i juniorsku reprezentaciju. Prestao sam aktivno trenirati kada sam krenuo na faks, na Kineziologiju, a to se poklopilo s ozljedom ramena. Jedno vrijeme sam potom sasvim stao s ragbijem, da bih mu se nakon nekog vremena opet pokušao vratiti, ali sam tada ozlijedio zadnju ložu i nekako je tu sve prestalo. Malo mi je žao što sam prestao igrati ragbi jer mi je taj sport bio super, a imao sam i super ekipu - prisjeća se Ivan koji je tada, priznaje, počeo gomilati kilograme. Ivan Krolo na Marjanu   Koliko mu je to kao mladom čovjeku smetalo? - Smetalo mi je, Bogu hvala da mi je smetalo. Ne možeš se ti više s tim kilogramima ni kretati kako hoćeš. Bavio sam se trenerskim poslom, na Brdima u školi tenisa, i gledaš tamo ljude kako te gledaju onako ispod oka i nije im svejedno što ih trenira debeli trener. Onda ti padne i samopouzdanje... Što ja znam... Da, teško je bilo - govori Krolo koji zasad nema djevojku. - Sad bi mogla biti druga priča što se djevojaka tiče. Ali, bolje da to zadržim za sebe. Ajme! - smije se pobjednik prve sezone “Života na vagi”. Što bi preporučio svojim nasljednicima, novim natjecateljima koji se već uvelike prijavljuju za drugu sezonu RTL-ova showa? - Rekao bih im da se prijave, isplatit će im se. Tko god ima viška kilograma, slobodno neka se prijavi, ja mu garantiram da sigurno neće požaliti. Takva šansa može se možda pružiti jednom u životu. U toj kući, u kojoj smo mi bili smješteni i u koju će u novoj sezoni ući novi ljudi, imaš stvarno sve što ti treba. Ništa izvana ne utječe na tebe. Samo trebaš imati motivaciju i jasan cilj, slušati upute trenera i ostalih stručnjaka i kilogrami samo nestaju - preporuča Krolo koji će s trenerima, Marijem Mlinarićem i Sanjom Žuljević, i nakon završetka prve sezone showa ostati u kontaktu jer želi i dalje nastaviti živjeti zdravo i - mršavo.