Fantastičan beogradski trio Repetitor u petak, 2. prosinca, gostuje u zagrebačkoj Tvornici kulture. press Repetitor: Boris Vlastelica, Ana-Marija Cupin i Milena Milutinović   Hrvatskoj publici premijerno će predstaviti novi, treći studijski album 'Gde ćeš', objavljen 18. listopada, poslije četiri godine stanke. Do svirke uživo, za koju kritičari iz regije, ali i šire, imaju samo riječi hvale, obožavatelje su počastili novim spotom za pjesmu 'Suženi snovi'.   Beogradski garažni-postpunk-noise-rock bend u svom glazbenom opusu ne pristaje na kompromise. Zvuk im je i dalje opasan, drzak, naelektriziran, bijesan i nemilosrdan, kao da se radi o životu i smrti. Iako već deset godina Boris Vlastelica, Milena Milutinović i Ana-Marija Cupin 'rasturaju' glazbenu scenu te s pravom nose titulu najboljeg r'n'r benda u regiji danas, glazbenici kažu kako im koncerti nikad neće dosaditi jer ih upravo oni pokreću i održavaju na životu. A u to se možete uvjeriti već u petak jer Repetitor vam garantira eksploziju energije i pozitivnog ludila.