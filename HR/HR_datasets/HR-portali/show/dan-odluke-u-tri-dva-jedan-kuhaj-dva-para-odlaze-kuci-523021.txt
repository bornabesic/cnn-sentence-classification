Posljednji dan u tjednu za neke kuhare amatere bit će i posljednji dan u showu. Večeras će kandidati biti podijeljeni u dva tima, odnosno restorana. Jedne će mentorirati chef Špiček, a druge chef Pažanin. Svaki par će kuhati tri jela, a za pripremu će imati 75 minuta. Naposljetku će jela servirati gostima restorana koji će ih ocijeniti i time presuditi parovima i odlučiti o njihovom ostanku, odnosno izlasku iz showa.  Sanja i Morena, Arsen i Željan te Martin i Kristijan će kuhati u timu Ivana Pažanina, dok će Moira i Zdravko, Natali i Hrvoje te Katarina i Ozana pripremati jelo pod budnim okom Tomislava Špičeka.  - Napokon je došao dan ispadanja. Bez obzira na to što su svi simpatični i dragi, vrijeme je da ovo dovedemo do kraja, da osjete napetu situaciju. Čim se bore, odmah je hrana bolja. Ne mogu reći koja će strana biti bolja, to je sama sreća. Veliki je stres i nervoza. Pobjedit će onaj koji će se bolje koncentrirati i snaći i imati više sreće - komentirao je Pažanin. Na trgu vlada panika i strah. Hrvoje se boji da će Natali pojesti desert prije nego što dođe gostima na stol, Martinu je pao mrak na oči kada je shvatio koliko ribe mora očistiti i filetirati, Arsena i Željana muče stres i neorganizacija. Pohani sir s tikvicama, buzara od školjki s tjesteninom i torta od badema našli su se na Sanjinom i Moreninom meniju. Ozana i Katarina će pripremati žličnjake od svježeg sira i mladih kopriva, patku u umaku od naranče s crvenim kupusom i tart s višnjama i marcipanom. Martin i Kristijan će pripremati aromatiziranu hobotnicu, polpete od plave ribe i čokoladne browniese. Moira i Zdravko će kuhati roladu od blitve, juneći lonac i kolač od badema. Arsen i Željan pripremaju punjene rolice u crvenom umaku, angelote punjene kremom od kozica i kolač od crnog vina. Natali i Hrvoje kuhaju luk punjen junetinom i rižom, pastrve punjene koprivom i čokoladni mousse s lješnjacima. Tko će objesiti pregaču o klin na korak do finalnog tjedna, doznajte večeras u 21:15 na RTL-u. 