Tu su još i Shailene Woodley, Laura Dern, seksi Alexander Skarsgård te Adam Scott.  OCJENA: 3,5/5 Iako je cijela stvar mirisala na upgradeane "Kućanice", serija "Male laži" (Big Little Lies) ustvari je vrlo dobra drama-krimić, s elementima sapunice, iznesena ponajviše na dobroj režiji i vrhunskoj ženskoj glumačkoj ekipi s Reese Witherspoon, Nicole Kidman i posebno dobroj, pomalo zaboravljenoj, Lauri Dern. Serija počinje ubojstvom na dobrotvornoj večeri (kućanice počinju ispovijedi iz groba, neba, otkud već, kućanice koja se ubila ne mogavši izdržati pritisak savršenog predgrađa) te se na trenutak čini da će serija krenuti klasičnim putem policijske istrage, no policajci se tu pojavljuju tek u kratkim izjavama, kao i brojni svjedoci, sporedni likovi, a serija se vraća na prvi dan škole u Montereyju, idealnome mjestu za obitelj i djecu na kalifornijskoj obali, te vrti događaje koji su doveli do nesretnog kraja (ako je kraj uopće nesretan, jer to još ne znamo). Formula serije je jednostavna i svodi se na - i bogati plaču. Odnosno iza savršenih majki iz više srednje klase i njihove savršene djece, savršenih muževa, savršenih kuća na rubu obale oceana, čiji se valovi tako romantično razbijaju o stijene, krije se gomila tračeva, laži, psihopatskih, nasilnih, perverznih i krajnje odvratnih osoba i događaja. Da su seriju snimali Englezi, vjerojatno bi imala kultni status, ali vrlo slabu ili osrednju gledanost, a one koji bi je gledali ostavila bi s dugotrajnim kamenom u želucu i knedlom u grlu. No serija je nastala u HBO-voj produkciji i po američkim standardima, koji su ipak prepuritanski, što znači da je dovoljno zašećerena da ne izaziva nelagodu, provocira tek površno i vrlo je vrlo gledljiva na razini očekivanja onih koji vole sapunice, a dovoljno ozbiljna za one koji vole ozbiljnije dramske serije. To govorim ne kao vrlinu, nego kao manu serije, za što je ponajviše zaslužan kreator i scenarist David E. Kelley, hollywoodski producent i scenarist zaslužan za bezbroj ljigi šatro otkačenih serija poput "Ally McBeal”, “Bostonsko pravo”, “Zakon u Los Angelesu”... Doduše, mora mu se priznati da su sve te stvari bile veliki hitovi, no teško da će se itko od predanih gledatelja tih uradaka sjetiti o čemu se, ustvari, u njima radilo. Vrlo je sličan recept upotrijebio i u “Malim lažima”, no kako serija nema namjeru ići unedogled, scenarij je ipak čvršći, jasnije razrađen i uz svu svoju zašećerenu površinu ipak daje dramsku napetost koja, kako serija odmiče, sve više raste. Dapače, od prve epizode (ah, pa to je samo nova verzija “Kućanica”) do posljednje emitirane (što će biti dalje i kako će sve to završiti) stvari su razvijene više-manje na pravi način. Tako da se Davidu ipak mora odati priznanje da se donekle uspio othrvati svojim hitmakerskim i štancerskim porivima te napraviti scenarij koji ima glavu i rep te razraditi likove prilično duboko. Doduše , imao je i jak predložak jer je serija snimljena po romanu Liane Moriarty (koji se događa u predgrađu Sidneyja), koji je sam po sebi bio hit i prije nego što se serija pojavila. Zasluge svakako idu i redatelju Kanađaninu Jean-Marcu Valleu, tipu koji zna svoj posao i deﬁnitivno zna odigrati za publiku, a da pritom ne zanemari taktiku, kao što bi rekli dečki iz Zabranjenog pušenja. Valle je inače snimio odlične “Dobre dilere iz Dallasa” te vrlo dobru “Divljinu” s Reese Witherspoon. Redatelj doduše svako malo pušta kadrove romantičnih pejzaža, praćene ljigi ljigi rock klasicima, sve onako kako publika više srednje klase voli, ali jako dobro pazi da sve te stvari dozira. Točnije, podilazi publici koliko mora da ne naruši logiku radnje te da svi ti prekrasni kadrovi s prekrasnim ljudima i kućama budu krajnja suprotnost psihopatskim događajima iza kulisa. Scenarist, redatelj i producenti na stranu, seriju ipak najviše nosi odlična ženska glumačka ekipa iz prve hollywoodske lige – Reese Witherspoon, Nicole Kidman, pomalo zaboravljena Laura Dern i mlada nada Shailene Woodley. I one iz svojih uloga izvlače stvarno maksimum. Reese je savršena kućanica, borac “za pravdu”, savršena mama, društveno aktivna, no iza te kulise krije se control freak koji pokušava držati sve konce u rukama, iako joj se život raspada. Drugi brak joj je sve samo ne savršen, odnos s bivšim mužem i kćeri iz prvog braka je u komi, a uz to se uplela i izvanbračna avantura koju ne može kontrolirati. Nicole Kidman ima savršen brak i savršenog muža zbog kojeg se odrekla karijere, no iza kulisa ona je žrtva obiteljskog nasilja posesivnog muža, koje kulminira prema ozbiljnom zločinu, ubojstvu ili teškim ozljedama. Laura Dern pak ima savršenu karijeru, no ne može zaštiti svoju kćer od zlostavljanja u školi ili izmišljanja zlostavljanja. Njezina uloga je najmanja, no ona toliko upečatljivo glumi da se sama nametnula kao jedan od stupova serije. Jedino Shailene ne ulazi u taj obrazac. Ona je pridošlica u Monterey u koji bježi od traumatične prošlosti u kojoj je bila žrtva silovanja... Svim tim složenim likovima redatelj se vješto poigrava vodeći seriju prema furioznoj završnici. Ono što im je svima uspjelo jest da će svatko tko pogleda epizodu ili dvije biti trajno zakačen i odgledat će seriju do kraja. Čak i ljudi poput mene, a moram priznati da mi ovakve serije nisu bile 'my cup of tea', no zakačen sam i jedva sam čekao da vidim kako će se stvari raspetljati... Serija je dostupna na HBO-u.