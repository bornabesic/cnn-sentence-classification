Kako su oni koji su obraćali malo više pažnje mogli vidjeti u filmu 'X-Men: Apocalypse', tajnoviti znanstvenici koji su eksperimentirali na zarobljenom Wolverineu dolazili su iz tvrtke 'Essex Corp'. Premda je taj podatak svim pravim ljubiteljima stripova značio poprilično puno, mnogima je to u stvari bila nebitna informacija. Tek sada se pokazalo da je u pitanju ipak bio značajan dio, jer je objavljeno da će Wolverineov protivnik u trećem solo filmu o neuništivom junaku biti nitko drugi doli šef tvrtke Essex, Nathaniel Essex, drugim imenom Mister Sinister. Prema pričanjima, Richard E. Grant, koji će glumiti u trećem filmu, bi trebao preuzeti ulogu tog pomahnitalog znanstvenika, no trenutačno nema potvrde za takve informacije. Kako smo već prije javili, uz Jackmana bi se u filmu trebao pojaviti i Boyd Holbrook kao mišićavi monstrum te Stephen Merchant u još neotkrivenoj ulozi. Osim njih, u serijalu se pojavljuje i Patrick Stewart, vjerojatno po zadnji put. Na film o neuništivom superheroju morat ćemo strpjeti do naredne godine, a ako vam stvarno nedostaje, Wolverinea ste ove godine mogli vidjeti u najnovijem izdanju 'X-Mena', 'X-Men: Apocalypse'. Tema: FILM 