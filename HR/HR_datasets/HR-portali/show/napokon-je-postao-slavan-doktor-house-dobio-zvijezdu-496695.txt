Iako je britanskog glumca Hugha Laurieja europska kinematografija primijetila još u kasnim '80. po njegovoj ulozi u seriji 'Crna guja', u Americi je Laurie stekao pravu slavu tek 2004. godine svojom ulogom u seriji 'House'. Laurie (57), je osim svojom ulogom u seriji 'Crna guja' ostao poznat na 'Starom kontinentu' i po ulozi u seriji 'A Bit of Fry and Laurie' u kojoj je glumio sa svojim prijateljem i glumačkim partnerom Stephenom Fryjem, a glumci su ponovili svoj uspjeh i serijom 'Jeeves i Wooster'. No pravi uspjeh, onaj na najvećem medijskom tržištu, nije stizao. Sve se promijenilo 2004. godine kada je Laurie osvojio ulogu Gregoryja Housea i osam nas sezona oduševljavao svojim sarkazmom, znanjem i humorom. Za ulogu 'opakog' doktora primio je i dvije nagrade Golden Globe za najboljeg glumca u TV drami. A sada je Hollywood reagirao još jednom i dao glumcu pravu potvrdu time što mu je dodjeljena zvijezda na holivudskom Šetalištu slavnih. Time je Laurie postao 2593. osoba koja je primila takvu počast. - Prestao sam brojati koliko ljudi sam sreo koji su mi rekli da studiraju medicinu ili se bave njome upravo zbog serije 'House' - izjavio je Laurie na ceremoniji u Los Angelesu. Laurie trenutačno glumi u triler seriji 'Chance', gdje opet glumi doktora, no malo drugačijeg nego što je to House bio. - Danas doktori spašavaju živote, porađaju djecu i rješavaju čireve jer su ideju dobili putem priča iz serije, a to im inače ne bi na pamet palo - rekao je Laurie. Tema: FILM 