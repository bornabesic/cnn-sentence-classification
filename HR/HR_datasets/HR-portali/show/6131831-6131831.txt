Talijanska modna dizajnerica Laura Biagiotti, poznata kao kraljica kašmira, preminula je u dobi od 73 godine, objavila je u petak njezina modna kuća. Laura Biagiotti, osnivačica jednog od najvećih modnih brendova u Italiji, umrla je u bolnici u Rimu nakon srčanog udara. Svjetsku slavu stekla je svojim pletenim kreacijama zbog kojih ju je New York Times nazvao 'kraljicom kašira', nadimkom koji ju je pratio do kraja karijere. Laura je počela raditi još 1965. s majkom Deliom, koja je izrađivala odore za posade Alitalije. Prvu samostalnu kolekciju predstavila je 1972. godine u Firenci. Zajedno s drugim modnim dizajnerima, poput Ottavija Missonija i Gianfranca Ferrea, odlučila je preseliti biznis iz Firence u Milan, iako je sama živjela u Rimu u dvorcu iz 11. stoljeća. S pokojnim suprugom Giannijem Cignom bila je u braku od 1992. do 1996., do njegove smrti. Dizajnerica je iza sebe ostavila 38-godišnju kćer Laviniju Biagiotti Cignu. Biagiotti je bila poznata i po ljubavi prema umjetninama te je sponzorirala obnovu nekoliko talijanskih povijesnih građevina.