Jedan od najdugovječnijih europskih tribute bendova, riječki The Beatles Revival Band, ove godine obilježava 20 godina rada serijom posebnih koncerata. Osnovani 1994. kao izraz zaljubljenosti u glazbu legendarnih liverpoolskih čupavaca, do danas su održali na stotine koncerata uveseljavajući fanove i publiku diljem Hrvatske, Bosne i Hercegovine, Slovenije i Italije. Rođendansko slavlje The Beatles Revival Banda započinje 18. prosinca u zagrebačkoj Tvornici, a nastavlja se već 23. prosinca na pozornici Hrvatskog kulturnog doma u Rijeci. 27. prosinca na rasporedu je Dubrovnik (Lazareti), a vrhunac proslave dogodit će se 31.12. na dočeku Nove godine na riječkom Korzu. U dvadeset godina djelovanja, grupa je imala čast surađivati s najvećim imenima domaće glazbene scene od kojih će im se neka pridružiti i na slavljeničkim koncertima. Također, vrijedi izdvojiti i gostovanje u legendarnom Cavern clubu u Liverpoolu u kojem su i sami Beatlesi započeli svoj zvjezdani uspon. – Dvadeset godina nije malo, a pogotovo ne za jedan tribute bend, k tome još iz Hrvatske. Počeli smo zajedno jer volimo glazbu Beatlesa, a isti motiv vodi nas i danas. Možda je to upravo razlog zbog kojeg smo se ovoliko dugo i održali: sviramo iz gušta, iz zaljubljenosti, iz poštovanja prema bendu od kojeg je sve krenulo. Slušajući pjesme Beatlesa, naučili smo engleski jezik, prve akorde, glazbenu teoriju i još štošta, stoga Lennona i McCartneyja možemo slobodno proglasiti drugim roditeljima – izjavio je Erik Malnar pozvavši na koncert publiku od 7 do 77 godina jer je riječ o glazbi u kojoj mogu uživati zaista svi. Za ovu rođendansku mini turneju, standardnoj postavi, Erik Malnar (gitara i vokal), Goran Rubeša (gitara i vokal), Josip Radić (bas i vokal) i Marko Jurić (bubnjevi), pridružit će se i bivši član, Zoran Saulig na klavijaturama, a repertoar će pokriti cjelokupnu diskografiju Beatlesa, od najvećih uspješnica pa do nekih skrivenih bisera. Ulaznice za koncert u Tvornici, 18.12. - U PRODAJI! Ulaznice za zagrebački koncert u Tvornici, po cijeni od 40 kuna u pretprodaji i 50 kuna na dan koncerta, dostupne su na svim prodajnim mjestima Tvornice i putem online sustava Entrio. >>'Beatlemanija' će obilježiti glazbeni dio festivala Cest is d' Best