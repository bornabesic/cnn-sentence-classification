Na sinoćnjoj dodjeli nagrada Zlatni globus®, apsolutni pobjednik u kategoriji filma bio je mjuzikl 'La La Land', koji je ugrabio sedam nagrada u svih sedam kategorija za koje je bio nominiran. Time je taj film oborio rekord koji su još sedamdesetih postavila ostvarenja 'Let iznad kukavičjeg gnijezda' (1975) te 'Ponoćni ekspres' (1978) s po šest osvojenih nagrada. Mjuzikl 'La La Land' osvojio je nagrade u svim najvažnijim kategorijama - za najbolju komediju, najbolji scenarij, najboljeg redatelja, najbolju glazbu i najbolju originalnu pjesmu, kao i Emma Stone i Ryan Gosling za najbolju žensku i mušku ulogu. 'La La Land' je moderna ljubavna priča majstorski napravljena kao oda glamuru i emocijama iz filmskih klasika. Priča je to o susretu mladića i djevojke i njihovoj težnji da uspiju u gradu slavnih – jazz pijanist i nadobudna glumica odbacuju svakodnevne običaje i kreću na nesputano plesno i glazbeno putovanje upustivši se u ljubavnu aferu koja će im promijeniti živote. Film počinje tamo gdje sve inače počinje u L.A.-u: na ulici. Tu Sebastian (Ryan Gosling) susreće Miu (Emma Stone), u prometnom kolapsu uz iritantno trubljenje koje simbolizira kaos njihovih života. Oboje su fokusirani na jedva ostvarive snove koji su životna snaga tog grada: Sebastian koji pokušava ljude zainteresirati za klasični jazz u 21. stoljeću i Mia koja želi rasturiti barem jednu audiciju. No nitko od njih nije očekivao da će njihov susret biti sudbonosan i odskočna daska za ono što kao pojedinci nisu mogli ostvariti. Njihove odluke i postupci koje čine u želji za ostvarenjem svojih snova uvode nas u zanosan svijet u La La Landu koji nam uz pomoć svijetla, boje, zvuka, glazbe i teksta pokazuje put do sreće kojoj svi mi težimo…i bol zbog neostvarenih želja koje nikada nećemo prežaliti. Ovaj fenomenalni filmski trijumf upravo igra u domaćim kinima u distribuciji Blitza, a ulaznice možete nabaviti već danas na blagajnama CineStara ili online na stranici Blitz-CineStara.   Tema: FILM 