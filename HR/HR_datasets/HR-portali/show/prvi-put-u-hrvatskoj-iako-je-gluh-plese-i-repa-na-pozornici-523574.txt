Finac će večeras nastupati u Zagrebu, gdje je prvi put. Jedini gluhonijemi reper na svijetu, Signmark (38), stigao je u Hrvatsku. - Prošetao sam se starim gradom i oduševljen sam arhitekturom. Čak sam ujutro džogirao kraj rijeke Save - kaže reper pravog imena Marko Vuoriheimo. Nastup će imati povodom Dana Europe, a proslavit će i 100 godina nezavisnosti Finske te 25 godina diplomatskih odnosa između Finske i Hrvatske. - Već sam sa sedam godina počeo prevoditi glazbu na znakovni jezik. Moji roditelji su također gluhonijemi, kao i moj brat - kaže Signmark. S obzirom na to da su mu od bliže obitelji jedino baka i djed mogli čuti, kao dijete je počeo s njima 'izvoditi' božićne pjesme u obiteljskom domu. - Tada sam shvatio koliko je glazba moćno oružje i da spaja ljude - kaže Finac. Na znakovni jezik je prevodio glazbenike poput Michaela Jacksona, Madonnu, Metallicu, AC/DC i Bon Jovija. - Hip-hop i rap glazba su me privukli kad sam shvatio kako se tamnoputi glazbenici u Americi bore za svoja prava. Onda sam se i ja odlučio boriti za prava nas gluhonijemih - kaže Signmark. Dok on stihove svojih pjesama pokazuje znakovnim jezikom, 'njegov glas' na sceni je zapravo glazbenik i glumac Chike Ohanwe (28). Dvojac se upoznao u finskom baru, a sad nastupaju pet godina. Gluhi reper i ‘njegov glas’: Marko Vuoriheimo i Chike Ohanwe nastupaju pet godina  - Kliknuli smo iz prve jer sam ja pisao o borbi za ljudska prava, pa smo shvatili da bismo mogli nešto pokrenuti - kaže Chike. Signmark se 2009. natjecao na finskom glazbenom natjecanju za Eurosong, gdje je završio na drugome mjestu. Osim glazbom, reper se 25 godina bavi hokejom na ledu. - Ne osjećam se zakinuto spram ostalih sportaša. Također igram košarku, a ljeti volim i ribolov - kaže Signmark. Tijekom godina ignorirao je sve one koji su sumnjali u njegov uspjeh. Živi sa suprugom s kojom ima dvije kćeri. 