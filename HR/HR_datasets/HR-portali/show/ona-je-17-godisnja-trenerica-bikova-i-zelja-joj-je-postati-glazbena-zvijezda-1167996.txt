RTL-ov novi glazbeni show 'Zvijezde' privukao je brojne zaljubljenike u note. Pred žirijem su na audicijama nastupili pjevači koji bi voljeli postati uspješni na hrvatskoj glazbenoj sceni. A dok ne ostvare svoje snove, bavit će se poslovima koje vole… Mlada Dalmatinka Antonela Bekavac nada se prolasku u drugi krug natjecanja. Uvjerena je će žiri pohvaliti njezinu boju glasa i izbor pjesama, baš kao što to govori i njezina majka, koja joj je najveća potpora. Ova 17-godišnjakinja iz Žeževice u okolici Šestanovaca već se proslavila u medijima kao uzgajivačica i trenerica bikova. Mediji su pisali o njoj i njezinom biku Krilanu, koji je osvojio brojne nagrade na „bikijadama“ u Hrvatskoj, Bosni i Hercegovini i Srbiji. Ibrahim Muslić (22) rođen je u Njemačkoj, nekoliko je godina živio u Bosni i Hercegovini, a već 9 godina živi u Osijeku s majkom i bratom. Još je kao klinac sanjao da će se baviti i pjevanjem i nogometom. Svoj je prvi pjevački nastup imao s 5 godina u mjesnom domu, no pjevanje je ostavio postrani zbog nogometne karijere kao golmana. Sada radi kao trener osječkog nogometnog kluba iz niže lige, no glazba ga još uvijek privlači. Iako trenutno radi kao dispečer, Miro Lozar (23) iz Delnica po struci je medicinski tehničar. Voli svoj posao medicinskog 'brata' jer, kako kaže, iz prvog reda gleda kako liječnici spašavaju živote drugih ljudi. Miro je član rock benda, iza sebe ima nekoliko svirki po klubovima i natjecanjima s ostalim demo bendovima. Smatra da je otac harmonikaš 'kriv' što voli glazbu, koji ga je tako indirektno potaknuo da se bavi pjevanjem. I Josip Merlak iz Čakovca sanja o uspješnoj karijeri pjevača, ali i kao koreografa i plesača s obzirom da se bavi cheerleadingom i gimnastikom. Ovaj 21-godišnji Čakovčanin prijavio se isključivo radi zabave i stjecanja novog iskustva te vjeruje da ga pred žirijem neće uhvatiti trema jer u svojim nogama ima stotine nastupa na natjecanjima. Koga će žiri showa 'Zvijezde', u kojem sjede Tony Cetinski, Massimo, Maja Bajamić, Mirela Priselac Remi i Goran Lisica Fox, pustiti u drugi krug natjecanja, a kome poručiti da i dalje vježba glas, doznat ćemo u ponedjeljak, 8. svibnja u 20 sati na RTL-u! 