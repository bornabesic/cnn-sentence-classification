Manntra „Bijeli prah“ –  zanimljiva žestoka balkan rock kombinacija, iza sebe imaju dva albuma Manntra je kao vizija, nastala 2011. godine u Umagu, kada su se okupili Marko M. Sekul (vokal i gitara), Zoltan L. (bas) i Andrea K. (bubnjevi). Članovi benda su kroz eksperimentiranje i razmjenu ideja pronašli svoj zvuk u spoju žestokog rocka i moderne elektronike začinivši sve to elementima folk i etno glazbe. Tako je nastao spoj kojeg su jednostavno nazvali "Balkanski Rock". Iza sebe imaju dva studijska albuma, "Horizont" i "Venera", te nekoliko zapaženih singlova poput "Kiša", "Horizont", "Mornar" i "Vila", a trenutno pripremaju treći album. "Volimo to što radimo i volimo na taj način pomagati ljudima." - kažu u Manntri. Gitarist Marko Purišić o planovima za budućnost kaže: "U bližoj se budućnosti vidimo na nekom otoku na Jadranu kako gledamo u more dok se srdela okreće na roštilju. No budućnost svakako nosi i sviranje, te pisanje nove glazbe." NoA „Sve što želim“ – talentirani klavijaturist i autor Elvis Sršen, pjesmu za RockOff snimao je s članovima Princeovog pratećeg benda! Pjesma "Sve što želim" je autobiografska, melankolična neo soul priča o nemogućoj ljubavi. Gosti na pjesmi su Michael Bland i Sonny Thompson, bubnjar i basista Princea koji su s njim snimali i svirali sve hitove u '90-tima. Na pjesmi su još i gitarist Al Duke, te cure iz gospel zbora Mihovil iz Splita: Antea Žure, Julijana Vujević i Lucia Pauk. NoA, odnosno Elvis Sršen, hrvatski je pjevač, multi-instrumentalist, aranžer, skladatelj, tekstopisac i glazbeni producent. Veliku ulogu na njegovom nadolazećem debi albumu je odigrao njegov bliski prijatelj, ko-producent i bubnjar, Jan Ivelić (poznat po suradnji s TBF-om i Dinom Dvornikom). Uz talentiranog mladog basista Antu Jurinovića (koji je svirao s legendarnim Joeom Zawinulom) i Ala Dukea (Waveform, Galeria) na gitari, počeli su snimati album u ljeto 2011. godine. Paralelno sa studijskim snimanjem Jan i NoA formirali su bend pod nazivom "FUNK BLASTERS" i počeli svirati funk, pop i rock standarde po malim klupskim pozornicama, također isprobavajući novi autorski materijal pred publikom. Specijalni gost i pridruženi član benda je legendarni Dvornikov suradnik i mentor Mr. Baucho na saxofonu. "Nema posebnog motiva za moje bavljenje glazbom, to je jednostavno ono što ja jesam. Glazba je ono što me pokreće."-  iskren je Elvis. Radio Aktiv „Stvarnost između reklama“ - već etablirani ska rock bend, iza sebe ima dva albuma, kao i nominaciju za Porin Radio Aktiv je pulsko-zagrebački rock/ska/reggae bend okupljen 2009. godine. U nepunih 6 godina postojanja odsvirali su više od 100 koncerata, osvojili brojne nagrade i priznanja (HGF 2011., HR Demo Klub 2011., nominacija za Porin 2013., Fender Mega Muzika 2013.), te objavili dva albuma u izdanju Spona/Aquarius (Grije nas isto sunce - 2012., Stvarnost između reklama - 2015.), a njihovi singlovi ostvarili su značajan uspjeh na top-listama diljem Hrvatske. Pjesma „Stvarnost između reklama“ kroz prepoznatljivi ska/reggae ritam progovara o kontrastu društvenih (ne)prilika svakodnevice. "Motiv za bavljenje bilo kakvom vrstom umjetnosti je kreativni nagon, potreba za izražavanjem i komunikacijom - tako je i u našem slučaju bavljenja glazbom." - kaže Brane iz Radio Aktiva. Manntra, NoA i Radio Aktiv će se, kao i ostatak finalista projekta Karlovačko RockOff, zagrebačkoj publici predstaviti nastupom uživo u rujnu. Nakon nastupa svih finalista, stručni žiri u sastavu Hrvoje Horvat, Ivan Dečak (Vatra), Jadranka Ivaniš Yaya (Jinx), Damir Martinović Mrle (Let3) i Srđan Sekulović Skansi, odabrat će pobjednika Karlovačko RockOffa 2015. Lokaciju kao i vrijeme nastupa otkrit ćemo na vrijeme! Više informacija o glazbenoj platformi Karlovačko RockOff možete saznati putem službene Facebook stranice ili na web stranici www.karlovacko.hr/karlovackorockoff/. >>Karlovačko RockOff predstavlja finaliste Judette, Kopito i Ludwig >>Karlovačko RockOff predstavlja finaliste DarkvuD, Grettu i Jam Ritual