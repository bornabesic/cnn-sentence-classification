– Nisam očekivala pobjedu, ali sretna sam što sam uspjela sve nasmijati, a to je i cilj ovog showa. Najveće kritičarke, moje prijateljice, rekle su mi nakon nastupa da će mi sad naći gažu na nekoj svadbi – rekla je Hana Hegedušić, koja je transformacijom u Mladena Grdovića zaradila najveći broj bodova u prvoj emisiji omiljenoga zabavnog showa Nove TV “Tvoje lice zvuči poznato”. Kao pobjednica prve emisije, Hana je odlučila da će Nova TV donirati 10 tisuća kuna udruzi “Novi put“ iz Varaždina. Izvedbom pjesme “Bolje živim nego ministar”, Hana je vjerodostojno prezentirala Grdovićev stas, ali i glas, te osvojila i publiku i žiri. – Mladen Grdović mi je poznat otprije. Čak sam davno snimala prateće vokale za jedan njegov album, ali inače ne slušam njegove pjesme pa sam se za nastup pripremala slušajući ga i gledajući live nastupe na YouTubeu – otkrila je Hana. Njezin nastup posebno se svidio Sandri Bagarić, koja ju je usporedila s hit–izvedbom u prvoj sezoni popularnog showa. – Ovakav je bum napravila Minea s Joletom i o tome se pričalo cijelu prvu sezonu. E ti si sad zaista ... Vau! Što se tiče vokala, nemoguće je da to nije bio playback – oduševljena je bila Sandra. Drugo mjesto pripalo je Damiru Kedži koji se također transformirao u suprotni spol. Veliku bodovnu podršku i žirija i kolega dobio je izvedbom pjesme Britney Spears, “Oops…! I Did It Again”. Trećeplasirana u prvoj emisiji bila je Lana Jurčević s izvedbom pjesme “La Tortura” za koju se transformirala u latinozvijezdu Shakiru. Žanamari Perčić probila je led vokalnom izvedbom pjesme “Bitanga i Princeza”, ali i fizičkom pretvorbom u Željka Bebeka. Rasnom je transformacijom oduševila Ana Maras koja se pretvorila u legendarnu pjevačicu Gloriju Gaynor i sjajno otpjevala pjesmu “I Will Survive”. Žiri je blagonaklono ispratio i nastupe Mattea Cetinskog, koji je otpjevao hit “Daj obuci levisice” Daniela Popovića, Filipa Dizdara koji se transformirao u Will.I.Ama te repera Fil Tilena koji se potpuno uživio u transformaciju u Thomasa Andersa iz grupe Modern Talking te izveo njihov veliki hit “You’re My Heart, You’re My Soul”. Potom je prisutnima otkrio malo poznatu činjenicu da njemački glazbenik govori i hrvatski jezik jer mu je baka rodom iz Nove Gradiške. Sljedeća epizoda donosi nove zanimljive transformacije, ali i jednu novost u showu. Prvi će se put dvoje natjecatelja transformirati u istu osobu, i to u istoj epizodi. Naime, i Žanamari Perčić i Ana Maras u idućoj epizodi pretvorit će se u Severinu. >> Sandra Bagarić: Ja sam sebi savršena, a na to i moj suprug kima glavom 