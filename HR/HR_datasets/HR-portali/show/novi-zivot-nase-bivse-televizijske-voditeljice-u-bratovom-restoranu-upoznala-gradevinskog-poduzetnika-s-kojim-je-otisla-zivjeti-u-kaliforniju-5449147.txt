Svoje bajkovito vjenčanje na Kineskoj plaži u San Franciscu, gdje se voditeljica, producentica i modna blogerica Petra Nižetić nedavno udala za svoju veliku ljubav Franu Mastelića, opisala je kao “spontano, intimno i bajkovito”. A zbog Frane se Petra prije nekoliko mjeseci odlučila na život u Americi koji joj itekako odgovara i koju svakim danom sve više istražuje. - Kiša je pljuštala cijeli dan bez prestanka. Pokisli smo nekoliko puta do dolaska na China Beach, mjesto na kojem se trebala održati ceremonija vjenčanja. U trenutku kad smo zakoračili na plažu, viši autoriteti su se smilovali i zaustavili kišu. Kažu da je kiša dobar znak. ‘Pokisla mlada, sretna mlada’, želim vjerovati u tu talijansku narodnu izreku. Inače, China Beach nam je oboma omiljeno mjesto u San Franciscu. Frani jer tamo već godinama rekreativno pliva sa svojim društvom, a meni jer je nekako izolirana od najezde turista, a ima predivan pogled na Golden Gate Bridge koji je bio sasvim pokriven maglom na dan našeg vjenčanja - opisala je Petra.   A kako je oduvijek poznata po svom osebujnom i istančanom modnom ukusu, i vjenčanica je bila njezina kreacija. Naime, predivnu haljinu koju je pronašla u jednom vintage butiku pretvorila je u dugačku suknju na koju je odjenula običnu bijelu T-shirt majicu.   - Franin je kum bio njegov dugogodišnji prijatelj Nenad Baračkov, a moja kuma je Kristina Sajko Dvornik, draga prijateljica koju sam upoznala u Hrvatskoj prije više od deset godina i otada se redovito viđamo ljeti. Sudbina nas je nekako spojila tako da smo sada obje udane za Dalmatince u Kaliforniji. Bilo je tridesetak uzvanika, uglavnom Franinih prijatelja - ispričala je Petra. Kako na vjenčanje u San Franciscu nisu mogli doći Petrini roditelji i brat Luka, kao ni njezina najbolja prijateljica i ‘hrvatska kuma’ Marijana Batinić s kojom je napravila prve televizijske korake, supružnici planiraju i svoje “hrvatsko vjenčanje”. - Hrvatsko vjenčanje za obitelj i prijatelje vjerojatno će opet biti spontano i nadam se - sunčano - najavila je Petra, dodajući da se unatoč velikoj udaljenosti, sa svojim najmilijima u Hrvatskoj, zahvaljujući danas svima dostupnoj tehnologiji, često čuje i vidi. - Ipak sam ‘old school’ tip kad su te stvari u pitanju pa im nerijetko poštom šaljem rođendanske čestitke ili razglednice - tvrdi. Petra i Frano obožavaju putovati pa će sljedeće putovanje biti ujedno njihov ‘honey moon’, no još se nisu odlučili za destinaciju. Ali, kako kaže Petra, oboje su veliki pustolovi i vole iznenađenja.   A za samu prosidbu, blogerica je kratko rekla da je bila - romantika na kvadrat, iako je najromantičnija stvar koju je Frano napravio za nju bilo rukom pisano pismo kojom ju je potpuno osvojio. No, i samo upoznavanje s mladim vlasnikom građevinske tvrtke u Americi i bivšim košarkašem sinjskih korijena bilo je fatalno. - Upoznala nas je zajednička prijateljica Mari pretprošlo ljeto u komiškoj Fabrici, restoranu moga brata Luke. Izgledalo je tako da nikad ne bih pomislila da ću samo godinu i nekoliko mjeseci kasnije odgovarati na ovaj intervju iz San Francisca, s vjenčanim prstenom na ruci. Osvojio me time što je bio drugačiji od svih frajera koje sam do tada upoznala, imao je taj sinjski naglasak i mirnoću koja se rijetko viđa. I da, govori španjolski. Mislim da je to bila točka na ‘i’ - kaže Petra.   A zbog ljubavi prema Frani ni odluka o preseljenju u Kaliforniju, gdje je otputovala početkom listopada, nije bila teška jer išla je, kaže, tamo gdje je vuklo srce. - Moram priznati da se nije teško priviknuti na život u Kaliforniji. Kvaliteta života je na prilično visokoj razini, klima je jako ugodna, društvo je izrazito liberalno, no za moj ukus ipak malo prekapitalistički nastrojeno. Još se uhodavam. Došla sam prije dva mjeseca tako da još sređujem stan i svoj status ovdje. Radim na nekim projektima u Hrvatskoj, pišem blog, a u slobodno vrijeme istražujem San Francisco koji je jedan od najljepših gradova u kojem sam imala priliku živjeti. Zanimljivo, uvijek završim negdje uz more. To mu je također jedan veliki plus - naglašava Splićanka koja je neko vrijeme živjela i studirala Televizijsku produkciju u Barceloni. A prisjećanje na studentske dane u predivnom španjolskom gradu i danas u Petri izazove nostalgiju. - Ta godina i kusur u Barceloni je bila jedna od najljepših u mojem životu. Pamtit ću je po neopterećenim studentskim danima, divnim ljudima iz svih krajeva svijeta koje sam imala priliku upoznati, glazbenim festivalima i ponovnoj spoznaji (prva je bila nakon završenog Pravnog fakulteta) da se upornošću sve može. Naime, bez gotovo ikakvog predznanja jezika, nakon manje od godinu dana branila sam svoj projekt 45 minuta na španjolskom pred profesorima. Grad je to u koji ću se uvijek rado vraćati - sigurna je Petra.   No, u Kaliforniji Petra već ima svoja omiljena mjesta i destinacije. - U San Franciscu obožavam Ocean Beach, gdje često meditiram, meksičku četvrt Mission, gdje hranim oči genijalnim street artom, nepca odličnim street foodom, a uši kakvom live svirkom. Obožavam i Golden Gate Park, gdje je nekoliko izvrsnih muzeja, poput The California Academy of Sciences i Young Museum. Cijela je Kalifornija jedan veliki nacionalni park i zato koristimo svaki slobodan trenutak da je što detaljnije istražimo. Najviše od svega me se dojmila Mrtva dolina - nabraja Petra.   Posljednjih godina Petra je poznata po svom vrlo čitanom blogu ModaKomoda, na kojem piše različite teme vezane uz modu, putovanja i glazbu, a inspiracije joj u Americi ni najmanje ne nedostaje. Usput, otvaraju joj se i novi projekti u koje su uključeni brat Luka i prijateljica Marijana. - Dobra stvar kod bloga, za razliku od drugih poslova, je to što kud ideš ti, ide i on s tobom. Blogirati možeš s bilo kojeg kraja svijeta, potrebna ti je samo inspiracija i internet, što ja još, hvala Bogu, imam. Moram priznati da sam ga malo zapostavila u posljednje vrijeme, no nadam se da ću se uskoro vratiti u ritam. Veselim se novim projektima vezanim uz dizajn interijera na kojima radim s mojim bratom Lukom i mojom hrvatskom kumom Marijanom Batinić, koji će ugledati svjetlo dana početkom 2017. godine na ModaKomoda blogu - najavljuje Petra.   A kad je o modi riječ, kaže da je svoj neuobičajen modni stil naslijedila od majke Tamare koja joj je bila prvi modni uzor. - Moja majka Tamara zasigurno je žena od koje sam naslijedila puno stvari, među kojima strast za kuhanjem, modom, umjetnošću i još puno toga. Ono što me uvijek iznova oduševljava je to s kakvom se ona nonšalancijom odijeva i uvijek, ali baš uvijek, nabaci taj neki detalj koji cijelu priču začini i da joj osobni pečat. Isto to radi i s hranom. Ubaci neki začin koji jelu udahne potpuno novu dimenziju - s puno ljubavi kaže Petra. Još jedna Petrina velika ljubav je televizija, zbog čega se prije nekoliko godina odlučila na studij televizijske produkcije u Španjolskoj. - Sigurna sam da će svaki projekt koji radim u životu oživjeti tog malog producenta u meni. Malo sam se umorila od televizije, možda zbog toga što na hrvatskim dalekovidnicama više ne prolaze formati koje bih osobno voljela raditi. Sve se vrti oko istoga, red sapunice, red licencirane emisije, red vijesti. Trenutačno me više zanimaju neke druge stvari, poput dizajna interijera, vrtlarenja, fotografiranja i slično. Ideja je milijun, a vremena premalo za sve ono što bih htjela realizirati - priznaje Petra. Iako je uzela stanku od televizije, javnosti je postala poznata upravo po inovativnoj i vrlo gledanoj emisiji “Po ure torture”, koju autorski potpisuje s Teom Peričićem i Marijanom Batinić. - “Po ure torture” je bio moj najdraži projekt u životu i tako će, vjerujem, ostati zauvijek. Bili smo mladi, slobodni i prgavi entuzijasti koji su samo iskreno radili ono što vole, ljudi su to prepoznali i instantno zavoljeli. Nećemo se lagati, više nismo ništa od toga, a i televizija se jako promijenila. Nažalost, već godinama nema emisije koja će pomicati granice kao što smo nekad to radili mi ili Knjaz, a prije svih nas Pervan, Top lista nadrealista i dr. Iskreno se veselim nekim novim klincima koje bih mentorirala s Teom Peričićem i Marijanom Batinić, koautorima emisije ‘Po ure torture’. To bi recimo bilo zanimljivo - smatra Petra. A iako je završila na televiziji, Petra je usporedno studirala pravo, koje je uspješno završila, iako se time nikad nije ozbiljno bavila. - U Hrvatskoj se nikad nisam poželjela baviti pravom, ali recimo da mi se američki pravosudni sustav čini zanimljiv. No, nedovoljno da se počnem baviti pravom pod stare dane - iskrena je Petra. A kad su u pitanju neostvarene ambicije, Petra ih, kao i svi uspješni ljudi, ima na pretek. No, majčinstvo je ona najljepša koju si priželjkuje. - Što je čovjek bez ambicije? Želja mi je da uvijek imam neku latentnu ambiciju koja me tjera da budem produktivna, ali nikako ne bih htjela da me ona pojede. Mislim da je u životu najvažnije naći balans između karijere i obitelji, a to je u današnje vrijeme jako teško. Naravno, htjela bi se ostvariti i kao majka - zaključila je.