U velikom finalu četvrte sezone showa 'Tvoje lice zvuči poznato' pobjedu je odnijela miljenica publike Nives Celzijus! Kraljica transformacija u posljednjoj emisiji svojom izvrsnim nastupom kao Anthony Kiedis iz Red Hot Chili Peppersa zapalila je atmosferu u studiju i iza sebe ostavila drugoplasiranog finalista Bojana Jambrošića. Nives je prestigla i glumicu Miju Anočić Valentić, koja je u finale ušla kao prvoplasirana, ali završila na trećem mjestu, dok je Mario Roth završio show na četvrtome mjestu. Inače, u ovoj sezoni Mia Anočić Valentić odnijela je ukupno tri pobjede, dok su Mario, Bojan i Nives imali su po dvije. U finalnoj emisiji gostujuća članica bila je Indira Levak, dok je Mario Petreković zamijenio Sandru Bagarić. TLPZ/Nova Tv   Za Nives je žiri utvrdio da je najveće iznenađenje ove sezone te da je uspjela razbiti sve predrasude koje su imali o njoj. "Ja ti čestitam, bilo je stvarno jako, jako dobro. Bilo je red, bilo je hot, bilo je chilli i bilo je peppers, i čestitam ti od srca!", poručio joj je Goran, a pridružena članica žirija, Indira Levak je komentirala: "Nevjerojatno, kakva energija! Nives, stvarno si bila fenomenalna! Ti si čudo! To tvoje lice tako dobro podnosi transformacije. U budućnosti bi stvarno mogla razmisliti da prigrliš neki drugi glazbeni izričaj. Bila si baš uvjerljiva!" Tomo je rekao kako ga je od početka oduševljavala te kako je sve transformacije uspješno obavila, a Mario Petreković joj je kazao: "Sve si to odradila na jednom zavidnom nivou i napravila si vrhunski posao."   Večer je nastupom otvorio Mario Roth kao Madonna, a izveo je "La Isla Bonita" & "Pala Tute", prenosi Dnevnik.hr. - To je jednostavno čudo i Madonna bi ti pozavidjela. Imao si misiju pokazati u ovom showu koliko si odličan performer, mene si ostavio bez daha. Ovo je bilo fascinantno, fenomenalno!", oduševljena je bila Indira, a Tomo mu je poručio: "Ti si za mene jedno od najvećih iznenađenja. Tvoja energija i tvoje pjevačke mogućnosti, ali najviše od svega što me je iznenadilo jest tvoja pozitiva i to me od početka kupilo. Apsolutno fantastično!" Da je Mario talentiran, potvrdio je i Mario Petreković: "Fenomenalno, to je ono što trebamo! Izgled fenomenalan! Ja sam radio s malim, mali je talent!"   Bojana Jambrošića vidjeli smo kao Dolores O'Riordan iz rock sastava The Cranberries. Sav u zlatu, oduševio je nastupom s pjesmom "Zombie", a Mario je ustanovio da mu je bilo je jako drago raditi s Jambrošićem i da je došao u finale jer je to zaslužio i jer je uspio 'pobijediti sebe u puno stvari'.   Indira je ostala iznenađena njegovom ekspresijom lica te je istaknula: "Sav fokus je bio na tvom vokalu koji je stvarno fenomenalan i vjeruj mi da si ti po meni vokalno najjači u ovom showu. Poslije ovog showa bit ćeš najtraženiji u gradu." Tomo je zaključio kako je ostvario nevjerojatan rast od prve do zadnje epizode: "Zbilja sam ponosan na tebe jer si iskoristio sve što ti se ovdje pruža i pokazao si se fantastičnim izvođačem", poručio mu je Tomo, a Goran je dodao: "Ti si savršeno uspio prenijeti ovu bol i frustraciju irskog naroda u borbi za njihovu nezavisnost. Ti si tome pristupio. Glumački si ušao u to. Bio si sto posto unutra od početka do kraja, sa svim kvalitetama koje imaš. Ja ti skidam kapu i čestitam od srca." Mia Anočić Valentić sudjelovanje je zaključila ulogom Kylie Minogue i pjesmom "In Your Eyes". "Volim ovu pjesmu i volim tvoju haljinu! Vokalno je bilo malo klimavo, ali ostalo svaka čast ekipi koja je bila s tobom. Kylie slatkica, ima senzualne pokrete, skinula si je", komentirala je Indira, a Tomo je zaključio da je pokazala što znači biti dobar glumac u ovakvom formatu. "Želim ti čestitati na cijelom pojavljivanju u ovom showu. Od glumačkog pristupa, do savladavanja plesnih i pjevačkih tehnika, bila si jedan od izvođača koji je na žiriju ostavio jedan dojam koji nikada nećemo zaboraviti", poručio joj je Goran.   Ivana Mišerić i Dalibor Petko utjelovili su sestre Encarna i Toñi Salazar iz grupe Azúcar Moreno s pjesmom "Bandido". Goran je zaključio da su bili predivni, a Tomo im je poručio: "Apsolutno ste uveselili ovaj show."   Ana Gruica i Danijel Bilić utjelovili su pak Gibonnija i Josipu Lisac s pjesmom "Nek' se dijete zove kao ja' i nasmijali žiri do suza.  Tomo je konstatirao da je ovo njihov najbolji nastup, a Goran je dodao: "Žao mi je što nije bilo ovakvih točaka više! Bili ste beskrajno duhoviti!". Danijel je na kraju zaključio kako je sada potvrdio činjenicu da ne zna pjevati, a Ana Gruica kazala je kako će morati snimiti pjesmu u inat svima.