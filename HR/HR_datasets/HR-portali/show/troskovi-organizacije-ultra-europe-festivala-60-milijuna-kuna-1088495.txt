Troškovi organizacije 4. festivala elektronske glazbe Ultra Europe u Splitu i na otocima od 14. do 20. srpnja iznose oko 60 milijuna kuna, a u tome je vrlo važna financijska podrška hrvatskih institucija, o kojoj djelomično ovisi i daljnji ostanak festivala u Hrvatskoj, doznaje se iz tvrtke organizatora Adria MM. Priče o mogućem odlasku Ultre iz Hrvatske i ove su se godine, kao i prošlih, iznova ''aktivirale'' mjesec-dva uoči samog festivala koji ima nesumnjivo veliku važnost za turizam, gospodarstvo i promociju Splita, županije i cijele Hrvatske. "Sigurno je da Ultra Europe festival ima vrlo pozitivne efekte na turistički promet Splita, Splitsko-dalmatinske županije, ali i Hrvatske u cjelini. Također, tu su i znatni promotivni efekti za Hrvatsku kao turističku destinaciju te je u skladu s time HTZ kroz ''Program potpore manifestacijama'' taj festival u 2014. podržao sa 600 tisuća kuna, u 2015. s 900 tisuća kuna, dok se za ovu godinu pregovara podrška u sklopu aktivnosti udruženog oglašavanja od 600 tisuća kuna", iznose iz Glavnog ureda HTZ-a. Napominjući kako detalje iz strukture troškova organizacije ne mogu iznositi zbog poslovnih tajni i ugovornih obveza, direktor komunikacija Festivala Luka Jureško ističe da im je najvažnija potpora hrvatskih institucija te da su, kako kaže, "izuzetno zadovoljni potporom koju pružaju grad Split i županija i nadamo se da će i Ministarstvo turizma te HTZ prepoznati važnost koju Ultra ima za hrvatski turizam i gospodarstvo te ga također poduprijeti". Naglašava i da će organizatori i partneri učiniti sve kako bi festival i dalje ostao u Hrvatskoj, ali i da je rano reći hoće li taj festival i iduće godine biti u Hrvatskoj jer to, osim o vlasnicima licencije, američkoj produkcijskoj organizaciji Worldwide Entertainment te ponudama za organiziranje tog festivala na drugim lokacijama u Europi, ovisi i o podršci hrvatskih lokalnih i državnih institucija. "Nije lako zadržati Ultru u Hrvatskoj, jer rast i popularnost festivala osim većih troškova donosi i sve veći broj ponuda zemalja koje ga žele preuzeti, pa tako tih ponuda ima i ove godine iz velikih europskih metropola", kaže Jureško . Festival bi u Splitu trebao biti i iduće godine, no to će se, kako kažu, najvjerojatnije znati tek iza jeseni, odnosno do kraja ove godine, kada se takve odluke donose. "Ono što je sigurno jest da je Ultra Europe svjetski prepoznat festival, čija je popularnost neupitna. I ove se godine stadion Poljud već sada lijepo puni, očekujemo još više posjetitelja i više potrošnje", kaže Jureško iznoseći kako se samo u srpnju zbog Ultre turistički promet u Splitu povećava za više od 30 posto. Objašnjava i da se velika globalna popularnost tog festivala, na kojem se ove godine u sedam dana očekuje više od 150 tisuća posjetitelja iz više od 140 zemalja svijeta, temelji na konceptu i znanju vlasnika licencije, lokalnih organizatora i svjetski poznatih producenata koji dolaze zbog toga u Hrvatsku, od kojih neki rade i za američki Super Bowl. "Vrijednost njihovog 'know-how' koncepta ogleda se i u već dugoj, četrnaestogodišnjoj tradiciji prvog Ultra festivala u Miamiju, koji je i nakon toliko godina ove godine opet proglašen najboljim festivalom u svijetu i opet je rasprodan", zaključuje Jureško. >>Zbog prirodnih ljepota Split se izdvojio od ostalih Ultra festivala