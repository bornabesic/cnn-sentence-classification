Zaputili smo se u Ljubljanu da bismo pronašli glumca Chucka Norrisa (77). Usput smo pričali kultne viceve, a prvo smo svratili u restoran u kojem je Norris večerao. - Chuck nam je u restoran upao bez rezervacije, ali Chucku ionako ne treba rezervacija - rekao nam je Gregor Podlipnik, zaposlenik restorana Strelec. Dodao je kako su glumac i njegova supruga Gena O’Kelley (54) vrlo jednostavni i skromni ljudi. - On je toliko diskretan da ga gosti nisu ni primijetili, ma nisu se ni fotografirali s njim - kaže Gregor. Uz bračni par su bili njihovi prijatelji Larry i Kyle, a častili su se delicijama poput crvene marinirane pastrve, artičokama s kremom od luka, crnim tartufima i fileom romba s cvjetačom. Gospođa Gena zahtijevala je bezglutensku hranu, a Chuck je izričito tražio vodu iako su mu nudili kvalitetna vina. Veselo društvo iskeširalo je oko 1500 kn za večeru na streljačkoj kuli. Šuška se da je glumac ostavio i veliku napojnicu. - Ne smijemo vam otkriti koliko smo dobili, ha ha. Chuck nam je poklonio i svoje dvije fotografije s potpisom - rekao je zaposlenik restorana. Dodaje kako Norris nije zbijao šale na svoj račun, a restoran za sada nema u planu označiti mjesto gdje je sjedio kultni Chuck.  Iako je supruga američkog predsjednika Donalda Trumpa (70) Slovenka, glumac nije imao potrebu komentirati Melaniju (47). Nakon restorana smo se zaputili u okolicu Ljubljane, gdje Norris snima reklamu za talijansku automobilsku marku. Njemu, naravno, neće trebati dvojnici bude li izvodio vratolomije po cesti. Glumac je u Sloveniju došao u organizaciji tamošnje produkcijske kuće koja nam zbog ugovora o tajnosti ništa nije smjela reći. Doznali smo samo da Chuck u 'deželi' ostaje do ponedjeljka. Ispraćeni kišom pomirili smo se da nismo ulovili Chucka, jer Chuck u biti može uloviti samo nas. No barem nismo u povratku čekali na slovenskoj granici. 