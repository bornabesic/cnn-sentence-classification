Jučerašnja vijest da je Ben Affleck odustao od režiranja nadolazećeg filma o Batmanu ostavila je mnoge bez riječi. Naime, jedino i samo se Affleck spominjao kao redatelj već poduže vrijeme. No kako se čini, njegov prelazak iz redatelja filma u producenta ostavio je jedan propisan vakuum na redateljskoj poziciji. Kako je Zack Snyder zauzet snimanjem nastavka 'Batman v Superman', a James Wan je preuzeo ekranizaciju Aquamanovih avantura, Warner Bros. se našao pred problemom - kojeg redatelja sada naći? Među imenima koja su krenula kolati Hollywoodom pojavila su se i neka znana, kao i neka manje poznata. Tako su na uži popis dospjeli naredni redatelji: Matt Reeves, Mira Nair, David Fincher, Denis Villeneuve, Gavin O'Connor, Duncan Jones te Darren Aronofsky. Matt Reeves ove godine se vraća u kina s filmom 'War for the Planet of the Apes', no njegovi daljnji projekti nisu objavljeni, pa je posve moguće da bi se redatelj mogao prihvatiti Viteza Tame. Mira Nair, David Fincher i Denis Villeneuve su sve izvrsni redatelji, no budimo iskreni, nisu ljudi koji se bave akcijskim filmovima te je malo vjerojatno da bi ih se odabralo (premda bismo mi istinski bili oduševljeni odabirom Villeneuvea kao redatelja). Duncan Jones je redatelj koji nam je donio prošlogodišnji 'Warcraft', no nakon mlakog prijema tog filma, čini se da se neće toliko brzo vratiti spektaklima. Ipak, Jones je poznat po svojim relativno jeftinim filmovima. Posljednja dva redatelja, kao i Matt Reeves, su najizgledniji. O'Connor je već surađivao s Affleckom (u izvrsnom prošlogodišnjem sleeper hitu 'Računovođa'), pa bi bez problema mogao još jednom ponoviti uspješnu suradnju, dok je Aronofsky godinama bio uključen u snimanje filma o Supermanu te mu je jasno koji su problemi sa snimanjem filma o jednom superheroju. Za koga god se producenti Warner Brosa.(s Affleckom među njima) odlučili, imat će težak posao. Batmana ćemo prije njegovog solo filma vidjeti u filmu 'Justice League-u' gdje će se Vitez Tame boriti protiv negativca Steppenwolfa. Film u kina dolazi u jesen ove godine, a prije nego što ga pogledamo našu će pažnju plijeniti i 'Wonder Woman', koja u kina dolazi početkom srpnja 2017. godine. Tema: FILM 