Nakon sjajne izvedbe u Splitu s kojom su oduševili sve, "Naša bila štorija" dolazi u Zareb 11. svibnja, u KC Dražen Petrović, s početkom u 20 sati. Publika je dvadesetominutnim ovacijama u Splitu pokazala koliko joj se svidio mjuzikl "Naša bila štorija". Kraj koncerta su svi dočekali na nogama pjevajući i plešući, a sami izvođači nisu mogli sakriti svoje emocije i sreću. Radnja se odvija u sedamdesetim godinama, a u središtu radnje je mladi par - direktorova kći Ane Carić (Severina) i nogometaš Hajduka Duje Duplančić (Goran Karan). Splitska izvedba izazvala je oduševljenje, a mediji su ga proglasili 'mjuziklom bez ijedne krive note'. Ovaj veliki projekt je okupio sjajnu zvjezdanu postavu i broji čak 34 izvođača na pozornici gdje glavne uloge imaju Severina, Goran Karan, Danijela Martinović, Giuliano, Tedi Spalato, Stefan Kokoškov, Mirella Meić, Zorica Bučić, Joško Ševo te ostali mladi glumci i plesači. Za kostimografiju je zadužena Matija Vuica, režiju Nina Kleflin, a koreografiju Dejan Jakovljević. Odlični Joško Ševo je bio narator ove romantične štorije o zabranjenoj ljubavi splitskih Romea i Julije "kad je svit bija veći, a Split manji". Ovaj mjuzikl je specifičan po još jednom detalju, a to je da se ukus publike poklopio s ukusom kritičara koji su bili puni riječi hvale za cijeli ovaj projekt. Zadovoljstvo nakon "Naše bile štorije" govori da je publika bila željna ovakvih pjesama i pozitivnih priča, a zagrebačka izvedba se očekuje s velikim nestrpljenjem. U ožujku je izašao i album "Naša bila štorija" koji se odmah našao među najprodavanijim u Hrvatskoj. Prilikom promocije albuma Severina je kazala "Blagoslovljena što sam dio ove priče... Kad je Goran prvi put došao kod mene kući kako bi mi odsvirao ove pjesme, zatekla se kod mene i moja mater. Prva je počela plakati, a ja odmah za njom. I kad sam, prije neki dan dobila CD, a već je od tog prvog slušanja prošlo osam godina, opet sam zaplakala." Ususret zagrebačkom koncertu publika može uz pjesme koje već zna "Sta je svit", "Manta me jubav" i "Štorija" naučiti nove koje su ovih dana objavljene. Radi se o Severininoj pjesmi "Ispovid", Karanovoj "Sanjaj" i "Bila pisma" te Tedijevoj "Nisan oženija koju san jubija". 