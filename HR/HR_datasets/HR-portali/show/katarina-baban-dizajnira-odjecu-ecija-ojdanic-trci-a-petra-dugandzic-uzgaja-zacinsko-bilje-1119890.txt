Iako im naporan tempo rada ponekad ne dopušta puno slobodnog vremena, zvijezde domaćih sapunica ipak stignu uživati u svojim hobijima. Marija Borić tako uživa obrađivati svoj vrt koji bogato rodi pa glumica od ukusnih plodova redovito priprema zimnicu i staklenkama razveseli prijatelje i susjede.   – Svake godine pripremam zimnicu, ne mogu zamisliti zimu bez domaće kisele cikle, krastavaca, ajvara i pekmeza od šljiva – rekla je nedavno Marija, a i njezina kolegica Petra Dugandžić voli vrijeme provoditi u svome vrtu te vlastito uzgojenim začinima svakodnevno još ukusnijim činiti svoje kulinarske delicije. Romantične kreacije Zvijezda serije Nove TV “Zlatni dvori” sadi i povrće i cvijeće, a uživa i u uređivanju interijera pa je tako kreirala i nekoliko stolaca. Kreativnosti ne manjka ni njezinoj kolegici iz serije Katarini Baban koja uz glumu ima još jednu ljubav – dizajn te je osnovala vlastiti modni brend Lilith by Katarina Baban.  – Sve je počelo prošle godine, kada sam odlučila upisati tečaj šivanja. Kada sam vidjela da mi sve to dobro ide i da mi je zanimljivo, odlučila sam upisati Školu za modu i dizajn kako bih naučila više. Postupno je rasla ideja o osnivanju vlastitog brenda pa je tako nastao Lilith by Katarina Baban, koji je trenutačno dostupan putem društvenih mreža. Brend je ponajprije namijenjen romantičnim djevojkama koje vole nježne, ženstvene kreacije i pastelne boje – rekla je Katarina. Njezin kolega, glumac Jan Kerekeš, u slobodno vrijeme svira sa svojim prijateljima i kolegama iz benda Cold Snap. Dečki trenutačno rade na novom, četvrtom albumu, a često na njihove koncerte dolazi i njegov otac, glumac Ljubomir. Osim žestokih glazbenih ritmova, muška strana obitelji Kerekeš voli odlaziti u ribolov. Trčanjem protiv stresa Glumica Ecija Ojdanić svoje slobodne vrijeme provodi trčeći.  – Prije više od godinu dana počela sam se baviti trčanjem i ono mi je najbolje od fizičkih aktivnosti kojima sam se dosad bavila. Odlično protiv stresa, a pritom možeš trčati bilo kada i bilo gdje, trebaju ti samo tenisice i malo vremena. Stalno pobjeđuješ samog sebe i imaš neke male ciljeve – deset kilometara za manje od sat vremena pa za manje od 50 minuta... To mi je divno! Upoznala sam i neke nove ljude koje inače ne bih imala priliku jer ipak svi živimo kao mali roboti i krećemo se u sličnim krugovima. Mislim da ću se još dugo baviti trčanjem – otkrila je nedavno glumica. Zvijezda sapunice “Larin izbor” Jagoda Kumrić ima, pak, drukčije afinitete. Kada nije posvećena glumačkim angažmanima, Jagoda s mamom Sanjom organizira vjenčanja, za što su pokrenule i vlastitu agenciju.  