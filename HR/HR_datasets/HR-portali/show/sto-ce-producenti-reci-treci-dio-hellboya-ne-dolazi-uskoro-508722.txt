Sada već davne 2004. godine u kina je došao prvi film iz serijala filmova o neobičnom crvenom 'vragu' s masivnom kamenom šakom. Jasno, u pitanju je film 'Hellboy', snimljen prema motivima iz stripa Mikea Mignole. Redatelj Guillermo del Toro godinama je ustrajao i uspio je dovesti taj strip na velike ekrane. Premda nije bio osobito uspješan (na 66 milijuna troška zaradio je samo 99 bruto milijuna dolara), i dalje je donio dovoljno novca da se snimi i nastavak filma, koji je s 85 milijuna troška uspio zaraditi značajno boljih 165 milijuna dolara. Ne samo to, već je i kritika dobro nahvalila film, što se i vidi po njegovoj ocjeni na kritičarskoj stranici Rotten Tomatoes, gdje 'Hellboy 2' drži dobrih 85%. Uz to, snimljena su i dva animirana filma, koja su također požnjela uspjeh. No nakon tog perioda, nikakve vijesti o snimanju još jednog nastavka nisu se već dugo pojavile, jer ipak, franšiza nije toliko uspješna bila da bi osigurala daljnja snimanja. To se promijenilo nedavno kada je nakon 'neslužbene ankete' redatelj del Toro na Twitteru rekao svojim fanovima da se stvari i dalje kreću. Naime, kako je del Toro i sam napisao, kontaktirao je glavnog glumca Rona Perlmana te će komunicirati i s tvorcem stripa, Mikeom Mignolom da bi raspravili mogućnost snimanja trećeg (petog ako brojimo i animirane filmove) filma po redu. Uzevši u obzir koliko je Ron Perlman bio glasan glede svoje uloge i glede snimanja trojke, a i kako nema razloga vjerovati da Mignola ne želi snimanje, reklo bi se da je ovo dobra vijest. No možda je ovo samo bacanje prašine u oči. Kako redatelj, glumac i scenarist nisu ti koji odlučuju o novcu koji se treba uložiti, a devet godina je prošlo otkako smo Hellboya posljednji put vidjeli na ekranima, čini nam se da je ovaj tvit sve što će ostati od snimanja trećeg (petog) filma. Osim toga, del Toro je trenutačno više zaposlen snimanjem novog dijela 'Bitke za Pacifik'. Ako del Toro objavi vijest da se nalazi s glavešinama studija, pravovremeno ćemo vam javiti te ćemo možda i promijeniti naše mišljenje o snimanju nastavka. Tema: FILM 