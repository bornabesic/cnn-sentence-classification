- Nevjerojatno, kakva energija! Nives, stvarno si bila fenomenalna! Ti si čudo! - rekla je pjevačica Indira Levak u finalnoj emisiji “Tvoje lice zvuči poznato” nakon što je Nives Celzijus kao Anthony Kiedis izvela pjesmu “Dani California”. Posljednja transformacija donijela joj je zasluženu pobjedu u četvrtoj sezoni glazbenog showa Nove TV. - Još sam pod dojmom i nekako nemam osjećaj da se to dogodilo. Kada sam shvatila da pobjeđujem i da sam se dosta odmaknula od ostalih kandidata, nisam mogla vjerovati. Kada sam trebala izvesti pobjedničku pjesmu, samo sam pomislila da moram javiti Taishi koja je jedva čekala da vidi rezultat. Samo sam razmišljala kako mi je govorila: “Mama, ti moraš pobijediti. Ti si moja pobjednica” - govori Nives, kojoj su odmah čestitali ostali natjecatelji, svi okupljeni u studiju, potom obitelj i brojni obožavatelji. - Cijelo vrijeme su me bodrili i jako ih je pogađalo što nisam upisala više pobjeda i dobila veće ocjene žirija. To je na neki način i njihova pobjeda jer sam im bila favorit - govori pjevačica i priznaje da joj je mnogo značilo što su je fanovi uvijek branili na društvenim mrežama. - U cijeli projekt ušla sam dosta nesigurno, jer nemam osjećaj koliko sam u nečemu dobra, pogotovo na nepoznatom terenu, a imitiranje i gluma bili su mi novi izazovi. Svi su mi uvijek bili bolji i kada su uslijedile reakcije publike, pomislila sam: “Jesam li stvarno tako dobra?!“ No ako publika misli da je to dobro, onda valjda zaista jest - rekla je pobjednica i otkrila tko su joj bili najveći konkurenti u finalu. - Nismo se uopće gledali na taj način. Samo sam se nadala da će pobijediti žena. Mia mi je bila odlična u svim transformacijama i uživala sam u svakoj njezinoj izvedbi. Sve je fantastično odrađivala. Bojan se vokalno najviše približivao izvođačima u koje se transformirao - govori Nives kojoj je najdraža transformacija ona posljednja, ali ne i njezinoj djeci. - Taishi se najviše svidjela Lisica i Ylvis jer je to možda najzabavnija točka, a Leone je uvijek suzdržan, pogledao bi emisiju i samo rekao “dobro je” - smije se 35-godišnjakinja koja i nakon završetka showa neće imati mnogo slobodnog vremena. - Angažirana sam u nekim novim projektima koji su možda malo zahtjevniji, ali snaći ćemo se. Djeca će biti na moru s Dinom ili mojom mamom, ali često ću ih posjećivati između koncerata ovog ljeta - zaključuje Zagrepčanka koja za obožavatelje priprema i ljetnu poslasticu - novu pjesmu.