Jedinstvena i čarobna večer, samo su neke od riječi kojima se može opisati treći po redu koncert Harija Rončevića u hramu glazbe, Koncertnoj dvorani Vatroslav Lisinski. Dalmatinski šarmer, romantičar, ali i jedan od najuspješnijih kantautora, sinoć je prepunoj dvorani poklonio još jedan izniman nastup, čime je stavio točku na i dvadesetogodišnjeg glazbenog rada. Miljenik publike, nikoga nije ostavio ravnodušnim, a gotovo tri sata koncerta, bilo je premalo za predstaviti još puno toga lijepoga iz bogate karijere. Treći koncert u Lisinskom, Hari je otvorio u svom prepoznatljivom šaljivom stilu, nakon kojega je uslijedila prva pjesma 'Amerika' koju je izveo solo na gitari, a nakon toga je publiku dignuo na noge sa svojim bendom otpjevavši veliki hit 'Getanin', kao i mnoge druge 'Moja kraljice', 'Nisi ti dovika za jednog čovika', 'Uzalud je sve', 'Kada jednom ovom zafalim se tilu', koje su proizašle iz njegove autorske radionice. Uživao sam i prepustio se trenutku, a vidim da je i publika uživala, što mi je najvažnije od svega. Još jednom hvala svima, što su mi priuštili ovakvu nezaboravnu večer i trenutak u životu. Fantastičan koncert, gotovo tri sata, emocija i sreće, što ću obećajem ponoviti ovoga ljeta, 19.07. nastupom u Solinu, na Gradini.', kazao je Hari. Kako je i najavljivao, na pozornici Lisinskog pridružila mu se jedinstvena klapa Larus, sa kojom je otpjevao pjesme 'Zemlja i stina', te 'Aj će, volin te', a za koje je rekao, 'Članovi klape Larus bili su mi velika podrška i uživao sam pjevajući zajedno sa njima, kao i djevojke iz gudačkog kvarteta, koje su svoj dio odradile fenomenalno i profesionalno. Uz klapu Larus, iznenađenje večeri bio je vrhunski harmonikaš i Harijev veliki prijatelj Vinko Didović, kao i Ivan Božičević koji se pobrinuo za gudačke aranžmane, te je ujedno bio i pratnja na klaviru. Glazbeni pečat i neobičan kraj koncerta, koji je u potpunosti očarao publiku, dogodio se, još jednim iznenađenjem, pojavom Puhačkog orkestra iz Vodica koji su Hariju pomogli u maestralnoj izvebi pjesme 'Kad' bi se moga rodit'. 'Izabrao sam pjesme koje volim pjevati i izvoditi, te se nadam kako sam ispunio očekivanja prepune dvorane i da će ova večer ostati još dugo u sjećanju, kao i meni.', istaknuo je Hari.