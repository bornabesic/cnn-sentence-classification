Ostala su još samo tri prazna mjesta u TOP 12 najboljih u glazbenom showu 'Zvijezde'. Njih će popuniti netko iz večerašnje epizode u kojoj je sve prštalo od pozitivnih komentara žirija na Marijine, Steline, Sandrove, Ivine, Džonove i Bernardine nastupe. Žiriju će biti jako teško izdvojiti one zaista najbolje od najboljih… Hoće li Iva, koju je Massimo kroz ušicu igle pustio u TOP 21, opravdati njegovo povjerenje? Samo jedan natjecatelj ima priliku postati zvijezda, a on ili ona nalazi se među 12 najboljih pjevača koji su kroz trnovit put audicija i eliminacija dospjeli toliko blizu željnoj tituli. Večeras će se za prolazak dalje u show boriti šest natjecatelja – četiri djevojke i dva mladića. Svi oni pjevat će po dvije pjesme, pred žirijem u cijelom sastavu i pred publikom u studiju, no samo troje ih ide dalje… Žiriju će biti jako teško dogovoriti se koji kandidati su bolji jer će svi šestero dobivati sjajne komentare. - Bravo, vrlo, vrlo hrabro! Pokojna Whitney je rijetko uživo pjevala ovu pjesmu jer je teška za izvesti. Ali ti si to odlično odradila - hvalit će Massimo jednu natjecateljicu koja s lakoćom pjeva i visoke i niske tonove, dok će Remi biti itekako oduševljena drugim nastupom iste natjecateljice, kada je pjevala samo uz instrumentalnu pratnju: 'Zove te Beyonce i traži da joj vratiš glas! Jako dobro! Baš onako, crnački, gospelski'. Tony je pak, slušajući drugu natjecateljicu, shvatio kako je žiriju potreban još jedan gumb koji bi njihove stolice dignuo na još veću razinu i time pokazao natjecatelju 'koliko je doba',  dok mu je prilikom nastupa treće natjecateljice „na um pala savršena ideja da Remijin bend Elemental napravi pjesmu“ upravo s tim mladim talentom s pozornice. I dok će Maja Bajamić vrlo rado hvaliti muški dio skupine koja traži prolaz među 12 najboljih, jer se osim glasa traži i 'ples i osmjeh', Fox će kao i uvijek komentare spremiti u dvosmislenim rečenicama kojima često treba 'prijevod'. - Meni si skoro utekao iz slušnog spektra. Ja sam već u godinama, ne čujem dublje tonove. Tako da si mi par puta jednostavno nestao… Ovaj tvoj nastup je bio kao npr. skoči did na babu, skoči miš na žabu ili New York City i ovce na broju… sve u tom stilu… - zagonetno će Fox jednom natjecatelju nakon nastupa. Marija Radonić (20) iz Đakova, Stela Rade (18) iz Jastrebarskog, Sandro Bjelanović (18) iz Novske, Bernarda Bobovečki (17) iz Starog Broda te Iva Filipan (19) i Džon Gečević (13) iz Zagreba – samo troje od ovih natjecatelja ide u novu fazu natjecanja. Hoće li Iva, zbog koje je Massimo napravio presedan i zamolio produkciju da je puste u TOP20 jer vjeruje u njezin talent, opravdati njegovo povjerenje? Tko će posljednji tren propustiti odlazak među one najbolje? Odgovore ćemo doznati već večeras u 20 sati, kada na RTL-u kreće nova epizoda glazbenog showa 'Zvijezde'.