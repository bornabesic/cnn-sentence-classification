Snimanjem prvih kadrova "Gričke vještice" u budućem Zagorkinom muzeju Gričke vještice na zagrebačkom Markovu trgu, u srijedu je započela realizacija televizijske serije od koje se očekuje da postane jedan od vodećih hrvatskih kulturnih proizvoda, planirane u šest sezona sa šest epizoda, od kojih bi prva trebala biti prikazana na HRT-u u jesen 2018. Direktor Jadran filma, redatelj i nositelj projekta Vinko Grubišić je za Hinu i Zagrebački list, naglasio da je "Grička vještica" namijenjena prvenstvenom hrvatskom gledateljstvu, ali se nada da će serija osvojiti i srca gledatelja širom svijeta. "Nalazimo se nakon punih osam godina na setu 'Gričke vještice'. Danas – 31. svibnja 2017. pala je prva klapa 'Gričke vještice' – osam godina nakon početka prvih priprema", rekao je Grubišić. "'Grička vještica' je dio cjelovitog projekta "Zagorka", što dokazuje i mjesto snimanja prvih kadrova, koje će biti budući Zagorkin muzej Gričke vještice. To je također projekt na kojem radimo devet godina, ali i buduće mjesto susreta i dolaska ljudi iz cijelog svijeta koji će na ovom prostoru gledati dio povijesti, uključujući i set za prve kadrove 'Gričke vještice'", kaže Grubišić u prikazu prvih glumačkih proba i izjava Grubišićevih suradnika, što se može vidjeti u video prilogu Hine. Po njegovim riječima, sam set za prve kadrove serije koji prikazuje "Vještičji toranj" - mjesto gdje su mučili nesretne Zagrepčanke optužene da su vještice, dio je rekonstrukcije povijesti i mjesto koje bi moglo biti zanimljivo i ljudima izvan Hrvatske. Ističe kako je projekt nastao nakon dugih priprema i povijesnih istraživanja u kojima su surađivali mnogi stručnjaci i suradnici, između ostalih i Slobodan Prosperov Novak. "Adaptacija serije radila se gotovo dvije godine, a studiranje ikonografije i svih povijesnih izvora trajalo je gotovo još toliko. Usuđujem se reći da se radi o širokoj pripremi koja mora postići maksimalni rezultat kada je riječ o kvaliteti proizvoda i utjecaju na kolektivnu svijest hrvatskog naroda. Na neki način to smo dužni velikoj borkinji za nacionalna, socijalna i ženska prava Mariji Jurić Zagorki, kojoj dugujemo puno više nego što se dosad htjelo priznati', poručio je Grubišić. Ugovoreno je snimanje prve sezone sa šest epizoda, te snimanje ukupno šest sezona, dakle radi se po modelu kako se danas rade serije. Prvo prikazivanje očekuje se u jesen 2018. za hrvatsko gledateljstvo, što je ugovorna obaveza prema Hrvatskoj radioteleviziji. Kada je riječ o proračunu serije, Grubišić kaže kako su  osigurali novac uz napomenu da nakon prvih tjedana snimanja očekuju još neke partnere. "Budžet serije je poslovna tajna, ali mi radimo i koristimo, uključujući i prvi set za 'Vještičji toranj', puno prostora koji izgledaju 'kao milijun dolara'  jer znam napraviti, kako se kaže, 'production value' i s nevelikim budžetom", rekao je. Djelomično je otkrio glumačku i redateljsku ekipu, te lokacije na kojima će se snimati "Grička vještica". "Jedan od redatelja koji će raditi na projektu je i moj dragi profesor i veliki redatelj Branko Ivanda, a bit ću to još nekih redatelja, među kojima sam i ja. Neke dijelove serije koji se događaju u inozemstvu, prije svega u Beču, radit će neki strani redatelj, bit će i stranih glumaca. Rekao bih da će ta serija u svakom pogledu biti vrlo zanimljiva", kaže Grubišić. Jadran film kao nositelj projekta nastojat će seriju snimati koliko god bude moguće u "naturalnim" objektima, s namjerom da u budućnosti budu mjesta koja će posjećivati turisti. "Na lokacijama u Hrvatskoj želimo posvetiti i označiti za sva vremena upravo zagrebačke lokacije – one koje su preostale iz tog razdoblja i one koje možemo, zahvaljujući modernoj tehnologiji, doraditi da izgledaju kao iz polovice 18. stoljeća. Snimat će se na Kamenitim vratima, kod kule Lotrščak, Medvedgrada, ali i na nekim lokacijama u okrugu Zagreba, dvorcima, kurijama, osječkoj Tvrđi...", kaže Grubišić. Što se tiče glumačke ekipe, izbor glumaca upravo traje, a neke od uloga su već izabrane – primjerice, u ulozi Puncera, mučitelja vještica, nastupit će Kristijan Ugrina, dok će se u drugim ulogama pojaviti ostali domaći poznati glumci - na setu je bio i Filip Križan. "Casting traje, a mogu reći da će se u seriji pojaviti sva velika imena hrvatskog glumišta", ističe Grubišić. Direktor Jadran filma ujedno najavljuje veliku konceptualnu akciju "Hrvatska traži Neru i Sinišu", tj. glumce koji će utjeloviti glavne junake Zagorkina romana. "Pozivam sve koji imaju ideju, neku viziju – divnu mladu djevojku koja je prkosna, karizmatična i stara između 17 godina i 22 do 23 godine za Neru, ili one koji misle da znaju tko bi mogao biti Siniša", poručuje Grubišić. Imamo neke svoje favorite, ali želimo oko toga postići široki nacionalni konsenzus - izbor tko je Nera, a tko Siniša na neki je način stvar od nacionalnog značaja, možda i više nego kada Hrvati sastavljaju nogometnu momčad, smatra Grubišić dodajući da audicija i izbor glumaca počinju idućeg tjedna u ponedjeljak i trajat će četiri mjeseca. "Na neki način, radi se o akciji koja bi se na Divljem zapadu zvala ucjena, da im je ucijenjena glava, jer ćemo i raspisati nagradu za osobu čiji prijedlog pobijedi", najavljuje Grubišić.