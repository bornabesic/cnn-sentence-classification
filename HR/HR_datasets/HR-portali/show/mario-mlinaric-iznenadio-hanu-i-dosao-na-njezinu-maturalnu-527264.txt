Maturalna večer bitan je dan u životu svakog tinejdžera, ali Hani Sokač,18-godišnjakinji koju je Hrvatska upoznala u showu 'Život na vagi' značila je možda čak i više nego drugima. U show se i prijavila s namjerom da zablista na svojoj maturalnoj večeri. A to se jučer i dogodilo, piše RTL. Simpatična i vedra Hana vrlo je brzo postala miljenica gledatelja, ali i miljenica svog trenera Marija Mlinarića koji joj je za maturalnu večer pripremio iznenađenje. Hana kaže kako je Mariju poslala poruku ako želi doći na njezinu maturalnu u Križevce, ali od njega nije bilo ni traga ni glasa. - Poslala sam mu poruku ako mi se želi pridružiti i nije mi odgovorio pa sam pretpostavila da neće jer ima puno obaveza. I eto... Sjedila sam kod frizerke i pomirila se s tim da neće doći - priča Hana koja u tom trenutku nije ni slutila da su njezina mama Tatjana i Mario dogovorili iznenađenje. Naime, Mlinarić je na Jarunu u Zagrebu odradio besplatni trening kojeg provodi već gotovo mjesec dana nakon čega se zaputio za Križevce gdje je bila maturalna večer. Kaže, sve je pomno dogovorio s mamom Tatjanom i volio bi da je mogao doći i ranije, ali nije mogao izostati s treninga. Oko 22 sata ipak se pojavio u dvorani gdje se održavala maturalna večer. - Bilo je savršeno, doslovno kao iz filmova! Bila sam toliko iznenađena kada sam ugledala Marija da nisam mogla vjerovati vlastitim očima pa su mi krenule suze. Baš divno iznenađenje! Ma najdivnije mi je bilo što smo mi pričali i što mi je rekao da je ponosan, to mi je neprocjenjivo - kaže Hana koja je na maturalnu večer odjenula prekrasnu ljubičastu haljinu.