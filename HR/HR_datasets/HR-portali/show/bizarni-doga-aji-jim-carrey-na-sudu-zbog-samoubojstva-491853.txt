Jim Carrey (54) morat će se pojaviti na sudu zbog samoubojstva svoje bivše djevojke Cathrione White. Kako se saznaje iz dokumenata koje je na sud u Los Angelesu podnio Mark Burton, suprug preminule White, komičarska zvijezda je navodno iskoristila svoju imućnost i status zvijezde da bi ilegalno pribavio i Cathrioni dostavio lijekove koji su doveli do njezine smrti. Kako je u dokumentima napisano, Carrey je znao da je White bila sklona depresiji te da si je već prije pokušala oduzeti život. Ne samo to, već se tvrdi da je Carrey poduzeo korake kako bi sakrio i zamračio svoju uključenost u cijelom slučaju. Podsjetimo, White je nađena mrtva prije godinu dana u svojem domu u Los Angelesu, nakon što je uzela preveliku dozu lijekova. S Carreyjem je prekinula samo tjedan prije svojeg samoubojstva, a u poruci koju je ostavila glumcu napisala je da ona jednostavno nije za ovakav svijet. U tužbi je dalje napisano da je Carrey bio opsjednuti manipulator te da je koristio nadzorne kamere u domu gospođe White. Glede lijekova je utvrđeno da ih je podignuo na lažno ime Arthur King. Prema tvrdnjama policije, Carrey je prije samoubojstva poslao SMS Cathrioni, s upitom gdje su nestale tablete, no Burton tvrdi da je u pitanju lažan dokument koji je osmišljen da bi sklonio sumnju s Carreyja. Slike Carreyja, kako nosi pokojničin lijes također su jako razjarile njenog supruga. Prema njegovim tvrdnjama, glumac nije pokrio niti jedan jedini posto troškova pogreba, pa je stoga i jasno zašto je podignuta novčana tužba, a ne kriminalna. U svojem odgovoru na tužbu Carrey je izjavio da je u pitanju samo bešćutan pokušaj da ga se iskoristi putem žene koju je volio. - Kakva strašna šteta. Bilo bi mi stvarno lako otići na sastanak s odvjetnikom tog muškarca i napraviti da ovo nestane, ali postoje trenuci u kojima jednostavno moraš zauzeti stav i obraniti svoju čast od zala ovog svijeta. Neću dopustiti ovaj bešćutan pokušaj da se iskorištava mene ili ženu koju sam volio. Catini problemi su nastali daleko prije nego što smo se sreli i njena je smrt na žalost bila van ičije kontrole - izjavio je glumac. Tema: FILM 