Redatelj ovogodišnjeg 'Batman v Superman' dovršio je snimanje nastavka tog filma, pa nas je odlučio počastiti fotografijom glumice Amber Heard. Bivša supruga Johnnyja Deppa u filmu glumi Meru, kraljicu Atlantide, i suprugu Aquamana. Kako se može vidjeti na fotografiji, kraljica Atlantide u Snyderovoj verziji izgleda poprilično slična svojoj verziji iz serijala 'New 52', što se vidi u gotovo svim detaljima. Zelena krljušt, svjetlucava zlatna kruna, vrlo usko odijelo, sve to smo mogli vidjeti i u stripu, tako da poklonici te superjunakinje ne bi trebali biti razočarani.  Premda glumica ima najavljenu ulogu u filmu, nije vjerojatno da je u pitanju išta više od epizodnog pojavljivanja, poput onog kojeg smo dobili za Aquamana u 'Batman v Superman'. Veću ulogu vjerojatno ćemo vidjeti u najavljenom samostalnom filmu o Aquamanu, kojeg se očekuje tijekom 2018. godine. Redatelj Zack Snyder donosi nam 'Justice League' naredne godine sredinom studenog. U glavnim ulogama su Ben Affleck, Henry Cavill, Gal Gadot, Jason Momoa, J.K. Simmons, Willem Dafoe, Amber Heard, Ezra Miller i Ray Fisher. Tema: FILM 