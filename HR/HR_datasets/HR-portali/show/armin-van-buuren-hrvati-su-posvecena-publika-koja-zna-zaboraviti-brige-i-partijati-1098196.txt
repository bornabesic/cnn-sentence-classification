Možda i najveća zvijezda ovogodišnje Ultre Europe u Splitu bit će nizozemski DJ, producent, glazbenik i pijanist Armin van Buuren. O kakvoj se zvijezdi radi govori i podatak da Van Buuren od 2001. godine vodi tjednu radijsku emisiju “A State of Trance”, koja trenutačno ima više od 37 milijuna slušatelja tjedno u 84 zemlje na više od stotinu FM radijskih stanica. Kada je obilježavao deset godina emisije, nastupao je na pet koncerata održavanih na pet kontinenata pet tjedana uzastopno. Osvojio je nebrojene nagrade i priznanja, bio rangiran kao DJ broj jedan po magazinu DJ Mag rekordnih pet puta, i to pet godina zaredom. Nominiran je 2014. godine za nagradu Grammy u kategoriji Best Dance Recording za svoj singl “This Is What It Feels Like” u suradnji s Trevorom Guthriejem, što ga čini tek četvrtim trance umjetnikom koji je nominiran za Grammy. U SAD-u drži rekord jer je najviše puta, čak 21, dospio na Billboardovu listu dance/electronic albuma. Njegov studijski album iz 2008. godine, Imagine, dospio je na broj 1 nizozemske top-liste, što je prvi put u povijesti nizozemske glazbe da je na vrhu liste bio neki trance izvođač. Uza sve, uspio je diplomirati pravo. U privatnom je životu oženjen Erikom Van Thiel s kojom ima dvoje djece. Ljubitelji popularne serije “Igra prijestolja” znat će ga i po remiksiranju njezine glavne teme. Zašto čovjek postaje DJ? Odnosno, svirate i klavir, no opet se bavite elektroničkom glazbom. Kako to? Rođen sam u glazbenoj obitelji, a plesna glazba mi se odmah svidjela. Bila je drukčija od svega ostalog, od svih “prekrasnih” pjesama iz prethodnih godina. Zato mi se toliko svidjela. Kasnije sam počeo eksperimentirati s različitim sekvencama sa svojim ujakom i time je sve počelo. Oduševilo me to što je on radio na računalu i postao sam ovisan o stvaranju glazbe ovdje i sada. Glazbeni festivali obilježje su elektroničke glazbe. U čemu je uspjeh da se gotovo na svakom okupi toliko ljudi u tako pozitivnoj atmosferi? Što je tajna takvih festivala? Mislim da je ključna organizacija. Uspješan glazbeni festival mora imati vlastiti identitet. Trenutačno postoji toliko mnogo EDM festivala da se teško istaknuti. Morate biti jedinstveni i donijeti nešto posebno i drukčije čemu vrlo malo ostalih festivala može parirati.   S kojim bi se glazbenim žanrom iz povijesti mogla povezati elektronička glazba? Nosi li i ona neku određenu poruku kao i drugi žanrovi kroz povijest? Ne mislim da sam ja taj koji može reći koji glazbeni žanr je najbolje povezan s elektroničkom glazbom. Koliko znam, elektronička glazba je rezultat mnogo različitih stvari, uključujući brojne žanrove i napredak, odnosno pomake na području tehnologije. Postoji gomila žanrova koji su potaknuli uspon elektroničke glazbe na ovaj ili onaj način pa ne bi bilo fer prema ostalima da izaberem samo jedan. Osim toga, na svaki podžanr utjecali su različiti žanrovi, svaki sa svojom porukom. Prema tome, sva je glazba utjecala na nastanak elektroničke glazbe. Gostovali ste po cijelom svijetu. Koje mjesto posebno pamtite? Imate li najdražu gažu? Toliko je mjesta da sam prestao brojiti. Za mene je svaka gaža posebna, bez obzira na to u kojoj sam državi ili gradu, bez obzira na veličinu događaja ili broj ljudi u publici. Naravno, veliki festivali su uvijek nešto posebno. No to ne znači da na drugima manje uživam. Već ste gostovali u Hrvatskoj, bili ste na Ultri i prošlo ljeto, pamtimo vaše pojavljivanje u kockastom dresu. Pamtite li hrvatske fanove po nečemu posebnom? Pa, ti ljudi zaista znaju partijati. Volim to što se zaista znaju prepustiti glazbi i zaboraviti na brige koje možda imaju ili nemaju. Čast je svirati ispred tako posvećene i iskrene publike. Koja ste mjesta uspjeli vidjeti za boravka u Hrvatskoj? Koja su vam se najviše dopala i namjeravate li ih ponovo obići? Nažalost, nemam baš previše vremena za razgledanje. Raspored mojih gostovanja i turneja je povremeno prilično krcat pa nemam vremena za opuštanje, osim za nekoliko sati spavanja. To ne znači da ne uspijem vidjeti bar nešto, ali znači da postoji mnogo prekrasnih mjesta koja još nisam imao prilike posjetiti. Ultra je veliki festival, je li i najveći na kojem ste nastupali? Ne znam točne brojke, no mislim da se može reći da je Ultra jedan od većih festivala. Čuo sam da ste u svojoj radijskoj emisiji puštali i hrvatsku glazbu. Jeste li se susreli s nekim hrvatskim umjetnicima, ako jeste, kakav su dojam na vas ostavili? Koji su za vas najbolji hrvatski glazbenici – imate li možda svoj top 3? Nažalost, ne poznajem puno hrvatskih glazbenika. No poznajem hrvatski duo TWIIG. Ti dečki su nedavno izbacili odličnu stvar u izdanju izdavačke kuće mojih prijatelja iz W & W. I svirao sam tu pjesmu na nekim drugim velikim festivalima ove godine, ostavila je prilično dobar dojam na mene. >> 5 načina kako stići na...ULTRA Europe Ultra Europe u ponudi ima i regionalne karte koje imaju posebnu cijenu od samo 899 kuna, što je cijena za tzv. general admission za tri dana, a dostupne su posjetiteljima iz Hrvatske, Slovenije, Bosne i Hercegovine, Srbije, Crne Gore, Makedonije i Kosova. Broj ulaznica je ograničen a mogu se dobiti na prodajnim mjestima Tisak Medije, Večernjeg lista, 24sata i ticketshop.hr. Uvedena je i mogućnost kupnje na rate.      