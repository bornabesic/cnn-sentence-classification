Nakon što je u prošloj epizodi odnijela pobjedu nastupom s pjesmom 'The Fox', ove nedjelje Nives Celzijus gledamo u novom izdanju, a transformirat će se u Zorana Prodanovića Prlju iz grupe Let 3. - Ne znam što je toj gljivi. Stvarno je poludjela kad sam ja u pitanju - komentirala je Nives, a otpjevat će pjesmu 'Ero s onoga svijeta'. Nives je istaknula kako misli da će biti dobra u tome, a hoće li joj i ova transformacija poći za rukom, tek ćemo vidjeti. - Luckasti su. Mario će mi dati još neke upute. Očekujem da me još malo bolje uputi - dodala je Nives. Dalibora Petka ovoga puta očekuje dvostruki izazov - Elton John i RuPaul s pjesmom 'Don't Go Breaking My Heart'. Hologramskim prikazom vidjet ćemo njegovu transformaciju u Eltona Johna, dok će se na pozornici pojaviti kao RuPaul. - Bio sam žena, bio sam muškarac, sad sam i jedno i drugo - zaključio je Dalibor priznavši kako nije znao da ovo dvoje izvođača imaju duet te dodao: 'Kod RuPaula mogu čak malo i pretjerati i neće mi nitko zamjeriti'. Barbadošku pjevačicu Rihannu utjelovit će Ivana Mišerić s pjesmom 'We Found Love'. - Obožavam Rihannu. Baš sam sretna zbog toga. Taj njezin gard, hladna, ful samouvjerena i moćna - oduševljeno će Ivana priznavši kako će joj problem malo predstavljati falset. - Teško će mi biti kontrolirati svoju čeljust, jer ona ne otvara puno usta - rekla je. Jednog od najpopularnijih i najutjecajnijih glazbenika, američkog kantautora Princea, utjelovit će Bojan Jambrošić. - Opet jedna legenda. Ima da to odradim kako treba - zaključio je Bojan koji će nastupiti s pjesmom 'Cream'. - Plesa ima malo više ovoga puta - konstatirao je Bojan, dok mu je vokalna trenerica Martina Tomčić savjetovala da u interpretaciji bude samozatajan i mističan. Hoće li usvojiti Martinine savjete, ostaje nam za vidjeti. Uzbudljive nastupe osigurat će još Mia Anočić Valentić kao Tereza Kesovija, Mario Roth kao George Michael, Ana Gruica kao Doris Day, a Daniela Bilića ćemo vidjeti u ulozi pjevačice belgijske grupe Vaya con Dios. 