Nakon što se vratio 30 godina u prošlost, Marty McFly isprva nije mogao shvatiti zašto ga svi zovu Calvin, no nije mu dugo trebalo da shvati kako su za to zaslužne gaće modnog brenda Calvin Klein, koji je na njima vrlo jasno ispisan. I dok je Marty samo lik kojeg je u kultnom filmu “Povratak u budućnost” utjelovio glumac Michael J. Fox, donje rublje s inicijalima CK i danas je omiljeno jačem spolu. Koliko ih vole muškarci, među kojima su i brojne zvijezde zabavne industrije, najčešće otkrivaju spušteni rubovi hlača. Pažnja djevojaka Nakon što je održao koncert u Areni, u Zagrebu se još nekoliko dana zadržao mladi pjevač Justin Bieber, koji je također nekoliko puta pokazao gumenu pasicu gaća na kojima piše Calvin Klein. Justin nije samo ljubitelj modnog diva nego je i njihovo zaštitno lice, a prošle godine njegove obožavateljice uzdisale su nad reklamama na kojima je pozirao samo u boksericama. Bilo je i onih koji su kritizirali fotografije zbog prevelike upotrebe Photoshopa, kojim su povećani Justinovi mišići, no to pjevaču nije zasmetalo. - Za mene je ovo nova razina. Godinama sam nosio donje rublje Calvin Klein i uvijek sam želio postati njihovo zaštitno lice, ali nikada nisam mislio da će se to ostvariti. To je ostvarenje snova – rekao je Justin, čija se reklama uvelike uspoređivala s onom koju je 1992. godine snimio glumac Mark Wahlberg, tada poznatiji kao reper Marky Mark. Njegove fotografije u boksericama CK i danas su jedna od najpoznatijih reklamnih kampanja za muško donje rublje, a iako su mu donijele svjetsku slavu, Mark ih danas navodi kao nešto čega se srami. - Kada se danas sjetim činjenice da sam bio model za gaće, mislim da to nije bila dobra odluka, ali u to vrijeme donijelo mi je puno pažnje djevojaka. Bit će mi jako neugodno kada jednog dana to budem morao objašnjavati svojoj djeci – rekao je glumac i producent. Uz njega i raspjevanog Kanađanina zaštitna lica ovih bokserica bili su glumci Antonio Sabato Jr., Kellan Lutz, Mehcad Brooks i Jamie Dornan, čije su bile bijele i crne, a ne u 50 nijansi sive. Slične gaće ispod traperica nose pjevači Nick i Joe Jonas, olimpijski pobjednik u skokovima u vodu Tom Daley, glumci Colin Farrell, Neil Patrick Harris, Djimon Hounsou, Shia LaBeouf, Robert Downey Jr., Zac Effron i Michael B. Jordan, reperi Trey Songz i Lil Wayne, televizijska zvijezda Dan Osborne, olimpijski pobjednik, plivač Michael Phelps i bivši nogometaš Freddie Ljungberg, ali ne i njegov kolega David Beckham. Još 2008. godine dizajner je želio da mu David postane zaštitno lice, što je Beckhamov menadžment odbio uz objašnjenje da je “previše poznat” i da se zbog toga reklame ne bi smjele prikazivati u Velikoj Britaniji. Klein te uvjete nije prihvatio, David je prvo postao zvijezda reklama za donje rublje Emporio Armani, a posljednjih godina zaštitno je lice H&M-a, čija linija nosi njegovo ime. Armanijeve bokserice i gaće preferiraju DJ Calvin Harris i tenisač Rafael Nadal, a prije nego što je lansirao vlastitu liniju donjeg rublja, zaštitno lice bio im je i nogometaš Cristiano Ronaldo.  