Iako se do sada činilo kao da će novi film o Mumiji biti ozbiljan i tmuran akcijski spektakl, najnoviji foršpan pokazuje nam da smo ipak bili u krivu. Tom Cruise, u svojem šaljivom izdanju, pokazat će nam kako njegov junak iz filma ima i jednu duhovitu stranu. Doduše, tu duhovitu stranu se ne može vidjeti na novom posteru za film, koji je nedavno objavljen. Kako se na posteru vidi, kraljica Ahmanet, glavna negativka nadolazećeg spektakla, svojim opakim očima promatra heroja i pritom pješčanom olujom uništava sve što je pred njom. Kroz moderni London i preko pješčanih krajolika Bliskog Istoka pratit ćemo priču koja nam na kino ekrane donosi jednu svježu vrstu uzbuđenja i začudnosti, prikladnu za novi svijet bogova i čudovišta. Kako smo već pisali, studio Universal u kino dvorane vraća legendarna čudovišta iz klasične ere Hollywooda. Taj serijal filmova nazvali su 'Bogovi i čudovišta', a započet će ga filmom o Mumiji, s Tomom Cruiseom u glavnoj ulozi. U kina potom dolaze Nevidljivi čovjek, Frankensteinovo čudovište, Wolf Man te dr. Jekyll i mr. Hyde (Russell Crowe, kojeg se može vidjeti i u ovom foršpanu). Pogledajte novi foršpan Uz sva ta čudovišta na kino ekrane doći će i još neke klasične zvijeri. Tako ćemo vidjeti i Drakulu, novu ekranizaciju lovca na vampire Van Helsinga, a svoj film bi moglo dobiti i Čudovište iz Crne Lagune. Filmovi su zamišljeni kao samostalni, no s jasnim poveznicama među pojedinim filmovima, a prvi film, onaj o Mumiji, poslužit će kao uvod u taj veliki projekt. U glavnoj ulozi u 'Mumiji' nalazi se gore spomenuti Tom Cruise, a podršku mu daju Sofia Boutella u ulozi Mumije, pravim imenom kraljica Ahmanet i Anabelle Wallis kao Jenny Halsey. Film režira Alex Kurtzman. 'Mumiju' ćemo u kinima moći vidjeti na ljeto 2017. godine, 8. lipnja, u distribuciji Blitza. Tema: FILM 