Večernjakova ruža uistinu je veliko priznanje, no i sama nominacija iznimna je čast. U dugogodišnjoj karijeri oduvijek sam je priželjkivala, ali je nažalost nisam dobila. Kad god razmišljam o Večernjakovoj ruži ili pratim dodjelu, ne mogu ne sjetiti se drage kolegice Helge Vlahović Brnobić koja nas je napustila prije pet godina, a ovu je nagradu osvojila dvaput - govori nam Ksenija Urličić, legendarna voditeljica i urednica na HTV-u koja je ujedno članica žirija Večernjakove ruže koji je odlučivao o nominiranima. - Odgovoran je i častan posao biti u žiriju, sve su to stručni ljudi koji se odlično slažu. A kasnije je na publici da između nominiranih izabere najbolje. Bila sam jako sretna kada je nagradu osvojila HTV-ova mlada voditeljica Jelena Pajić kao novo lice. Ona me jako podsjetila na moju Helgu. Sjajna je, njezina snaga rječitosti fascinira, jednostavna je i pristupačna, obrazovana, sjajno govori engleski jezik… baš onakva kakva voditeljica mora biti - govori Ksenija, s kojom se slaže i televizijska legenda Miroslav Lilić koji Večernjakovu ružu smatra najdemokratičnijom nagradom. - Glavni je kriterij koliki je nominirana osoba ostavila trag na malim ekranima, ne gledamo sviđa li se nama osobno ili ne. Oni koje smo odabrali predstavljaju presjek najboljih u svojim kategorijama. Večernjakova ruža najrelevantnija je nagrada iz nekoliko razloga. Tijekom niza godina ne postoji značajnija osoba u TV stvaralaštvu koja se nije istaknula Večernjakovom ružom, a na kraju, nakon izbora stručnog žirija, o dobitniku ipak odlučuju čitatelji najčitanijeg dnevnog lista - kaže Miroslav Lilić koji ovo vrijedno priznanje opisuje i kao televizijski, odnosno medijski Porin. - Kada se održavala prva Večernjakova ruža, i sam sam bio nominiran, no zamolio sam da me izostave jer imam mnogo više radnog staža nego što su ostali nominirani imali godina. Stoga sam preimenovan u člana žirija. Moji kriteriji predlaganja nominiranih bili su da pojedinci ponajprije imaju autorske osobnosti, a emisije dugogodišnju programsku opravdanost, a, naravno, i zadovoljavajuću gledanost. Posebno me vesele predloženi u kategoriji novih lica, a predlažem da se sljedećih godina uvede više kategorija – govori, pak, legendarni radijski voditelj Vojo Šiljak. Uz njih troje, nominirane u sedam kategorija birali su i glazbeni producent Nikša Bratoš, glazbenik, scenograf i dizajner Ivica Propadalo, redatelj Dalibor Matanić te Večernjakov stručni tim na čelu s Mirjanom Žižić, pomoćnicom glavnog urednika Večernjeg lista i voditeljicom projekta Večernjakove ruže. Dobitnike ćemo doznati već u petak, 31. ožujka na svečanoj dodjeli u zagrebačkom HNK. Miroslav Lilić veseli se dodjeli, dok Ksenija Urličić žali što zbog ozljede neće biti u HNK. No obećaje - neće propustiti nijedan kadar prijenosa uživo na Drugom programu HTV-a u 20 sati. >>Petra Dugandžić: Zavoljela sam se i u većem broju odjeće, ali nije bilo lako >>Nema zasićenja, živimo za svaku svoju priču jer to je naš poziv​