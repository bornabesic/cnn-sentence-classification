OCJENA: 4,5/5 Berlin osamdesetih. Oﬁcir Stasija (zloglasne tajne policije DDR-a) ispituje osumnjičenika za ubojstvo, 20-godišnjeg mladića. Problem je samo što čovjek evidentno ima više od 40 godina, što se ne zove kao osumnjičeni, što nije ubio svoju djevojku jer je oženjen i njegova je supruga živa, dapače dočekala je policajce koji su ga uhitili. Jedino što je čovjek imao nesreću da živi na istoj adresi na kojoj je prije šest mjeseci živio osumnjičeni.Ali ništa od toga mu ne pomaže jer kako kaže oﬁcir: “Vi ste možda u pravu, ali ako ste vi u pravu, to bi značilo da je država pogriješila. Da je država u krivu.Tvrdite li vi da je država pogriješila, da je u krivu?”. Naravno da jadni čovjek odgojen u njemačkoj verziji sovjetskog komunističkog totalitarizma zna da mu je optužba za ubojstvo puno manji krimen nego da kaže da bi država mogla biti u krivu, a kamoli da je pogriješila. Tako neobično počinje treća sezona serije “Fargo”,no odmah poslije uvodnih kadrova radnja se premješta u snijegom i ledom prekrivenu Minnesotu te 2010. godinu. Kako će se Berlin i Stasi osamdesetih povezati s Minnesotom 2010. te velika,opasna tajna služba sa sitnim kriminalom koji pođe krivo i izazove lanac tragičnih događaja, ne znam, ali jedva čekam da vidim. Jednostavan trik koji je mene,a vjerojatno će i svakoga drugoga, uvukao u seriju. A prethodne dvije sezone,kao i ﬁlm, garancija su da će se prije ili poslije lanac naizgled nepovezanih događaja negdje susresti u logičnu, jasnu i odličnu priču. Navodno snimljenu po istinitim događajima. U Minnesoti, pak, uz obavezni eksterijer snijegom prekrivenih ravnica i malih gradića, biznismen Emmit Stussy (Ewan McGregor) posudio je novac od nepoznate organizacije i sad ga pokušava vratiti, no nitko mu se ne javlja. Istodobno njegov brat Ray Stussy (također Ewan McGregor), pokušava posuditi novac naime starog duga iz djetinjstva. Naime, kad im je umro otac, Ray je naslijedio auto, sportsku Corvettu, a Emmit vrijednu zbirku maraka na temelju kojih je izgradio biznis. Naravno da mlađi brat misli da ga je stariji brat prevario. Zato i unajmljuje napušenog kriminalca da opljačka preostale marke,no ovaj, kako to u “Fargu” ide, provali u krivu kuću i ubije pogrešnog čovjeka. Tko je gledao ﬁlm ili prve dvije sezone serije jasno mu je da će obični ljudi, sa svojim običnim sitnim željama, zavistima i manama, jednim “genijalnim planom” koji pođe posve krivo, pokrenuti lanac nesagledivih krvavih događaja u koji će biti umiješani profesionalni ubojice, maﬁjaši (obično neka egzotična maﬁja), psihopati... A zamršeno klupko naizgled nepovezanih događaja i motiva raspletat će se kroz cijelu sezonu. Ta formula jednostavno je svaki put upalila, počevši od ﬁlma, učinivši seriju nevjerojatno gledljivom, napetom, a da istodobno nije padala u jeftine trikove i rješenja niti navlačila publiku nekim specijalnim efektima. Doduše, tu i tamo bi se scenaristi zaigrali pa uvalili svemirski brod koji se pojavi usred obračuna dviju maﬁja i policajaca (druga sezona) ili scenu u kojoj profesionalni ubojica sam pokoka u pet minuta cijelu maﬁjašku organizaciju kao Terminator (Billy Bob Thornton, prva sezona) ili ovo preseravanje da Ewan McGregor glumi dvije uloge. Ali te sitne zaigranosti treba im oprostiti, jer gledano u cjelini, niti prve dvije sezone nisu nigdje podbacile niti razočarale ni na kojoj razini, pa se mogu gledati kao napeta zabava, ali i ozbiljna serija koja mnogo govori o društvu, njegovoj psihopatiji, kao ozbiljna studija karaktera gradića i moralna epopeja o tome kako jedno malo zlo djelo postane nezadrživa lavina zla. Ostavljam mogućnost da treća sezona razočara u kasnijim nastavcima no sve upućuje na to da će, kao i u prve dvije sezone, biti riječ o vrhunskom užitku za gledanje. S time da napominjem kako mi je već sama ideja da se nakon remek-djela braće Coen (ﬁlm “Fargo”) ide snimati serija činila bogohuljenjem. Kao kad naša televizija, da uštedi, istodobno snima ﬁlmi seriju, pa i jedno i drugo ispadne glupo. Zato sam prvu sezonu dugo oklijevao gledati, no sad, nakon odgledane prve i druge sezone, napeto sam iščekivao kad će napokon početi treća sezona, negdje se pomalo i zlurado nadajući da će ipak negdje zeznuti stvar i otići ukrivo. No kao što rekoh, ništa u prvoj epizodi ne upućuje na to da se kvaliteta serije smanjila. Prvenstveno je tu riječ o odlično napisanom scenariju koji ne popušta u svojoj unutarnjoj logici,a pogotovo ne u tome da medijski trendovi, popularni štosevi ili jednostavna rješenja pokvare vrhunsku priču. Jedino što bi se moglo prigovoriti kreatoru Noahu Hawleyu (među producentima su i braća Coen) je da sumu karakteri gotovo uvijek slični ili isti - mali obični ljudi koje su stjecaj okolnosti i neke krive odluke pretvorili u luzere te sad to na krivi način pokušavaju ispraviti. No i to ponavljanje, ma koliko se puta iskoristilo, nekako ide na ruku seriji, jer se s većinom tih luzera možemo poistovjetiti, razumjeti ih, pa čak i navijati za njih, ma koliko njihova glupost prouzročila krvi i zla. Serija je dostupna na FX-u.