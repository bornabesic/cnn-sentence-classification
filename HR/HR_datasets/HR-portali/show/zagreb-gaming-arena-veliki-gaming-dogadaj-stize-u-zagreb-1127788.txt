Zagreb će u ponedjeljak i utorak, 2. i 3. siječnja 2017. biti domaćin velikog međunarodnog gaming turnira Zagreb Gaming Arena. Dvodnevno događanje održat će se u sklopu Croatia Winter Music Festivala, a na njemu će se odigrati turniri u nekim od najpopularnijih igara današnjice i predstaviti najnovije tehnologije gaming industrije. Održat će se turniri u igrama League of Legends, Overwatch i FIFA. Poseban doživljaj bit će turnir u igri Hearthstone jer su pozvani neki od najpopularnijih i najboljih svjetskih igrača čija će imena biti objavljena uskoro. Svi koji žele sudjelovati na kvalifikacijskim online turnirima koji vode do sudjelovanja na Zagreb Gaming Areni, mogu se prijaviti online, putem e-maila stranice info@croatiamusicweek.hr ili na štandu Croatia Winter Music Festivala na Reboot InfoGameru. Karte za Zagreb Gaming Arenu možete nabaviti tijekom vikenda ako posjetite Reboot InfoGamer, jedan od najvećih gaming sajmova u Europi, koji se održava na Zagrebačkom Velesajmu do nedjelje, 13. studenog. Posjetite štand Croatia Music Winter Festivala u paviljonu 10 i prijavite se za kvalifikacijske online turnire koji vode do sudjelovanja na Zagreb Gaming Areni. Na štandu možete osvojiti i bogate nagrade: dvije VIP ulaznice za spektakularni novogodišnji party Zagreb 360° New Year's Eve, jednu GA (General Admittance) ulaznicu za ULTRA Europe 2017. i 20 ulaznica za Zagreb Gaming Arenu. Na štandu možete i nabaviti ulaznice za Zagreb Gaming Arenu po cijeni od 50 kuna i za sva ostala događanja u sklopu Croatia Winter Music Festivala. O Croatia Winter Music Festivalu Croatia Winter Music Festival je glazbeni festival koji će se održati u Areni u Zagrebu od 31.12. do 6.1.2017. Uz večernji glazbeni program koji će Zagreb u siječnju učiniti vodećom europskom EDM metropolom, festival donosi i niz dnevnih događanja te međunarodni gaming turnir Zagreb Gaming Arena. U sklopu glazbenog programa Festivala održat će se Zagreb 360° New Year's Eve (31.12.2016), Replay 360° NYE (1.1.2017), Heart (2.1.2017), Laundry (3.1.2017), Wrong Crowd (4.1.2017), Tylt (5.1.2017) i Giraffe Warehouse Project (6.1.2017). Dnevni dio programa uz gaming turnir donosi i Art & Design na kojem će predstavnici domaće modne i umjetničke scene predstaviti svoje radove. O Reboot Infogameru Reboot InfoGamer 2016 u svom petom izdanju nastavlja rasti i postaje jedan od najvećih i najznačajnijih gaming sajmova u čitavoj Europi. Sajam se održava na Zagrebačkom velesajmu, na najvećem prostoru do sada te traje dan duže nego prošle godine. Tijekom šest dana trajanja fokus je na predstavljanju najnovijih igara i hardvera, developera, VR hardvera, analognih igara te na velikim internacionalnim eSports turnirima.  