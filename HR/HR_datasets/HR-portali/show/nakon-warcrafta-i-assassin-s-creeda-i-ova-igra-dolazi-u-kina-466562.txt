Kao što smo već najavili, 'Assassin's Creed' (glavnu ulogu glumi Michael Fassbender), ekranizacija popularne video igre stiže uskoro na kino platna. Kako je taj film Ubisoftov (originalni izdavači igre) pokušaj da napravi filmski serijal od već jako profitabilnog serijala video igara, tako nam je jasno zašto je najavljen odmah i nastavak filma. No ono što nismo očekivali je da bi se mogao snimati film po igri 'Splinter Cell'. Za one koji nisu upoznati sa serijalom, radi se o video igrama zasnovanim na romanima Toma Clancyja, u kojima igrate glavnog lika, Sama Fishera, kojeg vodite kroz razne misije prepune šuljanja i sakrivanja, te pokojeg ubojstva. Serijal igara trenutačno ima sedam nastavaka i popriličnu zaradu, tako da u stvari i nije toliko iznenađujuće što bi se mogao snimiti i film po toj franšizi. Glavnu bi ulogu trebao preuzeti Tom Hardy, no još uvijek nije najavljeno hoće li se snimanje dogoditi prije ili poslije snimanja nastavaka 'Max Maxa'.  Michael Fassbender trenutačno glumi u 'X-Men: Apocalypse', koji u hrvatska kina dolazi u svibnju ove godine u distribuciji Blitz film i video. Tema: FILM 