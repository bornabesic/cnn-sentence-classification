Iako je 'Bitka za Pacifik' prošla relativno loše 2013. godine na američkom tržištu, na svjetskom je film zaradio podosta pa je i ideja o nastavku sasvim opravdana. Premda smo u prvom dijelu vidjeli događaje koji su dali na znanje da je svemu kraj, tj. da je transdimenzionalni prolaz kojim su kolosalna čudovišta iz druge dimenzije dospijevala na dno naših oceana uništen, izgleda da će scenaristi naći načina da još jednom pošalju divovske monstrume u naš svijet. A ovaj put, umjesto Idrisa Elbe i Charlieja Hunnama, bismo u ulozi pilota gorostasnih robota kojima se branimo trebali vidjeti Johna Boyegu, koji nas je toliko oduševio u zadnjem dijelu 'Ratova zvijezda'. Kako se o filmu ne zna još mnogo, nagađanja govore kako Boyega preuzima ulogu sina lika Idrisa Elbe, tj. Stackera Pentecosta, i da se stoga radnja odvija 20 godina u budućnosti. Glumac je vijest osobno potvrdio putem svojeg Twittera. Osim da je Boyega prihvatio ulogu, vijest je i da je redatelj filma Steven S. DeKnight, umjesto Guillerma del Tora. Slavni redatelj je odustao od režiranja u korist DeKnighta, kojem je ovo prvi izlet u redateljske vode. DeKnighta smo do sada mogli vidjeti uglavnom u producentskim i scenarističkim ulogama, a najpoznatiji je po serijama 'Spartacus' i 'Daredevil', te po svojim aktivnostima vezanim za 'Transformere'. Datum izlaska filma još nije objavljen, a čim budu objavljene nove vijesti, saznat ćete ih kroz našu rubriku FILM. Tema: FILM 