Hrvatsko narodno kazalište u Zagrebu ugostit će 5. i 6. lipnja međunarodno nagrađivane i svjetski proslavljene baletne i operne umjetnike sanktpeterburških kazališnih kuća, Marijinskog teatra, Akademskog kazališta opere i baleta Mihajlovskij, te Akademskog kazališta opere i baleta Leonid Jakobson na gala koncertu najavljenom kao događaj sezone središnjeg nacionalnog teatra. Nakon iznimno uspješnog gostovanja slavnih sanktpeterburških baletnih prvaka na gala baletnom koncertu održanom u listopadu prošle godine, kada su na sceni HNK-a Zagreb nastupili uz ovacije prepunoga gledališta, taj je teatar za svoju publiku pripremio još jedno veliko gostovanje proslavljenih ruskih umjetnika u Zagrebu. Program pod nazivom "Gala koncert sanktpeterburškog baleta, opere i mjuzikla" rezultat je suradnje zagrebačkog HNK-a i velikih kazališnih kuća Marijinskog teatra, Akademskog kazališta opere i baleta Mihajlovskij, te Akademskog kazališta opere i baleta Leonid Jakobson. Pod umjetničkim oblikovanjem nagrađivanog baletnog prvaka i umjetničkog voditelja sanktpeterburškog kazališta Leonid Jakobson Andriana Fadejeva, u sklopu Gala koncerta bit će izvedeni atraktivni dijelovi iz svjetski poznatih baleta i opera poput "Carmen" G. Bizeta, "Pepeljuge" S. Prokofjeva, "Spartaka" A. Hačaturjana, "Don Quijotea" L. Minkusa, "Chopiniane" F. Chopina, "Korsara" R. Driga, mjuzikla "Ples vampira" M. Kunza i J. Steinmana i mnogih drugih glazbenih djela svjetski poznatih kompozitora. Zagrebačka publika imat će ekskluzivnu priliku uživati u nastupima nekih od vodećih ruskih, a time i europskih baletnih i opernih solista, pobjednika mnogih državnih i međunarodnih natjecanja te laureata Više teatralne nagrade Sankt Peterburga Zlatni sofit i Ruske Nacionalne kazališne nagrade Zlatna maska. Riječ je o velikim imenima poput Vladimira Škljarova, Jekaterine Osmolkine, Aleksandra Sergejeva, Andreja Sorokina, Aleksandra Trofimova, Jelene Jevsejeve, Jurija Smekalova, Irine Mataeve, Ivana Ožogina, Manane Gogitidze i drugih. - Njihov nastup u Zagrebu jedinstvena je prigoda da se doživi zajedničko predstavljanje ovih velikih sanktpeterburških umjetnika u sklopu jednog programa, što je svakako izniman događaj za Hrvatsku, ali i za Rusiju - poručili su iz zagrebačkog HNK. 