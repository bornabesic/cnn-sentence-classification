Radni naslov večerašnjeg izazova na “Tri, dva, jedan-kuhaj!” trgu mogao bi biti “kako masakrirati pivca u 60 minuta”. Naime, u drugom mentorskom danu ovog tjedna kandidati su pripremali pile, prema receptu Ivana Pažanina, a izazov je bio očistiti ga, rastrančirati, napuniti nadjevom, obogatiti prilogom, odnosno rimskim njokima s pancetom, ispeći i kreativno servirati žiriju. „Za početak, pivca je potrebno dobro očistiti i lijepo rastrančirati. Treba ga dobro začiniti i paziti na nadjev. Bit će zanimljivo. Nije ništa komplicirano, samo treba paziti. I dozvoljeno im je koristiti dodatne začine koje god žele“, hladnokrvan je bio Pažanin, za razliku od kandidata kojima je pivac od prve minute zadao glavobolju. Neki su uokolo tražili savjete, drugi se jadali Špičeku, a treći bi najradije sjeli na pod i zaplakali. „Nadao sam se ovome kao snijegu u osmom mjesecu“, komentirao je Hrvoje neočekivani recept Ivana Pažanina za kojeg je bio gotovo sto posto siguran da će im dati da pripemaju nešto riblje, a ne mesno. „Pile treba napuniti, ne smije se raspasti, trebamo ga ispeći, mora ispasti ukusno, mora biti na tanjuru lijepo servirano“, brinuo se Hrvoje. Kada su se konačno uhvatili posla, postali su svjesi drugog problema – s obzirom na to da će im za otkoštavanje pileta trebati dosta vremena, hoće li im uopće ostati vremena za pečenje?! Morena i Sanja su, nakon puno nervoze i truda, uspjele ne samo servirati punjenog pijevca, nego servirati najboljeg punjenog pijevca! Izgleda da ih je njihova mala razmirica potaknula da što bolje kuhaju, a napredak je, posebno Morenin, prepoznao i chef Pažanin.   „Morena je napravila puno, baš je motivirana i cijela je u tome. A Sanja je sigurno savjetuje i gura. Baš se vidi ogroman napredak“, komenitrao je Pažanin, a Špiček je pohvalio i način pečenja i nadjev i začinjenost cjelokupnog jela koje je naposlijetku od žirija dobilo tri devetke. „Sanja i Morena su danas najbolje odradile zadatak i drago mi je što su iskoristile dodatne začine, baš su cijelo jelo podigle na jednu višu razinu“, dodao je Pažanin. „Danas je bio zahtjevan zadatak i to nije bilo lako. Bio bih sretniji da je nadjev ipak malo više ostao unutar pileta. Nedostaje soli i papra. Njoke nisu loše, ali su malo masne“, kazao je Pažanin komentirajući Ozanino i Katarinino jelo i dodao da sve u svemu nije nezadovoljan jer je svjestan koliko su večeras imali posla. „S obzirom na vrijeme koje ste imali, ja sam zadovoljan. Okusi su tu“, dodao je Špiček koji ih je, baš kao i Ivan i Žakline, ocijenio sedmicom. Moira i Zdravko su pretjerali s graškom u nadjevu, no jelo je bilo lijepo začinjeno. Problem je nastao kod pečenja za koje nisu imali dovoljno vremena, no zadatak je bio solidno odrađen, a ukupno su za njega dobili 21 bod. Arsen i Željan su uspjeli dobiti odlično zapečenu kožicu pileta i generalno su dobro pogodili termičku obradu. „Čim se korica zapeče, okus je odmah bolji. I punjenje ste odlično začinili“, komentirala je Žakline, a i Špiček se složio s tim da je sve ispalo dobro. Za svoje jelo su nagrađeni s 23 boda. Natali i obeshrabreni Hrvoje su dobili bitku s vremenom i poslužili svoju inačicu punjenog pijevca. Okusi su u redu, nadjev je ukusan i povrće je dobro ispalo, no nažalost, meso im se odvojilo. „Nije im baš uspjelo, dobro su kiksali. Ne znam što bih rekao, šteta“, kratak je bio Pažanin, a mladi par je za svoje jelo dobio 21 bod. Kristijan i Martin su mogli malo pažljivije očistiti pijevca, njoke su dobro začinili, no nadjev nisu najbolje posolili. Prema Špičekovom mišljenju su malo pretjerali s jetricom, no sveukupno je bilo dobro, bez obzira što im se meso otvorilo. Za svoje su jelo dobili ukupno 21 bod. Dan su najuspješnije završile Sanja i Morena s 27 bodova koje su zbog dobro skuhanog jela završile na samom vrhu tablice. Katarina i Ozana su pale na drugo mjesto, a na posljednjem mjestu na tablici su Arsen i Željan. Lov na bodove se nastavlja sutra, dok će na kraju ovog tjedna show napustiti još jedan par.