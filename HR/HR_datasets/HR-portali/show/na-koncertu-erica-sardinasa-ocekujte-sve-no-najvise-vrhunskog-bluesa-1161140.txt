Poznati blues-rocker Eric Sardinas najveća je zvijezda prvog izdanja Thrill Blues Festivala, koji će se 14. srpnja održati u Trilju. Sardinas i njegova grupa Big Motor rado su viđeni gosti u Hrvatskoj, budući da je dosad nekoliko puta nastupao u Zagrebu i Splitu, a i on je u jednom intervjuu kazao kako voli Hrvate jer se znaju zabaviti. Kada se u svijetu glazbe spomene termin blues-rock, nekima to budi negativne konotacije jer smatraju kako su se blues glazbenici "prodali" kako bi zaradili više novca, svirajući žestoke riffove, s primjesama bluesa. Međutim, to nije slučaj kod Erica Sardinasa. Rođen je 1970. u  Fort Lauderdaleu na Floridi. Već sa šest godina zavolio je, ali i počeo svirati blues, i to jednu od najstarijih inačica – delta blues. Uzori su mu bili najpoznatiji predstavnici tog žanra  Charlie Patton, Bukka White, Big Bill Broonzy, Elmore James i Muddy Waters. – Bilo mi je uzbudljivo čuti kako samo jedna osoba svirajući gitaru generira energiju petorice ljudi – kazao je Sardinas. On se koncentrirao na sviranje slide tehnikom, a iako je ljevak, svira gitaru desnom rukom. Zanimljivo je i kako poput nekih drugih kolega ne svira poznate gitare kao Stratocaster ili Les Paul, nego rezonatorsku Dobro gitaru. Rezultat je jedinstveni zvuk po kojem ga mnogi lako prepoznaju. Sardinas je lutao Amerikom svirajući na ulici, sve dok 1990. nije došao u Los Angeles. Tada se udružio s basistom Paulom Lorangerom i formirao Eric Sardinas Project. Dvije godine kasnije pridružio im se i bubnjar Scott Palacios. Eric Sardinas Project idućih je šest godina svirao čak 300 koncerata godišnje, od malih kafića, pa do velikih dvorana u kojima su bili predgrupa velikim izvođačima kao što je Johnny Winter. Tada su za njih saznale i diskografske kuće, a Evidence Records objavio im je debitantski album "Treat Me Right" 1999. godine. Već na drugom albumu "Devil's Train" 2001. godine Sardinas se dokazao kao jedan od najboljih blues-rock autora, a svjetsku slavu doživio je 2005., kada je sa svojom grupom nastupao prije Stevea Vaija na njegovoj "The Real Illusions" svjetskoj turneji. Sardinasovi nastupi prepuni su dobre svirke, ali i neočekivane zabave. Eric tako često zna svirati s pivskom bocom, baca se u publiku tijekom nastupa, a zna i zapaliti gitaru. Zahvaljujući tom "pothvatu" 2000. godine u Sydneyu je dobio i opekline trećeg stupnja. – Sve ovisi o tome kako se osjećam. Nekad znam samo stajati mirno tijekom koncerta. Kad sviram s pivskom bocom ili zapalim gitaru, to nije zato što želim napraviti šou, nego zato što sam se tako osjećao u tom trenutku. Ljudi ne razumiju da postoji sloboda, otpuštanje energije. To nije gledanje televizije, nego nastup uživo. Najsretniji sam kada se zamagli rub pozornice i nestane granice između mene i publike – kazao je Sardinas. S obzirom na to da će Sardinas ovog ljeta svirati u prekrasnom Trilju usred Dalmatinske zagore, ne sumnjamo kako ćemo vidjeti još jedan energični nastup za pamćenje.   >>Eric Sardinas svirao na zapaljenoj gitari >>U Trilju će se 14. srpnja održati prvi Thrill Blues Festival