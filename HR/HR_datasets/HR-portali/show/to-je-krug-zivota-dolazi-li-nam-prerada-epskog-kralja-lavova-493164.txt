Elton John je u svojoj pjesmi pjevao 'It's the circle of life', tj. 'to je krug života'. Tako se čini da je taj krug doveo redatelja i glumca Jona Favreaua, nakon snimanja vrlo uspješne prerade Disneyevog klasika 'Knjiga o džungli', do još jednog djela tog studija - megapopularnog 'Kralja lavova'. Objava je stigla putem Twittera Jona Favreaua, na kojem je filmaš potvrdio da je jako uzbuđen glede svojeg narednog projekta i ostavio je u poruci dva 'emojija' - lava i krunu. Nije trebalo mnogo razmišljati da bi se shvatilo na što točno redatelj cilja. No da ne bi ostalo na praznim riječima, tj. samo na 'emojijima' jednog redatelja, Disney je također i potvrdio da je 'Kralj lavova' naredni film kojeg će pretvoriti u igrano djelo. Favreau je i na svojem Facebooku poprilično jasno dao do znanja da se namjerava baviti 'Kraljem lavova'. A nakon uspješnih 'Gospodarice zla', 'Pepeljuge' te ovogodišnje 'Knjige o džungli', posve je zašto Disney kreće u ovaj projekt. Prije nego što 'Kralj lavova' postane igrani film, u kina će nam doći ekranizacija 'Ljepotice i zvijeri', o čemu smo već pisali. Tema: FILM 