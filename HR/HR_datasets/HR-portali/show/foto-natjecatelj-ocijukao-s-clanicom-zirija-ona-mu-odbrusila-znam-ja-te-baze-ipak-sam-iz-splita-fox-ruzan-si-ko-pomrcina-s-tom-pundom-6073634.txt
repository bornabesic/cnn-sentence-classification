Natjecatelji će učiniti sve kako bi se pred žirijem showa 'Zvijezde' pokazali u najboljem svijetlu. Pjevat će srčano, gestikulirati rukama, pa čak i plesati. No u utorak navečer natjecatelj Goran otišao je korak dalje i zavodničkim pogledima pokušavao šarmirati članicu žirija Maju Bajamić! Goran Orešković (18) iz Delnica na pozornicu showa 'Zvijezde' došao je s gitarom. Samouvjereno je počeo pjevati 'Tvoje ime čuvam' benda Opća opasnost, sve dok Maja nije primijetila kako mu pogled 'bježi' samo prema njoj. - Gledaj kako mi se smije, majko moja! Misli da ću ga pustiti zbog toga… Gledaj, gledaj - kazala je Maja Massimu. Unatoč tome što je dobro otpjevao pjesmu, Maja nije mogla prešutjeti da ju je zavađao pogledom i osmjehom. - Gorane, ti me cijelo vrijeme gledaš dok pjevaš. Kao, ono, krene dio pisme s 'volim te, ovo-ono', a onda ti pogledaš u mene. Znam ja te baze… Ipak sam ja iz Splita - komentirala je Maja prije nego što mu je dala glas za prolazak dalje. Još jedan pjevač žiriju je pokazao tehnike zavođenja. Promo RTL   Joseandres Džerekarac (19) iz Rijeke najmlađi je od osmero djece u romskoj obitelji i jedini koji se još nije oženio. Smatra da je još premlad za takav korak jer još nije pronašao onu pravu. Tonyju Cetinskom, Foxu i Remi otkrio je kako svaku curu osvaja pjevajući joj, ali najzabavniji ulet mu je, s čime se složila i Remi, rečenica 'hej, ribo, tko ti vodu mijenja'. Otpjevao je pjesmu 'Tajno moja' Tošea Proeskog i dobio samo dva glasa za prolazak u drugi krug natjecanja - od Foxa zbog 'etničke raznolikosti' u showu, a od Remi zbog prekrasnog glasa. I natjecatelj Miro Lozar uspio je podijeliti žiri, ali ne zbog glasa i glazbenog talenta, već zbog izgleda. Naime, ovaj 23-godišnji medicinski brat iz Delnica na audiciju je došao s punđom na glavi, što je zbunilo Foxa. Promo RTL   - Šteta... Tako si lijep dečko, a imaš punđu. Ružan si s tim k'o pomrčina sunca. Šta ćemo? Hoćemo li ga pustiti dalje, ovako nakaznog - ovim je komentarom najdomišljatiji član žirija započeo mali verbalni rat za sudačkim stolom. - A ti si divan s ovim brkovima? Izgledaš kao Milo Hrnić na dijeti. Ma daj me nemoj zezati! Milo je za tebe ljepotan. Nemoj komentirati izgled, nismo došli birati Mistera Hrvatske - odbrusio mu je Tony te zajedno s Majom pohvalio Miru i dao mu glas za prolazak dalje. Promo RTL Jerry John Antolos, Marko Matić i Filip Rakočević   U drugi krug prošli su i Vjekoslav Vostrel (31), Dijana Halužan (20) i Lejla Novalija (22)iz Zagreba, Jessica Atlić McCogan (16) iz Zadra, Matej Podgorščak (25) iz Osijeka, dok su odbijenice dobili Filip Rakočević (23), Ivan Bijelić (22) i Marko Matić (16) iz Zagreba, Sadra Stubičan (21) iz Slavonskog Broda, Fran Malkoč (18) iz Velike Gorice te Jerry John Antolos (21) iz Šibenika. U srijedu 17. svibnja očekuje nas nova epizoda 'Zvijezda', u 20 sati na RTL-u.