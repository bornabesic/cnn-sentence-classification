U konkurenciji za 50 tisuća kuna ove su sezone četiri naslova.  Prvi je 'Rupa', napeti politički triler višestruko nagrađivane vukovarske pjesnikinje i prozaistice Ivane Bodrožić, čija se radnja odvija u vrijeme postavljanja dvojezičnih ploča na gradske institucije u gradu u kojem je najprofitabilnije trgovati ljudskim žrtvama.  Glavni pokretači svih procesa i dalje su ljudi koji su sudjelovali u ratnim zločinima ‘90-ih, korumpirani političari, preživjeli pripadnici mafijaških klanova, gospodari rata koji su se u miru, dvadeset godina kasnije, prometnuli u pripadnike lokalne političke i društvene elite. Glavna junakinja je novinarka Nora Kirin koja u neimenovani slavonski gradić dolazi napisati reportažu o srednjoškolskoj profesorici koja je skupa sa svojim maloljetnim ljubavnikom, bivšim učenikom, ubila supruga. Intrigantna, mučna i mračna priča o obiteljskoj tragediji i prezrenoj profesorici, međutim, novinarku odvodi u niz paralelnih priča koje se susreću u podzemlju duboko podijeljenoga grada.  Jedna od glavnih pripovjednih linija novinarku Noru vodi do ubojice njezina oca koji je stradao prije dvadesetak godina uoči početka rata pokušavajući posredovati u pregovorima između zaraćenih strana i upozoravajući na namjerna izazivanja sukoba. Drugi je nominirani Rade Jarak sa svojim 'Emigrantima', romanom u kojem oslikava atmosferu dijela života gastarbajtera iz bivše Jugoslavije u Njemačkoj 80-ih.  Priču proširuje i na autsajdere raznih vrsta u zemlji koja je još rascijepljena zidom između Istoka i Zapada, u zemlji u kojoj se živi, a ponekad i umire, od olova, prostitucije, terorizma, u zemlji u kojoj je Milanu Markoviću, mladiću podrijetlom iz Dalmatinske zagore, koji je egzistencijalno pobjegao u Frankfurt, boks u jednom trenutku sredstvo životnog uspona, a u drugom pada. Josip Mlakić, koji je u prvom krugu Biblioteke dobio nagradu, nominiran je i ove godine neobičnim krimićem “Majstorović i Margarita”, koji također fokus stavlja u novinsku redakciju. Ovaj put na adresu okultnog časopisa Peto oko, gdje stiže dojava da je na ravnome dijelu autoceste u blizini gradića Blizanci napravljeno zakrivljenje nevidljivo ljudskom oku, povezano sa Sotonom. Iza njega se, navodno, krije tajna koja će promijeniti živote mnogim mještanima.  Članovi male redakcije kreću u istraživanje, a najzainteresiraniji za slučaj je mladi novinar šećeraš Jozica Majstorović. Taj antijunak, nenačitan, trapav, bolestan, predodređen da bude gubitnik, spletom okolnosti i zajedno s ljubavi svojega života, djevojkom s ruba društva, u ovom neobičnom krimiću punom referenci na “Twin Peaks” i filmove Jima Jarmuscha, razotkriva tajnu koju krije gradić na rubu nigdine.  Posljednji nominirani naslov, sam po sebi neobičan, “Poglavnikov pudl” djelo je kultnog Ede Popovića. Počinje u parku, ispred psihijatrijske bolnice, gdje je pronađeno truplo mlađeg muškarca, predsjednika mladeži ekstremističke desne stranke. Unutra, između zidova ustanove, nalazi se prijatelj ubijenog, čovjek koji za sebe vjeruje da je ni manje ni više nego – pudl poglavnika Ante Pavelića. U uvjetima u kojima se stvarnost ne čini bitno drugačijom od one bolničke, inspektor Rakitić pokušava pronaći ubojicu i dokučiti motive ubojstva. Tko je ubio mladića koji je okrenuo leđa jednoj radikalnoj ideji? Jesu li to srbočetnici, komunisti i Jugoslaveni koji tobože vladaju zemljom i medijima? Ili su to klerikalni fašisti, ustašoidi i ovjereni domoljubi, izdani i razočarani nečistom krvlju iz svojih redova? U takvoj postavci stvari je li uopće moguće počiniti zločin iz nekog drugog razloga?  Najbolji krimić biblioteke Balkan Noir proglasit će se 28. svibnja, u završnoj večeri Zagreb Book Festivala, u MUO u 21 sat.  Ove godine između četiri naslova (“Rupa” Ivane Bodrožić, “Emigranti” Rade Jarak, “Poglavnikov pudl” Ede Popovića i “Majstorović i Margarita” Josipa Mlakića) bira isključivo publika koja glasovati može na Zagreb Book Festivalu, na kojemu će biti postavljene glasačke kutije, te na stranicama 24sata.hr i Express.hr.  Pobjednik će biti nagrađen s 50.000 kuna. Biblioteka Balkan Noir objavila je dosad ukupno 20 naslova, od kojih su nagrađena tri. Prve godine titulu najboljeg podijelili su Hrvoje Šalković romanom “Valcer protiv Eintrachta” (Šalković je za Balkan Noir napisao i krimić “Nova miss Chile”) te Josip Mlakić “Božjim gnjevom”.  Prošle godine nagradu je dodjeljivao samo žiri, kojega je oduševio Nenad Stipanić knjigom “Stvarno je odlično baviti se kriminalom”, pričom kriminalca vječitog početnika, koji pleše na rubu i tupom zubu zakona, bavi se kamatarenjem, reketarenjem, ali “ne radi drogu i oružje”, u nuždi izigrava i detektiva te profesionalno zaštitari – čuva Papu i rock-zvijezde – još k tomu romantično voli svoju malu i strepi od babe. Među ostalim autorima koji su dosad pisali za Biblioteku Balkan Noir, koju je 24sata pokrenuo s vodećim hrvatskim izdavačima kako bi popularizirao žanr, našlo se kako početnika, tako i majstora krimića. Jedan od njih svakako je Pavao Pavličić, i to s čak dva naslova, “Crvenim piletom” i “Tri petka u travnju”, u kojoj u život vraća novinara crne kronike Ivu Remetina. Ovaj put šalje ga u Osijek, što je prvi put da ozbiljan istražiteljski posao morao odraditi izvan Zagreba i bez prijatelja, policijskog istražitelja Šoštara.  Za Balkan Noir pisao je i Goran Tribuson, koji se u “Propalom kongresu” vratio u 1990., u vrijeme priprema za kongres na kojem će se jugoslavenska komunistička partija raspasti i zauvijek nestati, kad se u Zagrebu pojavljuje tajnovita spodoba koja prijeti da će uz pomoć cijanida uštrcanog u prehrambene artikle iz dućana potrovati mnogo ljudi. Ostali autori i autorice biblioteke Balkan Noir su Merita Arslani s romanom “Pouzdan izvor”, Emir Imamović Pirke s “Vršenje dužnosti”, Želimir Periš s “Mima i kvadratura duga” i “Mima i vaše kćeri”, Andrej Nikolaidis s “Devet”, Velimir Grgić s “Bog vas mrzi”, Milana Vuković Runjić s “Faraon iz Ilice je mrtav”, Ivančica Đerić sa “Sva je priroda divlja i surova” i Vesna Ćuro-Tomić s “Crna vreća”.