Redatelj Justin Lin, koji nas je ove godine oduševio trećim dijelom rebootanih 'Zvjezdanih staza' odlučio je još jednom posvetiti se rebootu, odnosno preradi, odnosno rebootu prerade. No Lin, koji je uglavnom kino redatelj (upravo radi na osmom nastavku  'Brzih i žestokih'), ovaj put posvetit će se mediju u kojem značajno rjeđe radi, televiziji. Tako se saznaje da je CBS najavio planove za novu seriju, koja je u stvari reboot 'starog' filma, a koji zapravo prerada istinski stare serije iz sredine sedamdesetih, 'S.W.A.T.'-a. Kako stvari stoje, Lin je preuzeo ulogu izvršnog producenta, a ispomoć u tom poslu bit će mu tvorac serije 'Na rubu zakona', Shawn Ryan. 'S.W.A.T.' se originalno mogao gledati na televizijskoj mreži ABC, tijekom dvije kratke sezone sredinom sedamdesetih. Akcijska serija fokusirala se na poručnika Dana 'Honda' Harrelsona i njegov tim specijalaca koji su se kroz opasne misije svakodnevno sukobljavali sa kriminalcima. 2003. godine, vođeni serijom, Colin Farrell u ulozi mladog novaka Jima Streeta i Samuel L. Jackson kao Hondo, doveli su nam specijalce na velike ekrane. No film je polučio prosječan financijski uspjeh, a niti ocjene kritike i publike nisu bile drugačije. Hoće li serija moći zainteresirati gledatelje, vidjet ćemo u dogledno vrijeme, a o svim novim informacijama glede ovog reboota moći ćete pravovremeno pročitati na našim filmskim stranicama. Tema: FILM 