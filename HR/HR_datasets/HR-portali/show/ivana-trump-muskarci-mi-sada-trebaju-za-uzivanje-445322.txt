Stanovnici Jablanca nekoliko dana uživaju u za to mirno mjesto neobičnu prizoru. Ivana Trump, poznata poslovna žena koja vodi pet tvrtki, bivša supruga biznismena Donalda Trumpa od kojeg je razvodom dobila pravo bogatstvo, pripadnica svjetske društvene kreme, bivša češka skijaška olimpijka,... pomno uređena hoda uličicama njihova mjesta, pliva i roni i uživa u tom malom, kako kaže, raju. – Volim Hrvatsku, bila sam ovdje puno puta i posjetila gotovo sve otoke. U Jablanac me pozvao bivši suprug Riccardo Mazzucchelli koji je tu kupio nekoliko nekretnina i ima plan pretvoriti mjesto u odredište elitnog turizma. Očarana sam! Sviđa mi se toliko da ću se uključiti u Riccardove poslovne planove ovdje, a željela bih kupiti i kuću – ispričala nam je neposredna, iskrena i u razgovoru topla Ivana i dodala: Teretane u svim kućama – U planu imam i neka poslovna ulaganja u Splitu. U prošlosti sam pokušavala otvoriti kasino i restoran u Dubrovniku u hotelu "Labirint". Poslije šest godina pregovora, kada smo bili blizu sklapanja posla, promijenila se vlada i zakon te smo se morali vratiti na početak. Ljudi u Hrvatskoj moraju naučiti razumjeti kako funkcionira svijet biznisa, kako čitati ugovore i sklopiti posao. Malo je komplicirano, ali nadam se da će biti bolje. Britka i pametna izoštrenih poslovnih osjetila oduševila se i hrvatskim vinima, a kako vodi posao Legends-Wine.com u sklopu kojeg zastupa i prodaje osam vrsta vina i francuski šampanjac, ima u vidu poslovanje proširiti i na naše sorte. Puna je životne energije i, kaže, ni u 63. godini ne zna što znači malo se staviti na "off", odnosno isključiti se. Bivša manekenka vrtoglavo dugih i još uvijek lijepih nogu, pomno brine i o izgledu, a svoju prepoznatljivu punđu koju nosi već 30-ak godina radi sama. Na pohvale izgledu kroz smijeh kaže: "Hvala, ali svako jutro treba mi sve više i više vremena da se dovedem u red!" i odaje tajnu mladolikosti: – Nekada sam govorila da si žena ne smije dopustiti da izgleda ni dan starije od 28-godišnjakinje! Za to bi mi danas trebalo doslovno cijelo bogatstvo! Dovoljno je i to što se brinem o sebi. Svaki dan vježbam, odlazim na kozmetičke tretmane, brinem se o koži i zdravo se hranim. Obožavam hard core vježbanje u teretani, a teretane imam u svim svojim kućama. Ne vježbam s trenerom jer kao bivša profesionalna sportašica točno znam što treba raditi i kako. Priznajem, bila sam i na nekim plastičnim operacijama, ali neću o detaljima. Sinovi Donald John Jr., Eric i kći Ivanka, rođeni u braku s Trumpom koji je trajao od 1977. do 1991. godine, Ivani su centar svijeta. Oni su joj podarili i četvero unučadi i učinili je modernom bakom. – Unuci me zovu Glam-ma ili Ivana-ma! Stalno sam u avionu i puno putujem, a oni su još jako mali. Kada budu stariji, vodit ću ih na skijanje i na odmore, ali trenutačno zahtijevaju svoj red i dom. S obzirom na to da su i moja djeca poslovni ljudi i putuju doslovno kao ludi, svi moji unuci imaju dadilje. Ja ih mogu pričuvati sat ili dva, ali ne ostajem kod kuće i ne čuvam ih poput prave bake. Za to nemam vremena – priča Ivana. Mlađe je slađe U Jablancu je s njom i njezin mlađahni partner talijanski biznismen Marc Antonio Rota s kojim je u vezi od prošle zime. Treći i četvrti suprug bili su joj Talijani pa smo je pitali zašto su joj tako neodoljivi i smiješi li joj se i peti brak na što je odgovorila: – Nikada ne recite nikada, ali čisto sumnjam! Ne trebam muškarca zbog novca ili radi djece, ja to sve imam. Trebam muškarca za lijepo druženje i uživanje u životu. A što se tiče Talijana, oni me uvijek očaraju svojom čarobnom osobnošću. Vole se zabavljati, fino jesti, pjevati,... dakle vole život i sve što volim i ja!     U Jablanac stigla je jahtom, a odlazi danas. – Idem u Veneciju pa u St. Tropez. Potom poslom u Ameriku i Kanadu gdje vodim šoping kanale prodaje nakita i šminke. U međuvremenu ću u Londonu snimiti televizijski show, a u listopadu vraćam se u Hrvatsku na poziv Vladimira Kraljevića na izbor Miss Universe Dalmacije u čijem sam žiriju – otkrila je Ivana koja ima kuće diljem svijeta, ali životna baza joj je vila u Palm Beachu. Životni usponi i padovi 63-godišnjakinji bili su najbolja škola, a svoja životna, poslovna i ljubavna iskustva pretočila je u tri knjige i radi na novoj. – Počinjem pisati knjigu, svojevrsni savjetnik ljudima kako svoj talent koji svatko ima, bilo da je u pitanju pletenje, kuhanje ili aranžiranje cvijeća, pretvoriti u posao. Ako želite u nečemu biti izvrsni, morate jako voljeti to što radite. A svatko najviše voli svoj hobi koji može postati unosan biznis – savjetuje Ivana. 