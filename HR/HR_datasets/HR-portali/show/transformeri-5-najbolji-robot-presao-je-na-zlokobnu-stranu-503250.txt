Premda smo već desetljećima izloženi njemu kao jednom od najboljih i najpozitivnijih likova u animiranim filmovima (a od 2007. godine i u igranim filmovima), posve je moguće da će Optimus Prime u najnovijem dijelu sage o Transformerima postati negativac. To jest, sudeći prema objavljenom posteru, barem će u jednom trenutku Optimus Prime zamijeniti strane, što je i bilo za naslutiti prema prvom foršpanu. Kako možemo vidjeti na plakatu za nadolazeći film, Optimus stoji ponosno u krajoliku iza kojeg vidimo srušene svemirske brodove s obilježjima Transformera. No bitna stvar na plakatu jest natpis na njemu koji kaže 'Rethink your heroes', ili prevedeno s engleskog 'Promislite o vašim herojima'. Iako nam je i to dovoljno da nam bude jasno o kakvom će se filmu raditi, ono što je još bitnije jest ruka jednog Transformera koju možemo vidjeti dolje desno na plakatu. Kako poznavaoci franšize mogu bez problema ustanoviti, u pitanju je ruka jednog od poznatijih Autobota, Bumblebeeja. Bumblebee je Transformer, odnosno Autobot koji prvi uspostavi kontakt s ljudima te je malo neobično vidjeti Optimusa kako nezainteresirano stoji nad njegovim (pretpostavljamo) tijelom. Što vi mislite? Prelazi li Optimus Prime u Decepticone? Zvijezda prethodnog nastavka, Mark Wahlberg, vraća se i u petici kao mehaničar i izumitelj Cade Yeagera, dok legendarnom robotu Optimusu Primeu, koji je sad možda hackiran pa je izdajica, glas i dalje daje Peter Cullen. Jerrod Carmichael, Mitch Pileggi, Laura Haddock i Anthony Hopkins (možete mu čuti glas u foršpanu) također imaju uloge, no još uvijek nije jasno točno koje. John Turturro i John Goodman reprizirat će uloge iz prethodnih filmova o Transformerima. Turturro je opet trapavi i zbunjeni agent Simmons (nadamo se da je lik ipak malo napredovao), kojeg je glumio u prva tri filma o Transformerima, a Goodman ponavlja svoju ulogu kao ratni Transformer Hound. 'Transformers: The Last Knight' bi u kina trebao doći 23. lipnja 2017. godine. Tema: FILM 