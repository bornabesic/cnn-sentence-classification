Dok se neki hollywoodski ljepotani, poput Leonarda DiCaprija, zaljubljuju u mršave supermodele, ima i onih koji ipak vole punije pripadnice nježnijeg spola. I većina žena misli da je vitkost ugodnija muškom oku, no posljednja istraživanja dokazuju suprotno i potvrđuju da punije žene bolje prolaze kod muškaraca. Bez osvrtanja na kritike – Hoće li se žena dobro osjećati te hoće li imati više ili manje kontakata s muškarcima, ne ovisi o njezinoj tjelesnoj težini, nego o tome kako sama sebe doživljava – tvrdi Nataša Barolin Belić, seksualna terapeutkinja. – Djevojka može imati pet kilograma više ili manje nego što je primjereno, ali ako dobro prihvaća svoj izgled, bit će puno otvorenija i jednostavnije će kontaktirati s muškarcima – zaključuje Belić. Na listi muškaraca koji nisu zagovornici mršavih žena našao se 48-godišnji glumac Hugh Jackman kojeg je časopis People proglasio najseksepilnijim muškarcem 2008., no on tvrdi da ne bi bio uspješan bez obožavane supruge Deborre Lee Furness. Zajedno su 19 godina i prošli su mnogo toga, od njezinih problema s plodnošću do njegova melanoma, no njihovu ljubav ništa nije uzdrmalo. S 14 godina starijom Deborrom Lee vjenčao se 1996., a imaju dvoje posvojene djece. Kada se ona suočila s kritikama u novinama na račun svoje tjelesne težine, izjavila je da potporu nalazi u suprugu kojemu je najljepša upravo takva. – Kada se osjećam zapušteno, razgovaram s Hughom i on mi kaže: “Draga, meni si predivna! Uostalom, privlačnija si mi s kojim kilogramom više nego manje”. Osjećam se blagoslovljeno što imam supruga koji vidi samo najbolje u meni – zaključila je. A da voli žene s kojim kilogramom viška, priznaje i Pierce Brosnan. Ni najveći tračerski časopisi nikad ga nisu ulovili u nedopuštenim situacijama, čak ni u vrijeme kada je bio James Bond i kada su žene ludjele za njime. Nakon što mu je od raka jajnika 1991. preminula prva supruga Cassandra Harris, tri godine poslije u Brosnanov život ušla je poznata TV voditeljica Keely Shaye Smith. No unatoč obostranoj simpatiji, prošlo je čak sedam godina prije nego što su se vjenčali. Brosnan i Keely Shaye Smith vjenčali su se u Irskoj 2001. Mediji su se izrugivali konstituciji njegove supruge, što njemu nikada nije smetalo. Dapače, čak je nekoliko puta istaknuo da je više voli takvu nego mršavu. – Obožavam njezinu vitalnost, njezinu strast. Ona ima snagu bez koje ne bih mogao živjeti. Kada me Keely pogleda, i nakon svih zajedničkih godina, koljena mi klecaju. Kada smo se upoznali, bila je mršavica, ali danas mi se puno više sviđa. Za mene je to prava žena, pogotovo ako je još sigurna u sebe, kada zna koliko vrijedi i koliko je lijepa, a Keely to zna. Teško im je odoljeti I Jamie Foxx slab je na punije dame. – Ne sramim se jer volim punije žene, a pritom mislim na zdrave, punije žene. One koje se ne izgladnjuju, nego uživaju u životu i ne opterećuju se težinom. Bio sam i s mršavicama, ali i sa ženama većega konfekcijskog broja uvijek sam se više zabavljao i bolje osjećao – priznao je Foxx. Na listi muškaraca koji ne mogu odoljeti bujnim ženama i dvostruki je dobitnik Oscara i Zlatnog globusa Robert De Niro, koji je 1997. uplovio u bračne vode s Grace Hightower, ali brak se počeo raspadati nakon samo dvije godine. No prije nego što je razvod dovršen, zaključili su da ne mogu živjeti jedno bez drugoga pa su obnovili zavjete. Rijetko govori o privatnom životu, no ako je vjerovati detaljima objavljenim u biografiji, ne čudi šutnja. Uživanje u kokainu, druženje s prostitutkama, trčanje za ženama i slavom te fetiš na tamnopute i bujne žene samo su djelić iz privatnog života koji je u biografiji “De Niro: A Life” detaljno obradio scenarist Shawn Levy.