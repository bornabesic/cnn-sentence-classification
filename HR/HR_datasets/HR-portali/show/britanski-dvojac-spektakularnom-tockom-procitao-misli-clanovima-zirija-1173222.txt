Britanski dvojac DNA sinoć je spektakularnom točkom  u kojoj su pročitali misli članova žirija dobio najviše glasova publike u showu "Britain's Got Talent".  Prijatelji Darren (29) i  Andrew (43) su i u prvom krugu oduševili sličnim trikom, a u polufinalnoj emisiji otišli su korak dalje. Prvo su bez problema pogodili sve tri karte koje su nasumično izabrali članovi žirija. Za to vrijeme je četvrti član žirija, David Williams, dobio zadatak da zamisli bilo koju riječ i napiše je na papir. Mađioničari su zatim na papir napisali stranicu, stupac i redak iz rječnika na kojem se nalazila upravo riječ probably (možda), koju je zapisao Williams. Oduševljena publika dala im je najviše glasova za prolaz u finale. Drugo mjesto u finalu osvojio je mladi Kyle Tomlinson, o kojem smo pisali prošlog tjedna. On je u istom showu nastupio prije tri godine. Tada su mu savjetovali da uzme satove pjevanja. Tomlinson je ulagao u sebe i vratio se u emisiju u velikom stilu. Sinoć je pjevao Adelinu pjesmu "When We Were Young", te drugim mjestom publike ušao u finale.