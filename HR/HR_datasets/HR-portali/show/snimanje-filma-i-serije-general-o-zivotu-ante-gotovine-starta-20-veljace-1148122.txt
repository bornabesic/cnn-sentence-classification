Snimanje filma i televizijske serije 'General' o životnom putu hrvatskog časnika Ante Gotovine u produkciji Kiklop filma i u režiji Antuna Vrdoljaka za Hrvatsku radioteleviziju (HRT) počinje 20. veljače, priopćeno je s HRT-a. U naslovnoj ulozi u ''Generalu'' je Goran Višnjić, a glumačku ekipu čine Tarik Filipović, Rene Bitorajac, Goran Navojec, Borko Perić, Ivo Gregurević, Mustafa Nadarević, Nataša Janjić, Goran Bogdan, Boris Svrtan i Zrinka Cvitešić. Film i serija snimat će se na različitim mjestima kao što su Velebit, Knin, Livno, Šepurine, Zadar, Prkos, Kašić, Islam Grčki, Obrovac, Škabrnja, Sljeme, Lučko, Crna Mlaka, Imotski, Split, Pag, Pirovac, Turanj, Pakoštane, Peruća, Rijeka, Erdut, Dalj i Zagreb, ali na lokacijama u Francuskoj. Kako Hina saznaje, okupljanje glumaca, proba kostima i probno snimanje bit će održano krajem tjedna u Zagrebu. Početku snimanja prethodilo je potpisivanje ugovora između HRT-a i produkcijske kuće Kiklop film u rujnu prošle godine, a projekt će nastati prema scenariju Antuna Vrdoljaka i knjige Nenada Ivankovića 'Ratnik, pustolov i general'. Redatelj Antun Vrdoljak na potpisivanju ugovora o snimanju filma i serije rekao je kako je film izrastao iz njegova prijateljstva s Gotovinom, a na ideju o snimanju došao je kad je general bio uhićen te je naivno vjerovao da mu može pomoći ako snimi film. Pomoćnik redatelja je Kristijan Milić, inače poznat i kao redatelj filma 'Broj 55', HRT-ova ratnoga filma koji se bavi tematikom Domovinskoga rata, dok je za produkciju zadužen Andrija Vrdoljak, a za fotografiju Vjekoslav Vrdoljak. Prikazivanje televizijske serije, koju je HRT ugovorio za 9,6 milijuna kuna, predviđeno je tijekom 2018. >>Ponosni tata Goran Višnjić pozirao uz sina i kćer >>Goran Višnjić glumi u seriji supruga Halle Berry! 