Da je Indira Levak (43) odlučila napustiti Coloniju prije dvadesetak dana, nije znao nitko u izdavačkoj kući dance grupe. Pjevačica je razgovarala o svom odlasku samo s osnivačem Borisom Đurđevićem (44). - Colonia se nije raspala, ona postoji i dalje s obzirom na to da sam osnivač grupe, vlasnik brenda Colonia, autor glazbe i tekstova svih pjesama, stoga mogu raditi s tim što hoću - rekao nam je glazbenik. Đurđević tvrdi da će grupa i dalje djelovati, a najavljuje da je počeo razmišljati o tome da u bend pozove nove članove. O Indirinim planovima u solo karijeri ne zna puno. - Otkako smo se dogovorno rastali prije dvadesetak dana, prestali smo razgovarati. Ništa ne znam o Indirinim planovima - rekao je Đurđević. Pjevačica je rekla da je dugo razmišljala o samostalnoj karijeri te se oprostila od grupe, a sutradan je obožavatelje zbunila tvrdnjom da se na bini neće puno toga mijenjati. - Ista energija, ista ekipa na pozornici, samo dodajem svježe glazbene ideje cijelom doživljaju - tvrdi Županjka. Proteklog se vikenda pohvalila fotografijom s nastupa u Čemincu, gdje je pozirala s plesačicama, koje su je pratile na koncertima, no ničim nije dala naslutiti kako joj je to posljednji nastup u ulozi pjevačice Colonije.  Da su odnosi u bendu narušeni, dalo se naslutiti u listopadu 2014., kad je grupu napustio Tomislav Jelić Kameni (44). Nakon što je 18 godina instrumentalima pratio Indiru, organizirao koncerte te s Đurđevićem radio aranžmane pjesama, Kamenom je prekipjelo nakon što su se u poslove grupe navodno počeli miješati supružnici Borisa i Indire.  Nedugo nakon što se Đurđević vjenčao s ekonomisticom Valerijom Novak (34), povjerio joj je pisanje tekstova za svoju glazbu. Upravo je Colonia zbog Valerijinih stihova te Borisove glazbe zadužila nominaciju za pjesmu 'Zlatni dvori'  koja konkurira za ovogodišnju nagradu Cesarica za hit godine. - Nezahvalno je razmišljati unaprijed o nagradama, no ako pjesma koju je Colonia otpjevala sa Sinovima ravnice bude nagrađena, moja supruga i ja ćemo kao autori ići na dodjelu nagrada - rekao je glazbenik.  Indira se također u svom drugom braku, s bivšim bodybuilderom Miroslavom Levakom, počela zanimati za projekte izvan glazbe. Supružnici su prije dvije godine počeli dizajnirati vrtni namještaj pod imenom grupe Colonia. Ubrzo je bivši bodybuilder otvorio teretanu i opremio je spravama za vježbanje koje je sam osmislio. Kako bi privukao klijente u svoju oazu za pumpanje mišića, supruzi je organizirao ondje proslavu 41. rođendana. Otkad je otišao iz Colonije, Tomislav Jelić Kameni nije se družio s nekadašnjim kolegama. Počeo se baviti organizacijom manifestacija, a Indira je najavila da će se više posvetiti dizajniranju namještaja.