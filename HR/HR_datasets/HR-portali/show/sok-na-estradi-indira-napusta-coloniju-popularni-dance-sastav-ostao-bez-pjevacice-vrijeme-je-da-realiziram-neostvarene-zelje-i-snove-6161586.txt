Poznata dance pjevačica Indira Levak iz grupe Colonia, koju je osnovala s Borisom Đurđevićem prije više od dva desetljeća, objavila je danas putem Instagrama da kreće u samostalnu karijeru. "Dragi moji, već dugo razmišljam o solo karijeri, vrijeme je da okrenem smjer prema novim koordinatama koje sam sama odredila i realiziram neostvarene želje i snove. Colonia je divan period moje pjevačke karijere, moje povijesti, tisuće koncerata i hitova kojima sam dala svoj neizbrisiv pečat, a koje su dio mene kao umjetnice, zauvijek. Sada ću kao INDIRA, zajedno s timom divnih kreativaca moju prepoznatljivu energiju usmjeriti na svježe ideje i želje moje vjerne publike, kojoj sam zahvalna na podršci i ljubavi", objavila je 43-godišnja pjevačica. "Ništa se ne mijenja kada su u pitanju naša druženja i pjevanje uglas, život je sada, plešimo i dalje zajedno na mom putu pozitive i radosti!", poručila je poznata dance zvijezda i dodala da njeni fanovi od sada sve informacije o koncertima mogu pratiti na novoj Facebook stranici Indira Icolonia Forza.