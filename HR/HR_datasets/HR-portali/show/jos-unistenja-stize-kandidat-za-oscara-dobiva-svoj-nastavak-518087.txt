Nastavak Disneyjevog filma iz 2012. godine ipak nije ostao zaboravljen u bespućima nekog producentskog ureda već će stvarno doživjeti svjetlo dana za nekoliko godina. U pitanju je animirani film 'Krš i lom', (eng. 'Wreck-It Ralph'), koji je te godine bio i u konkurenciji za Oscara, no izgubio je od 'Meride hrabre'. Novi bi se film trebao zvati 'Ralph Breaks the Internet: Wreck-It Ralph 2'. Kako su teme s internetom već neko vrijeme popularne u animiranim filmovima (primjerice film 'Emoji', kojeg razvija Sony), tako nas ne iznenađuje takav dosadan naslov. John C. Reilly (Ralph), Sarah Silverman (Vanellope von Schweetz), Jack McBrayer (Fix-It Felix), i Jane Lynch (Narednica Calhoun) repriziraju svoje glasovne uloge za nastavak. Redatelj je Rich Moore, koji je režirao i prvi film, a kao scenarist se vraća i Phil Johnston, koji će ovaj put pomoći i u redateljskoj ulozi. - U nastavku dolazi nekoliko novih likova, no fokusirat ćemo se na odnos šarmantnog uništitelja i vrckave vozačice iz prvog filma. U fokusu filma i dalje će biti veza između Ralpha i Vanellope - izjavio je scenarist Johnston. Film bi se u kinima trebao pojaviti početkom ožujka 2018. godine. Tema: FILM 