Joel i Ethan Coen potpisuju scenarij \"Pravih mućki\", a redateljski iza ovog filma, koji u naša kina dolazi 27. prosinca, stoji Michael Hoffman. Braća Coen smislila su zanimljivu komediju u kojoj glavne uloge igraju Colin Firth i Cameron Diaz i koja je remake istoimenog filma iz 1966. godine. Firth igra britanskoga kustosa Harryja Deanea koji smišlja pakleni plan kojim želi napakostiti svom šefu Lionelu Shahbandaru (Alan Rickman). Energetska bomba - Diaz Lionel je poznati kolekcionar umjetnina i zato je Dean uvjeren da će mu se najbolje osvetiti podmetanjem lažnog Moneta. Dean unajmljuje krivotvoritelja umjetnina i vrckavu kraljicu rodea PJ Puznowski koja svojim seksepilom mora uvjeriti Lionela da kupi lažnjak. Deana braća Coen opisuju kao uštogljenog i pedantnog, a PJ, koju glumi Cameron Diaz, njegova je čista suprotnost. Razlike u karakteru dvoje glavnih likova opisao je redatelj Michael Hoffman: – To je kao da Cary Grant iz zlatne ere Hollywooda susretne Carole Lombard iz jedne sasvim druge ere. Redatelj tvrdi da nije gledao original u kojem su glumili Michael Caine i Shirley MacLaine, ali u oba filma radnja je ista jer se vrti oko čovjeka koji ima pakleni plan. Hoffmana je tijekom snimanja posebno oduševio Firth, čiju glumu i pristup poslu opisuje kao pravo osvježenje i Firtha uspoređuje s Caryjem Grantom. Odabir Cameron Diaz za glavnu žensku ulogu jako je razveselio Colina Firtha jer je čitajući scenarij upravo nju zamišljao kao PJ. – Cameron je energetska bomba; ona je točno ono što Harry Deane treba i točno što je meni trebalo kao glumcu. Ona je uvijek sretna i njena energija mijenja cijelu dinamiku seta. Osim toga je silno profesionalna i uvijek strpljivo radi – pohvalio je Colin kolegicu. Jedinstvene ideje braće Coen Cameron je dugo priželjkivala suradnju s braćom Coen čije su ideje uvijek jedinstvene. – Znam da je Colin sjajan glumac i uživala sam s njim raditi, a oduvijek sam obožavateljica Coenovih, pa sam brzo ugrabila ovu priliku. Scenarij je odličan, pročitala sam ga nekoliko puta – priznala je. Kako bi se što bolje pripremila za ulogu, Cameron je vježbala na željeznom teletu koje vuče traktor; ona je iza njega jahala na konju i pokušavala ga uhvatiti užetom.