Tko je 18-godišnja Jamie-Lee koju je Nina Kraljić navela kao jednu od mogućih favoritkinja Eurosonga? I koja je, kao i Nina, odnijela pobjedu u The Voiceu, ali u njemačkoj verziji? "Upravo proživljavam najbolje razdoblje svog života", izjavila je Jamie-Lee Kriewitz, 18-godišnjakinja iz mjesta Springe kod Hannovera, koja ove godine zastupa Njemačku na Eurosongu. Ona možda čak ni nema loše šanse. U svakom slučaju jednostavno ne može biti lošija od prošlogodišnje predstavnice Ann Sophie koja je osvojila ravno nula bodova. Vlastiti stil U finalu Eurosonga u subotu (14.5.) u Stockholmu nastupa 26 zemalja. U dva polufinalna natjecanja izabrano je 20 sudionika, dok je šest zemalja direktno kvalificirano za finale. Inače, Jamie-Lee je pragmatična što se tiče mogućnosti da unatoč dobrim prognozama završi pri dnu ljestvice: "Ako ću biti zadovoljna svojim nastupom i onda unatoč tome završim na posljednjim mjestima, tada barem ne mogu ništa predbaciti sebi samoj." No to se možda ipak neće dogoditi jer ova mlada dama ima nešto što je nedostajalo Ann Sophie: vlastiti stil. On se ne mora svakome svidjeti, ali je jedno sigurno: ova mlada djevojka je upadljiva. Već je na natjecanju za izbor njemačkog predstavnika na Eurosongu u veljači ove godine iznenadila svojim izgledom. Bila je obučena u šarenu odjeću u stilu japanskih manga, na glavi je imala upadljivo pokrivalo (teško je tako nešto nazvati šeširom) i bila je okićena dražesnim privjescima sa životinjskim likovima. Ona ističe da je njezina odjeća izrađena veganski, dakle bez ikakvih životinjskih proizvoda. Samu sebe je nazvala fanom K-popa, odnosno popularne glazbe iz Južne Koreje, te istaknula da se uvijek zanimala za Aziju, tamošnji stil oblačenja i anime, japanske crtane filmove. „Ja sam pjevačica“ Karijera ove djevojke, koja još živi kod roditelja, počela je u prosincu 2015. kada je pobijedila na njemačkoj varijanti pjevačkog natjecanja "The Voice of Germany". A onda je nepuna dva mjeseca kasnije odnijela pobjedu i na natjecanju za njemačku predstavnicu na Eurosongu. Od tada je pobjedničku pjesmu "Ghost" otpjevala na stotine puta. Zato je pomalo i sretna što će u subotu navečer, bez obzira na rezultat, sve to biti iza nje: "U jednom trenutku poželim da se završi i da se napokon dozna na kojem sam mjestu i da onda mogu jednostavno nastaviti dalje", kaže Jamie-Lee za njemačku novinsku agenciju DPA. I dodaje: "Ja nisam samo sudionica Eurosonga, ja sam i pjevačica." No bez obzira na to kakvi će biti njezini rezultati, Jamie-Lee se ipak neće tako skoro vratiti u školske klupe. Već je zbog natjecanja "The Voice" toliko izostala s nastave da nije mogla izaći na maturu. Za jesen je već dogovorena turneja, a onda će ova mlada djevojka vidjeti što će dalje. A da bi na velikoj pozornici u Stockholmu mogla zbog treme ostati bez glasa - u to ne vjeruje. U jesen prošle godine, već prije nego što je uopće postigla veći uspjeh, ona je u jednom televizijskom intervjuu samouvjereno izjavila: "Imam neobičan glas, izgledam neobično i vjerujem da je to moja prednost."   >> Hrvatska može biti domaćin idućeg Eurosonga čak i ako Nina ne pobijedi 