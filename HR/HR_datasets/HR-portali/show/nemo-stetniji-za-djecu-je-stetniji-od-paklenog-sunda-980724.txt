Biste li malom djetetu dopustili da gleda seksepilnu Umu Thurman i "pucačinu" u Tarantinovu "Paklenom šundu"? Vjerojatno vam takvo što ne bi palo na pamet. Kad ti pojedu mamu No, zato s lakoćom izvlačite DVD s "Potragom za Nemom" jer to je ipak crtani film namijenjen djetetu. Drugi put razmislite dvaput jer djeci crtani filmovi mogu emotivno više naškoditi od filmova kao što je gore spomenuti. Pokazalo je to istraživanje koje su proveli dr. Ian Colman i dr. James Kirkbrid te ga objavili u British Medical Journalu. Animirani su filmovi, kažu, puni ubojstava i pokolja, a priče protkane smrću i razaranjima djecu mogu traumatizirati. Glavni likovi u crtićima, naime, umrijet će dva i pol puta češće nego oni u filmovima za stariju publiku te je gotovo tri puta veća vjerojatnost da će biti – ubijeni. Također, utvrđeno je da je u crtićima pet puta veća vjerojatnost da će umrijeti roditelji glavnog lika što, prema istraživanju, malu djecu može posebno uzrujati. Npr. Nemova majka strada već u prvim minutama filma i to tako da je pojede barakuda. Tarzanove roditelje proždre leopard, a prizor smrti Bambijeve majke koju ubiju lovci izmamit će suze i odraslima. Šalju se krive poruke – Što bi vas više moglo traumatizirati od prizora u kojem pojedu nečije roditelje? – pitaju se autori istraživanja. Kako bi došli do ovih podataka, usporedili su 45 najprodavanijih crtanih filmova sa 90 najprodavanijih igranih filmova u razdoblju od 1937. do 2013. Utvrdili su i da producenti crtanih filmova koji su često nastali po predlošku okrutnih bajki (sjetite se samo kako Ivicu i Maricu roditelji ostave u šumi!), oduvijek igraju na kartu smrti. "Snjeguljica" iz 1937. pravi je primjer za to jer, primjerice, zlu kraljicu najprije udari grom, zatim padne s litice i polomi se na stijenama da bi je se na koncu dočepali lešinari. – Smrti zlikovaca posebno su problematične jer se moramo zapitati koju djeci poruku šaljemo – ako si s nekim u sukobu, najbolje je da ga ubiješ – pitaju se autori studije. Što možete učiniti? Sjednite s djecom i pratite što gledaju. Ako im nešto nije jasno, objasnite i pružite utjehu kad zatreba. Ili, jednostavno, odaberite film u kojem nema ubijanja, primjerice "Damu i skitnicu", "101 dalmatinera" ili "Knjigu o džungli". >>Zašto je Quentin Tarantino najvažniji redatelj današnjice?