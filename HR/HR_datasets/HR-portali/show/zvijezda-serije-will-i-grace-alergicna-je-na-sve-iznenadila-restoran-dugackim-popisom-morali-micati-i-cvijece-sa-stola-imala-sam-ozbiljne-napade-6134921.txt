Glumica poznata po ulozi u hit seriji ‘Will i Grace’, Debra Messing, iznenadila je bizarno dugačkim popisom zabranjenih stvari koji je dostavila organizatoru događaja na Manhattanu na koji je pozvana. Messing je navela čitav niz alergija od kojih pati kako bi se organizatori događaja u ekskluzivnom restoranu Mamo u poznatoj četvrti Soho mogli prilagoditi, piše Page Six. Popis je procurio u medije i obuhvaća: ‘Alergije na hranu: Debra je alergična na svu bijelu ribu, piletinu, gljive, gluten, mliječne proizvode, putar (ali može jesti fetu i kozji sir). Debra ne jede divljač, grahorice, jogurt, brokulu, cvjetaču. Netolerantna je na laktozu. Ne smije jesti sir niti piti mlijeko (samo kokosovo mlijeko). Dodatne alergije: Debra je alergična na vunu, mačke, kašmir, perje, cvijeće i gabarden (vrsta vunene tkanine). Jedini cvijet na koji nije alergična je orhideja.’ Restoran je njezin popis shvatio ozbiljno pa su meni prilagodili njoj i poslužili joj gazpacho s feta vrhnjem, mariniranu tunu u umaku od rajčica, marinirani losos s pireom od krastavaca, ruma i limuna te pizzu bez glutena. Osim toga, iz prostora su izbacili svo cvijeće sa stolova i zamijenili ih ružičastim orhidejama. Premda su mnogi odmah reagirali da se pokazala kao zahtjevna diva, Messing je već ranije govorila o svojim alergijama pa je prije tri godine za časopis Gluten Free & More rekla: ‘Imala sam nekoliko jako ozbiljnih i zastrašujućih napada. Zbog alergija sam imala problema sa samopouzdanjem na poslu. Konstantno sam se brinula da će mi oči odjednom početi suziti i da ću početi kihati… Bilo je dana kad sina nisam mogla odvesti u park.’