Ugodno lice splitskoga centra HRT-a Mariola Milardović Perić, s kolegom Duškom Ćurlićem, vodit će u subotu završnu večer 56. Splitskog festivala čiji ćemo prijenos gledati i na Prvom programu. Kaže da su joj 22 godine, koliko je na ekranu, proletjele jer je zaljubljena u televiziju i novinarstvo. – Najmilije su mi teme koje od dragosti zovemo pričama o običnim, malim ljudima. U Zagori, na otocima, tamo gdje slika govori više od riječi, gdje ljudi otvore dušu, i kad napravite reportažu zbog koje te nepoznati čovjek zaustavi na ulici i kaže da ste mu baš time uljepšali dan. Nema veće nagrade – ističe Mariola. Novinarka je po životnoj opredijeljenosti, ali joj vođenje različitih događaja nije nimalo strano, a nije ni Splitski festival. – Spoj novinarstva i vođenja prirodan je slijed moje kompleksne ličnosti. Horoskopska blizanka sam pa mi jedan posao nije dovoljan. Doduše, uz moj glas, za koji kažu da je poseban i stas koji s godinama postaje upitan, vođenju je prethodila kratka glumačka karijera. Kao srednjoškolka sam pohađala dramski studio za mladež tadašnjih Titovih mornara, danas Gradskoga kazališta za mlade – kaže Mariola pa o tome kako se priprema za Splitski festival dodaje: – Pokušavam skinuti kilograme, no kako ne ide glatko, odustala sam, pa se bavim svakodnevnim obvezama, javljanjem uživo, snimanjem reportaža, kuhanjem, pospremanjem, glačanjem i svime što spada u opis poslova zaposlene majke dvaju divnih sinova i još boljega muža. Tri muškarca u kući i samo jedna žena – to je moja životna priča. No, bez brige, Splitskomu festivalu posvetit ću se na vrijeme s mnogo zadovoljstva jer je velika čast voditi jedan od najpopularnijih festivala lakih nota, pogotovo meni koja sam iz Splita. Još su me kao malenu djevojčicu roditelji vodili na festival i uvijek sam se divila prekrasnim voditeljicama. Nadam se da povjerenje neću iznevjeriti i da će to biti još jedna lijepa uspomena u mojoj karijeri – zaključuje Mariola.  >> 'Nas Hrvata ima kao u tri nebodera na Manhattanu, a svađamo se oko tema starih 70 godina. Žalosno' 