Jako mi je zanimljivo, a najviše sam se veselila tome što me Ivana Husar Mlinac i Martina Tomčić Moskaljov usmjeravaju u pjevanju te Igor Barberić u plesanju. Trenirala sam jazz dance sedam godina kod Lidije Iveković i njezini su plesači u showu, a dvoje njih su iz moje grupe. Najsretnija sam kad dobijem zadatak s koreografijom – govori 26-godišnja glumica Mia Anočić Valentić uoči finala showa “Tvoje lice zvuči poznato”. Osim na Novoj TV, gledali smo se je i u seriji “#nemoj nikome reći” na HRT-u. Budući da ju je snimala prošle godine, ne izgleda kao danas, kada ima 15 kg manje. – Svi su ponavljali floskule “super nosiš te kilograme” i “jako si slatka”, a jedino je mama bila iskrena i govorila da trebam smršavjeti. Počela sam dobivati uloge simpatičnih debeljuca, ali s vremenom sam shvatila da nisam zadovoljna sobom, da ne zračim onako kako bih htjela, a pojavili su se i zdravstveni problemi s leđima. Nisam bila debelo dijete, ali od ubrzanog i nezdravog života malo sam “nabubrila” pa sam u kolovozu krenula na Dukanovu dijetu. Nije bilo tako grozno, sve je samo stvar odluke – kaže Osječanka koja nakon showa planira još aktivniji način života uz mamu Snježanu Valentić, novinarku i voditeljicu pilatesa, te dečka, fizioterapeuta, masera i kiropraktičara Aleksandra Pupića, s kojim je u vezi od početka godine. – Poznajemo se od desete godine i zajedno smo u Osijeku trenirali te-kvon-do, no tek smo nedavno kliknuli. Najljepše od svega je što je i Aleksandar od ove godine osječku adresu zamijenio zagrebačkom pa su nam sada jedina “udaljenost” poslovne obveze. Sve u svemu, kad čovjek donese pravu odluku, sve se ostalo posloži. Važno je krenuti! Još da jednog dana kupim stan, no baš me ne privlače krediti – kaže Mia kojoj nije uvijek lako uskladiti raspored s Aleksandrom. – Odmah na početku sam mu rekla da smo se našli u trenutku kada ću imati gust raspored, no uz dobru organizaciju, ipak se nađe vremena i za ljubav – tvrdi članica zagrebačkoga kazališta Kerempuh, u kojem je nedavno imala premijeru predstave “Narodni heroj Ljiljan Vidić”. Gluma je zanima od najranijeg djetinjstva, a u taj su je svijet uveli roditelji i obitelj vodeći je redovito na kazališne i ispitne predstave Mijina oca, nagrađivanog redatelja i glumca Saše Anočića. – Od devete sam godine znala da želim biti glumica. Kao stipendistica Kerempuha diplomirala sam i nakon toga se zaposlila u tom kazalištu pa se ne mogu požaliti – govori Mia kojoj poznato prezime nije bilo olakotna okolnost. Osim oca glumca i redatelja, i stric Živko Anočić je glumac, pa su očekivanja okoline ponekad bila veća.