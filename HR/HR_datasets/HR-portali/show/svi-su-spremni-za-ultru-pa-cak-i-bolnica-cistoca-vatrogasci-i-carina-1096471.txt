Split je spreman za Ultra Europe Festival koji se održava od 15. do 17. srpnja! Zaključak je to sastanka svih gradskih tvrtki i nadležnih institucija koje će se na terenu brinuti da Ultra u operativnom i sigurnosnom smislu protekne u najboljem mogućem redu. Dvostruke ograde Koliko Grad Split podržava Ultru vidi se i kroz brojnost institucija koje su uključene u logističku podršku, počevši od Čistoće, Parkova i nasada, Park-šume Marjan, Prometa, Turističke zajednice Grada Splita, Državne uprave za zaštitu i spašavanje, preko PU splitsko-dalmatinske, Javne vatrogasne postrojbe Grada, Zavoda za hitnu medicinu, pa do Carine, Udruženja taksista i Zavoda za hitnu medicinu. Procjenjuje se da će u tri dana festivala kroz Split proći više od 150 tisuća ljudi. Povećat će se broj autobusnih linija, uvest će se dodatna dežurstva Hitne pomoći, s tri pozicije medicinske službe oko samog stadiona Poljud. U neposrednoj blizini stadiona postavit će se dodatni kemijski nužnici. U dogovoru s KBC-om Split organizirana su dodatna liječnička dežurstva i timovi. Pojačana su dežurstva i uvedeno je produljeno radno vrijeme komunalnih redara. Također, bit će pojačane mjere sigurnosti, pa će tako oko poljudskog stadiona biti postavljene dvostruke ograde, detektori metala, a novost su i personalizirane karte. Stanari, budite solidarni – Dolazak tolikog broja ljudi utjecat će na uobičajen životni ritam naših sugrađana, zato ih molimo za strpljenje i solidarnost, osobito stanare u kvartovima oko Poljuda – pozvao je zamjenik gradonačelnika Splita Goran Kovačević koji je iznio podatak da je incidenata svake godine sve manje. – Pokazalo se naime da je, što nam više gostiju dolazi u Split, incidenata sve manje. Čak 60 posto je bilo manje izgreda na prošlogodišnjem izdanju Ultre u odnosu na 2014. godinu. Pritom je zabilježen porast dolazaka posjetitelja za 20 posto, pa se nadam da će i ove godine rasti dolazak ljubitelja ovog festivala. Grad je pružio maksimalnu podršku projektu jer smo svjesni iznimne važnosti ovog događaja za turistički, tj. gospodarski razvoj Splita – rekao je Goran Kovačević. Posebna atrakcija i novost bit će jedan ‘stage’ više, i to na poziciji jugoistočno od stadiona kod kipa “Galebu”, gdje će biti postavljena velika kupola za prijenos ‘live streaminga’ sa samog stadiona. >>Ultra party vlakom powered by Enter na Ultra Europe 2016 