Producenti najbitnije serije na svijetu, 'Igre prijestolja', napokon su se oglasili te su donijeli još malo detalja o novoj sezoni te serije. Najbitnija novost svakako je ona da će Ed Sheeran, imati malenu ulogu u sedmoj sezoni serije. David Benioff i Dan Weiss, glavni i odgovorni za seriju, izjavili su da su ga neko vrijeme pokušavali nagovoriti da se pridruži svojim prethodnicima koji su imali epizodne uloge (Coldplay, Mastodon, Of Monsters and Men, Sigur Ros), a da su ga tek nedavno uspjeli uvjeriti. Sam pjevač je vijest potvrdio putem svojeg Twittera. Uz tu vijest, producenti David Benioff i Dan Weiss potvrdili su i da će posljednja sezona serije imati samo šest epizoda, što će ju učiniti najkraćom sezonom serije. Da podsjetimo, sedma sezona imat će samo sedam epizoda, što znači da nam do kraja serije preostaje samo 13 epizoda, umjesto 20 kako bi to bilo da svaka sezona ima uobičajenih deset epizoda. Premda smo naviknuli seriju gledati sredinom proljeća, ovaj put to neće biti tako. Serija dolazi u nedjelju 16. srpnja, za gledatelje koji će gledati američku premijeru, a tijekom ponedjeljka, 17. srpnja, za europsku publiku. Sami producenti su to objasnili klimatskim promjenama. - Stižemo kasnije jer na kraju ove sezone 'Zima dolazi', što znači da nam je toplo vrijeme na snimanju poremetilo planove - rekli su Benioff i Weiss. U seriju se vraćaju gotovo svi glumci na koje smo već naviknuli, a dobivamo i neke nove, kao borca UFC-a, Conora McGregora, primjerice. Premda sedma sezona ne bi trebala dati mnogo odgovora, jer se to čuva za finalnu sezonu, i dalje bismo mogli saznati je li tzv. 'Queenslayer' teorija istinita. Uz tu teoriju, mnoge fanove zanima hoće li se obistiniti teorija da su Dany i Jon budući par, kao i teorija o nadolazećem sukobu između The Hounda i njegovog zombi brata, The Mountaina. Na ova pitanja ćemo odgovor dobiti tek sredinom srpnja, a do tada čitajte naše filmske stranice za nove informacije o seriji. Tema: FILM 