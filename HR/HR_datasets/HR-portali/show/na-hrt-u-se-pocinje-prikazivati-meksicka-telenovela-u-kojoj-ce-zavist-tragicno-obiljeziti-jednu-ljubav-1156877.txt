Iduće srijede na Prvom programu HTV-a počinje hvaljena meksička telenovela “Voli me zauvijek”. Dirljiva je to priča u kojoj će moć, zavist, sebičnost i posesivna želja tragično obilježiti istinsku ljubav Pauline i Adriána, no oni će se unatoč svemu boriti za ljubav i pod cijenu života. Paulina (Camila Sodi) kći je bogatog hotelijera Gonzala Murata (Arturo Peniche), koji ne prihvaća njezinu vezu s Adriánom (Osvaldo Benavides). S druge strane, Adriánova sestra Julieta (Alejandra Barros) pokušava upravljati bratovim životom i ne prihvaća njegovu vezu s Paulinom. Ne želi da se Adrián oženi kćeri očeva ubojice. Činjenica je da Julieta govori istinu. Gonzalo je doista u prošlosti prevario njezina oca, ali on to nikad neće priznati jer sad uživa u ugledu i imidžu besprijekornog čovjeka. Julieta uspije nabaviti dokaz da je Gonzalo počinio prijevaru za koju ga optužuje. Time prisili Paulinu da odustane od udaje za Adriána kako joj ne bi oca poslala u zatvor. Paulina kaže Adriánu da ga ne voli te shrvani Adrián odlazi u London. Paulina vene od tuge i utjehu nalazi u dječaku Mauriciju, gluhonijemom siročetu, o kojemu se brine kao o svom djetetu. Kad otkrije da je trudna, odlazi u London za Adriánom, ali ondje je uvjere da on već ima drugu. Ona pristaje na brak s Camilom (Alfonso Dosal), koji će poslije dati prezime njezinoj djevojčici, malenoj Valentini. No Paulinu opet dočeka tužna sudbina jer Camilo stradava u nesreći. Nakon nekoga vremena, Adrián dozna da je Valentina njegova kći i da je Paulina sama. Vraća se u Meksiko s čvrstom željom da je potraži i oženi se njome, ali na dan njihova vjenčanja pojavi se Julieta i puca u Paulinu i Adriána.  Godine prolaze, Valentina (Camila Sodi) sad je odrasla djevojka, a Mauricio (Ignacio Casano) postaje njezin najbolji prijatelj. Od djetinjstva je zaljubljen u nju, no Valentina ga doživljava kao brata. Vjeruje da se njezina prava ljubav krije iza bloga u kojem joj netko piše s puno osjećaja. Jednoga dana ona otkrije da je to Mauricio. U tom trenutku Valentina shvaća da je oduvijek voljela Mauricija. No njihova sreća jednako je ugrožena kao i sreća Valentininih roditelja: njezine dvije tete, Nuria i Julieta, spremne su učiniti sve da ih razdvoje – ako treba, ponovit će zločin iz prošlosti...  Telenovela je snimljena prema književnom predlošku Erica Vonna i ima 142 epizode. Inače, riječ je o preradi jedne od najuspješnijih romantičnih meksičkih serija s kraja 80-ih “Ljubav u tišini”, koja je svojedobno bila hit u azijskim, američkim, afričkim i europskim državama u kojima je prikazana. Iako “Voli me zauvijek” nije ponovila popularnost prethodnice, koja je u svjetske zvijezde vinula tada 25-godišnju Eriku Buenfil (popularnu “Marisol” iz istoimene serije, koja važnu ulogu igra u drugoj etapi ove ekranizacije), smatra se najuspješnijim Televisinim proizvodom 2015. godine. Na meksičkim Emmyjima, odnosno tradicionalnoj dodjeli nagrada TVyNovelas, koja nagrađuje iznimna ostvarenja u televizijskoj produkciji, osvojila je najviše nagrada – čak sedam, no izmaknula joj je statua za najbolju telenovelu. Priča je podijeljena u dvije etape, a heroinu obje tumači 30-godišnja meksička pjevačica i glumica Camila Sodi. U prvih 70 epizoda tumači lik Pauline Murat, a u iduće 72 njezinu kćer Valentinu. U ostalim ulogama pojavljuju se dobro poznati glumci poput Leticije Calderón (“Esmeralda”), Alejandre Barros (“Ukleta Mariana”), a najveće je iznenađenje publici bio argentinski maneken Ignacio Casano, kojem je povjerena uloga nesvakidašnjeg zavodnika druge etape – gluhonijemog Mauricija. Tvorac je serije producent Carlos Moreno Laguillo, hvaljeni meksički producent, čije smo uspješnice “U ime ljubavi”, “Kad zavolim, vrijeme stane” i “Prkosna ljubav” već imali prilike gledati na domaćim televizijskim kanalima. >>Sjećate li se Rose iz Divlje ruže? Ovako izgleda danas >>Autori "Tračerice" pripremaju seriju o novoj generaciji Carringtonovih i Colbyjevih​