Miljenica publike, Nives Celzijus, cijele sezone oduševljavala je gledatelje svojim nevjerojatnim transformacija, a s posljednjim nastupom kao Anthony Kiedis iz Red Hot Chili Peppersa zapalila je atmosferu u studiju i odnijela pobjedu.  - Nisam se ovome nadala! Malo sam u suzama -  izjavila je Nives u čije će ime Nova TV donirati 40 tisuća kuna Udruzi 'Debra' iz Zagreba. Za Nives je žiri utvrdio da je najveće iznenađenje ove sezone te da je uspjela razbiti sve predrasude koje su imali o njoj. U finalnoj epizodi izvela je hit 'Dani California' i dobila same pohvale žirija. - Ja ti čestitam, bilo je stvarno jako, jako dobro. Bilo je red, bilo je hot, bilo je chilli i bilo je peppers, i čestitam ti od srca - poručio joj je Goran, a pridružena članica žirija, Indira Levak je komentirala:'Nevjerojatno, kakva energija! Nives, stvarno si bila fenomenalna! Ti si čudo! To tvoje lice tako dobro podnosi transformacije. U budućnosti bi stvarno mogla razmisliti da prigrliš neki drugi glazbeni izričaj. Bila si baš uvjerljiva!'. Tomo je rekao kako ga je od početka oduševljavala te kako je sve transformacije uspješno obavila, a Mario Petreković, koji se ovoga puta našao u stolcu Sandre Bagarić joj je kazao: 'Sve si to odradila na jednom zavidnom nivou i napravila si vrhunski posao'. Drugoplasiranog finalista, Bojana Jambrošića, vidjeli smo kao Dolores O'Riordan iz rock sastava The Cranberries. Sav u zlatu, oduševio je nastupom s pjesmom 'Zombie', a Mario je ustanovio da im je donio 'zlatnu glumu iz zlatnog doba Hollywooda'  te dodao: 'Bilo mi je jako drago raditi s tobom i da si došao u finale jer si to zaslužio i jer si uspio pobijediti sebe u puno stvari'. Indira je ostala iznenađena njegovom ekspresijom lica te je istaknula: 'Sav fokus je bio na tvom vokalu koji je stvarno fenomenalan i vjeruj mi da si ti po meni vokalno najjači u ovom showu. Poslije ovog showa bit ćeš najtraženiji u gradu'. Tomo je zaključio kako je ostvario nevjerojatan rast od prve do zadnje epizode. - Zbilja sam ponosan na tebe jer si iskoristio sve što ti se ovdje pruža i pokazao si se fantastičnim izvođačem - poručio mu je Tomo, a Goran je dodao: 'Ti si savršeno uspio prenijeti ovu bol i frustraciju irskog naroda u borbi za njihovu nezavisnost. Ti si tome pristupio. Glumački si ušao u to. Bio si sto posto unutra od početka do kraja, sa svim kvalitetama koje imaš. Ja ti skidam kapu i čestitam od srca'. Unatoč tome što je u finale ušla kao prvoplasirana, Mia Anočić Valentić je show zaključila s visokim trećim mjestom u ulozi Kylie Minogue  s pjesmom 'In Your Eyes'.  - Volim ovu pjesmu i volim tvoju haljinu! Vokalno je bilo malo klimavo, ali ostalo svaka čast ekipi koja je bila s tobom. Kylie slatkica, ima senzualne pokrete, skinula si je - komentirala je Indira, a Tomo je zaključio da je pokazala što znači biti dobar glumac u ovakvom formatu. - Želim ti čestitati na cijelom pojavljivanju u ovom showu. Od glumačkog pristupa, do savladavanja plesnih i pjevačkih tehnika, bila si jedan od izvođača koji je na žiriju ostavio jedan dojam koji nikada nećemo zaboraviti - poručio joj je Goran. Mario Roth bio je Madonna, a izveo je 'La Isla Bonita' & 'Pala Tute'.  - To je jednostavno čudo i Madonna bi ti pozavidjela. Imao si misiju pokazati u ovom showu koliko si odličan performer, mene si ostavio bez daha. Ovo je bilo fascinantno, fenomenalno - oduševljena je bila Indira, a Tomo mu je poručio: 'Ti si za mene jedno od najvećih iznenađenja. Tvoja energija i tvoje pjevačke mogućnosti, ali najviše od svega što me je iznenadilo jest tvoja pozitiva i to me od početka kupilo. Apsolutno fantastično'. Da je Mario talentiran, potvrdio je i Mario Petreković. - Fenomenalno, to je ono što trebamo! Izgled fenomenalan! Ja sam radio s malim, mali je talent - rekao je. U revijalnom tonu vidjeli smo i duete preostalih četvero natjecatelja. Ivana Mišerić i Dalibor Petko utjelovili su sestre Encarna i Toñi Salazar iz grupe Azúcar Moreno s pjesmom 'Bandido'. Goran je zaključio da su bili predivni, a Tomo im je poručio: 'Apsolutno ste uveselili ovaj show'. Duet Daniela Bilića i Ane Gruice kao Josipe Lisac i Gibonnija s pjesmom 'Nek' se dijete zove kao ja' nasmijao je žiri do suza. Tomo je konstatirao da je ovo njihov najbolji nastup, a Goran je dodao: 'Žao mi je što nije bilo ovakvih točaka više! Bili ste beskrajno duhoviti'.