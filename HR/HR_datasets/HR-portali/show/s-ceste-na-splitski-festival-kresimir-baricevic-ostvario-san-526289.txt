Ja sam srce bacio u staro željezo, s tobom otišlo je sve što mi je najvažnije, dio je refrena ljubavne balade, koju je za Krešimira Baričevića (53) napisala Vjekoslava Huljić (54). Autor glazbe pjesme 'Naći ću svoj mir', s kojom pobjednik showa 'Nikad nije kasno' nastupa na Splitskom festivalu, je Tonči Huljić (55), koji je bio šef žirija showa. On je i otkrio Krešimira dok je svirao gitaru u splitskoj Marmontovoj ulici i pozvao ga u show.  Pola sata ga je nagovarao da dođe na audiciju, a Krešimir je na kraju pobijedio i osvojio 50.000 kuna, kao i pjesmu Tončija Huljića, čija je i bila ideja da Krešimir ide na Splitski festival. Pjesma govori o Krešimirovom životnom putu i njegovoj supruzi, koja je prije tri godine preminula od posljedica karcinoma dojke. - Očekivanja na Splitskom festivalu skoro su pa nikakva. Što bude, bit će. Samo pojavljivanje na Prokurativama je velika stvar - kaže Krešimir. Skromni ulični svirač, koji je dao otkaz u državnoj firmi kako bi nastupao na cesti jer ga to veseli, zasad ne zna kakav će mu biti scenski nastup. - Namjerno neću ništa pitati Tončija i gnjaviti ga jer znam da je zauzet. Hvala mu na strpljenju, on će mi sve reći kad dođe vrijeme - kaže Krešimir. Nakon pobjede u showu vratio se sviranju na cesti. - Većina ljudi me prepoznala. Govorili su mi da su navijali za mene i da su plakali zbog moje sudbine. To su bile riječi skoro svih što je stvarno nevjerojatno - kaže Krešimir. Dio osvojenih 50.000 kuna u showu podijelio je prijateljima, poznanicima i rodbini. - Nisam gledao koliko tko ima novca već samo ih samo htio darivati. Još ću nekima dati jer nisam uspio doći do svih - zaključio je. Baričević je samohrani otac kćeri Tee (17), koja podržava oca. Baričević je dao otkaz nakon 22 godine u državnoj tvrtki kako bi bio ulični svirač. Nakon pobjede u showu vratio se na cestu. Krešimir je u showu osvojio 50.000 kuna koje je podijelio prijateljima, poznanicima i obitelji. s nastupom se ne opterećuje, radije uzme gitaru i svira na ulici.