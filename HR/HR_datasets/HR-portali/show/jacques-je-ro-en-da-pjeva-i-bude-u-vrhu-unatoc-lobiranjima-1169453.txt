Jacques Houdek oduševio je Hrvatsku ušavši u finale 62. Eurosonga u Kijevu maestralnom izvedbom pjesme “My Friend”. Uzbuđen zbog uspjeha o kojem je sanjao, pjevač je poslije nastupa za Hrvatski radio izjavio: – Ovaj osjećaj ne može se usporediti ni s čime. Sada znam kako se osjećaju sportaši kada ostvaruju svoje velike rezultate, kada ne stojiš samo iza svojega imena, nego iza imena cijele države, cijele jedne nacije. Tako da sam preponosan danas što sam Hrvat i što sam opravdao veliko povjerenje i ljubav svih onih koji su od mene očekivali da uđem u finale. Putem videoporuke na službenom Facebook-profilu poručio je: – Ovo smo napravili za Hrvatsku! Dotaknuo se na konferenciji za novinare i turbulentne političke situacije u Kijevu te rekao da u ovom trenutku ne postoji bolje mjesto i vrijeme za pjevanje pjesme “My Friend”. Oduševljenje nisu krili ni njegovi kolege. Putem društvenih mreža čestitali su svi. Primjerice Tony Cetinski piše: “Bravo, kolega Jacques. Sjajna izvedba. Sada odmorko i onda spektakl”. Oduševljenje nije krila ni srpska javnost iako smo njihovim ispadanjem iz natjecanja mi ostali jedina zemlja iz regije u igri. I njihova pobjednica Eurosonga 2007. Marija Šerifović napisala je u svom stilu: “Bravo, debeli, najljepši moj prijatelju!” I premda je Jacques do jučer na kladionicama bio 24., nakon nastupa skočio je čak na deveto mjesto. Večeras, u finalu 62. natjecanja za najbolju pjesmu, prema kladionicama vode Italija i Portugal. Italija s pjesmom “Occidentali’s Karma” koja pretendira da bude hit te Portugal koji je emotivnom pričom svojeg predstavnika Salvadora Sobrala koji treba transplantaciju srca već osvojio simpatije publike. Srpski su mediji šokirani. “Hrvat napravio čudo! Mijenja glas i ostavlja svijet u šoku”, neki su od naslova koji su se pojavili u srpskim medijima, a Kurir uspoređuje Jacquesa s Pavarottijem i piše da je “njegov talent nestvaran”. BBC je objavio oba Jacquesova lica uz komentar: “Ako ste se pitali događa li se ovo stvarno, da, događa se”, uz hashtag popera, odnosno crossovera popa i opere. Uslijedili su brojni komentari Britanaca, a jedan je korisnik Twittera duhovito pitao gdje mu je maska Dartha Vadera za dionice opere. – Pokušavam biti objektivna, ali nisam kada je Jacques u pitanju. Jako ga volim i beskrajno poštujem njegovo tehničko znanje o pjevanju. Ono što on uživo može izvesti užasno je teško. Njegova izvedba golem je izazov i divim mu se. Prvu stepenicu je prošao i sada ga još “samo” očekuje da osjeti ono što sam ja doživjela pri pobjedi – kaže pobjednica Eurosonga s grupom Riva 1989. Emilija Kokić. – Danas nitko ništa ne može predvidjeti. Nedavno sam mu poslala poruku da je moja želja da ga primijeti neki opaki producent i da konačno započne svjetsku karijeru jer mu je tamo i mjesto. Hoće li biti prvi ili deseti, spram toga sasvim je svejedno – dodala je Emilija, dok je Goran Karan izjavio da ima puno povjerenja u Jacquesa. – On se rodio za pjevanje i rođeno je scensko biće. Lako ga je zapamtiti u svakom pogledu. Vrlo je muzikalan tako da će i danas napraviti posao kako treba. Nekadašnja glavna urednica HTV-a Ksenija Urličić presretna je zbog Jacquesova nastupa. – Strepila sam kako će to on izvesti uživo jer je to puno drukčije od snimke i spota. To je duet sam sa sobom. Bilo je izvanredno. Impresivno. Iskreno, to sam od njega i očekivala. Ni u jednom trenutku nisam sumnjala da neće proći u finale – govori TV legenda i teško predviđa ishod natjecanja jer, prema njezinu iskustvu, u glasovanju nema čvrstih kriterija, nego i zakulisnih igara i puno lobiranja. – Ipak, bez obzira na to, predviđam da će on biti visoko – zaključila je u pozitivnom tonu.    