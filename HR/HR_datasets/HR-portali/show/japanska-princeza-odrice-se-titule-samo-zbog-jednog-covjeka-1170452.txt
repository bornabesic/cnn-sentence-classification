Japanska princeza Mako (25) izaći će iz kraljevske obitelji kako bi se udala za turističkog radnika, kojeg je upoznala na fakultetu. Kako je objavila japanska javna televizija NHK TV, Kei Komuro radio je kao "Princ mora", promovirajući japanske ljepote na plaži u gradu Shonanu, a Mako je upoznao prije pet godina. Inače, žene u Japanu ne mogu naslijediti krunu kao one u, primjerice, Ujedinjenom kraljevstvu. Makoin otac i mlađi brat su u redu za nasljedstvo cara Akihita, no tek nakon njenog strica princa Naruhita. Kad se uda Mako više neće biti princeza, nego će postati obična građanka. No, do vjenčanja će proći još dosta vremena, a kao i obično, bit će pun tradicionalnih običaja. Mako je već upoznala svog izabranika s obitelji,a  oni su jako zadovoljni s njim. Za razliku od kraljevskih obitelji u europskim zemljama, Japanci su puno zatvoreniji, premda često znaju putovati u inozemstvo i pojavljivati se na raznim kulturnim događajima. Car Akihito (83) sin je Hirohita, japanskog vladara tijekom Drugog svjetskog rata. Lani je izrazio želju za abdikacijom, a u Japanu se pripremaju za njegovog nasljednika. Zanimljivo je da do japanskog poraza u ratu nitko nije čuo carev glas, budući da su ga smatrali božanstvom. No, vremena se mijenjaju i Japanci su se više približili svojoj carskoj obitelji. 