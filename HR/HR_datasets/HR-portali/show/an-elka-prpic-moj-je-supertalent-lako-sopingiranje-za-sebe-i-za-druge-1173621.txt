Neodoljiv šarm, širok osmijeh i uvijek pozitivno raspoloženje zaštitni su znak beogradske glumice i hrvatske snahe Anđelke Prpić, koju pamtimo po seriji “Andrija i Anđelka”. Odnedavno ima i ulogu u RTL-ovu showu “Superljudi” u kojem je gledamo u ulozi članice žirija. Još kao djevojčica voljela je čitati dramske tekstove, a recitiranjem se bavila od osnovne škole. Zanimljivo je da je u iščekivanju prijamnog ispita na glumi upisala Učiteljski fakultet. No kada je upisala glumu, odustala je od ideje da bude učiteljica. – Sudjelovanje u showu “Superljudi” novo je, sjajno iskustvo. Glumcu su zapravo sve uloge novost. Najteže mi padaju one u kojima sam ja uistinu ja, u kojima nema scenarija, kostima. Tada imam milijun pitanja i dilema – tko sam, hoću li takva kakva jesam biti ikome zanimljiva... Na kraju je, čini mi se, sve ispalo lijepo i zabavno – istaknula je. Na pitanje ima li ona neki supertalent, zaključila je da ga ima i da ga muškarci, za razliku od žena, neće razumjeti. – Lako i neumorno mogu šopingirati i za sebe i za druge. To je moj talent – kaže Beograđanka koja ne krije da jako voli Hrvatsku i otkriva svoje omiljene rituale kada dođe u posjet: – Kad smo u Rovinju, ne propuštamo bakalar, kad smo u Rijeci, jedva čekamo marendu, u Senju smo kao kod kuće, a u Brinju uživamo u najljepšem vrtu naše tetke Anđelke. Zagreb je rezerviran za kavu vikendom, ali čekam otvorenje Lude kuće, bivšeg kina Mosor, koju otvaraju Branko Đurić Đuro i Rene Bitorajac, u kojoj ću redovito igrati monodramu. Još mi se nije ostvarila želja da otoke obiđemo jedrilicom, ali mladi smo – kaže majka četverogodišnjeg sina Jakše o kojem govori u superlativima. – Jakša je dijete kao iz TV prodaje; znate ono kad uzmete telefon, nazovete i naručite nešto po svojoj mjeri. Možda smo imali više sreće nego pameti. Voljela bih njegovati i održavati tu njegovu radost prema životu – kaže Anđelka koja sebe opisuje kao popustljivu majku: – Nadam se da moj suprug neće vidjeti ovo jer pred njim to ne bih priznala. Jednostavno se zaljubiš u svoje dijete, i to je to. Trudim se ne odustajati od nekih principa. Ipak, višak ljubavi nikome nije naškodio. Premda Jakša fizički više sliči na tatu, kaže da je veseo pa mnogi bližnji u njemu ipak vide više njezinih osobina. Sa suprugom Darijem trudi se uvijek pronaći vremena za njih dvoje. – Svakodnevicu planiramo zajedno, ali ono istinsko vrijeme za nas je na putovanjima. To nam je strast – kaže glumica koja je već posvećena novim projektima. – Osim snimanja serije za vašu televiziju, na ljeto ću uigravati monodramu “Ju, što me snađe” koju režira Branko Đurić pa vas na jesen očekujem na premijeri u Ludoj kući – zaključila je.