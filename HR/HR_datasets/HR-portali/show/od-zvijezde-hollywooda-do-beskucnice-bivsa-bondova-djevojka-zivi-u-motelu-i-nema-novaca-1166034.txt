Lana Wood u povijesti kinematografije će zasigurno biti zapamćena po ulozi seksi Bond djevojke Plenty O'Toole u Bondovom filmu "Dijamanti su vječni", a njena životna priča nalik je mnogim holivudskim pričama. Imala je uspješnu glumačku karijeru i umjesto da sada uživa u toj slavi okrutan životni obrat odveo ju je na ulicu.   Lijepa glumica i njena jednako poznata sestra Natalie u zlatnim vremenima Hollywooda uživale su veliku slavu, a  Lana danas jedva spaja kraj s krajem i živi u motelskoj sobi u predgrađu Los Angelesa i taj mali životni prostor dijeli s kćeri Evan, zetom, troje unučadi i dva psa. - Djeci je najteže, nemaju nimalo privatnosti - ispričala je glumica za Inside Edition dok je novinarskoj ekipi pokazivala malu sobu u kojoj umjesto kuhinje postoji mali ormarić na kojem se nalazi voda i grickalice. Na pitanje novinara što se dogodilo i kako se dovela u ovu situaciju, glumica je kratko rekla: Dogodio se stvarni život.  Zadnjih nekoliko godina Lana je stanovala kod kćeri u njenoj unajmljenoj kući u Kaliforniji i kada si više nisu mogli priuštiti najam kuće morali su se iseliti.   Nitko od prijatelja ni članova obitelji nije mogao primiti ih k sebi i našli su se na ulici.Ionako lošu financijsku situaciju Lanine obitelji još lošijom su učinili veliki računu za liječenje njene kćeri koja se liječi od Hodgkinove bolesti. - Osjećam se kao da mi je propalo tlo pod nogama i teško se nositi s ovom situacijom - kaže glumica.  Njeni prijatelji su pokrenuli kampanju na GoFundMe gdje su već prikupili šest tisuća dolara za Lanu i njenu obitelj.  