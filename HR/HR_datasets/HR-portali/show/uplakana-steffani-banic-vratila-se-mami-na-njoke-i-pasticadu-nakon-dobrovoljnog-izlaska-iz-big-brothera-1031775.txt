Očiju punih suza rano ujutro u ponedjeljak Steffani Banić stigla je autobusom kući u Split. Majku, oca i sestre nije vidjela više od dva mjeseca pa su se najprije čvrsto izgrlili i izljubili. Prespavala dan – Emocija nije nedostajalo i još se nisu posve slegle. Imat ćemo o čemu razgovarati danima – kazala nam je jučer Steffanina majka Katja koja je, priznaje, jedva dočekala da joj se kći vrati iz Big Brother kuće u koju je ušla početkom rujna. Steffani na pozive nije odgovarala. – Umorna je od puta, iscrpljena, ma, ni sama ne zna što bi vam rekla – kaže nam njezina majka otkrivajući da Steffani, samoprozvana vampirica, uistinu običava spavati do 19 sati. A kako se osjeća?, pitamo je. – Kaže da je sretna što je kod kuće, ali i zadovoljna svojim boravkom u Big Brotheru – nastavlja majka Katja koju dalje pitamo što obitelj kaže na Steffanino sudjelovanje u showu. – Sretna sam što mi je došla živa i zdrava. To mi je najvažnije. A kad sam ja uvijek zadovoljna. Stojim iza svih njezinih postupaka. Steffani je jedno iskreno i dobro dijete – odgovara mama Katja pa otkriva kako je za dobrodošlicu kćeri pripremila njezino omiljeno jelo pašticadu i njoke. Telefon je u domu obitelji Banić zvonio cijeli dan, no ukućani su se na to navikli. Majka Katja kaže da je već i sama umorna od količine poziva i poruka koje joj pristižu posljednja dva mjeseca. – Fanovi me zovu stalno, šalju mi poruke, ne znam više ni sama iz kojih sve krajeva. Ljudi su me molili da je zaustavim – kaže nadalje. No, Steffani je nakon nekoliko dana premišljanja i popuštanja pred nagovaranjem ostalih ukućana BB kuće ipak u nedjelju odlučila izaći iz kuće na beogradskom Košutnjaku u kojoj je provela više od 40 dana. Puna kapa tračanja – Ne mogu više i to je to. Puna mi je kapa i svađa, ogovaranja, tračanja... Ne da mi se to više slušat', ne mogu. Dani mi prolaze – objasnila je Steffani Velikom bratu. Sankcija za izlazak nema jer pravila igre dopuštaju svakom sudioniku da dobrovoljno izađe iz BB kuće. O tome mora 24 sata ranije obavijestiti Velikog brata, odnosno produkciju. U BB kuću ili sličan show 20-godišnjakinja se više nikad, tvrdi njezina majka, ne bi prijavila, a obitelj će nastaviti i dalje pratiti emisiju, no ne onako intenzivno kao dosad. A hoće li Steffani čitati komentare na forumima i Facebooku gdje su se domaći gledatelji više-manje svrstali u dvije fronte, one koje je mlada Splićanka osvojila svojom iskrenošću i one koji su je proglasili prostakušom, mama Katja kaže: – Ona voli vidjeti i znati sve što o njoj govore. Neka čita. Steffani voli kritike, i dobre i loše, nju to ništa ne pogađa. Otvorena je i voli znati što o njoj pišu. A po svemu sudeći, Steffani neće imati neugodnosti zbog ponašanja u BB kući koje je obilježilo njezino psovanje i seks s Ervinom već drugu večer nakon ulaska u BB kuću. – Takav vam je Split. Na početku je to bio šok, ali nije bilo nikakvih neugodnosti. Ljudi su uglavnom bili pozitivni, dali su nam podršku i bili su vrlo korektni. Vidjeli su tko je i što je Steffani. Dabogda svi bili kao ona – kaže nam njezina mama otvoreno priznajući da je kći upravo od nje naslijedila vatreni temperament. – Steffani voli reći ono što misli, iskrena je, pravi je prijatelj i stvarno je dobra osoba – zaključuje mama Katja. >>Steffani ipak napustila Big Brother kuću: Puna mi je kapa i svađa, ogovaranja... >>Ivona napustila kuću Velikog brata, Soraja pružila podršku Steffani