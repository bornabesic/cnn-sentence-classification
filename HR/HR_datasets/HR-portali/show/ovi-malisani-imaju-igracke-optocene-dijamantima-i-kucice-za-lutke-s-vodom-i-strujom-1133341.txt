Darovi dobiveni iz ljubavi nemaju cijenu i uvijek kažemo da nije važna njihova novčana vrijednost, no kad novac progovori, ostajemo u čudu. Tako je to u svijetu slavnih - oni drugima daruju skupocjene stvari, a posebna su kategorija njihovi mališani. Spremni su izdvojiti milijune kako bi njihovi nasljednici bili sretni, veseli i - posebni. No nije ovdje riječ samo o darovima. Premda su neki od njih još u pelenama, slavni mališani o kojima se ponekad piše čak i više nego o njihovim poznatim roditeljima, pokreću trendove, inspiriraju poslovne poteze, čak i donose milijune nacionalnom gospodarstvu, poput troipolgodišnjega princa Georgea i dvije godine mlađe princeze Charlotte, djece britanskog princa Williama. Dvokatnica za lutke Šeću u bundicama, krpicama skupih brendova, igraju se lutkama optočenima dijamantima, voze u privatnim avionima - vode život o kakvom mnogi samo sanjaju. Twitter, Instagram, Facebook, portali, časopisi, sve je prepuno njihovih fotografija: haljinice u kojima prošeću ili kolica u kojima se provozaju brzo nestanu s polica trgovina, jer kao što volimo kopirati odrasle celebe, kopiramo i njihov podmladak. U ovo predblagdansko razdoblje bogati i slavni roditelji, djedovi i bake možda su i rastrošniji, iako im zapravo ne treba poseban povod za kupnju. Glumica Katie Holmes tako je svojoj djevojčici Suri Cruise (sada ozbiljnoj 10-godišnjakinji) kada je bila malena, kupila raskošnu dvokatnicu za lutke s tekućom vodom i strujom za “mizernih” 20.000 dolara. Da je dobro imati svoj krov nad glavom slaže se i glazbenik Elton John koji je, kad je posvojio dječačića Zacharyja malenom odmah kupio novi luksuzan stan vrijedan 15 milijuna dolara u kojem ga je nestrpljivo čekala dadilja. Zanimljivo, nedavno je izjavio da svojim sinovima neće dati da naslijede njegovo bogatstvo, ustvrdivši da nije dobro da djeca odrastaju jedući iz srebrne žlice. Svoje su mališane razmazile brojne slavne mame. Tako je glazbenica, glumica i dizajnerica Jennifer Lopez svojim sada osmogodišnjim blizancima Emme i Maxu, kad su se rodili, kupila dijamantima optočene zvečke, a kad su malo narasli i dva šetlandska ponija. Mariah Carey i bivši suprug Nick Cannon svoje su bebe Moroccana i Monroe zamatali u pelene s dijamantnim kopčama, a oskarovka Sandra Bullock posvojenog je sina Louisa za prvi rođendan počastila slikom Andyja Warhola. Nogometaš David Beckham i supruga, dizajnerica Victoria sinove Brooklyna, Romea i Cruza svojedobno su počastili kućicom na drvetu koja je stajala 44.000 dolara, a proslavu prvog rođendana kćerkice Harper Seven platili su 70.000 funti! Raskoši ne manjka ni na britanskom dvoru. Tako je maleni princ George na dar, uz ostalo, dobio i 18-karatnu zlatnu grickalicu za nokte, a svom je kraljevstvu već kao beba donio više od 250 milijuna funti zarade. Njegova sestrica Charlotte dobila je od brojnih svjetskih državnika srebrne i zlatne zvečke, a izraelski predsjednik Rivlin dao joj je sašiti ružičastu haljinicu po mjeri. Od kanadskog je premijera dobila skupocjeno skijaško odijelo, ali i donaciju od 100.000 dolara na njezino ime za organizaciju Immunize Canada. Više od raskoši - riječi su koje bi mogle opisati djetinjstvo malenih nasljednika bivše Miss svijeta i bolivudske zvijezde Aishwarye Rai Bachchan i njezina supruga Abhija. Njihova kćerkica za prvi je rođendan dobila igračku, autić Mini Morris vrijedan 70.000 dolara, te kuću za odmor u Dubaiju vrijednu osam milijuna dolara!• 