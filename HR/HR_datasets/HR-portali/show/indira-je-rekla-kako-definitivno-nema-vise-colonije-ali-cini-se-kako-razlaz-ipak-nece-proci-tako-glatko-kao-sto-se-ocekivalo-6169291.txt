Nakon 21 godinu raspala se Colonia, jedan od najdugovječnijih i najznačajnijih bendova na hrvatskoj dance sceni. Ali to ne znači da se grupa definitivno i ugasila. Iako se već neko vrijeme Colonia svela samo na pjevačicu Indiru Levak, koja je bend žanrovski zaokrenula suradnjama s različitim tamburaškim sastavima, upravo je Ira “prelomila” i donijela definitivnu odluku kako odlazi u samostalne vode. Iz grupe je još 2014. otišao jedan od njezinih zaštitnih znakova, Tomislav Jelić Kameni, a nakon toga Coloniju su sačinjavali Ira i Boris Đurđević, njezin idejni tvorac te skladatelj i pisac najvećih hitova. Nezaboravni “Lady blue”, “Ti da bu di bu da”, “Svijet voli pobjednike” i brojni drugi hitovi godinama su uživali golem uspjeh kod domaće, ali i međunarodne publike, no autorski tim koji je stajao iza tih uspjeha više neće surađivati.   Pa iako je Indira u svim medijskim istupima proteklih dana definitivno rekla da “nema više Colonije”, čini se kako razlaz ipak neće proći tako glatko kao što se očekivalo. Iz kratke službene izjave koju nam je poslao Boris Đurđević može se naslutiti da on neće tako lako dopustiti gašenje banda koji je stvorio. - Nažalost, nakon punih 20 godina rada benda pjevačica Indira Levak napustila je grupu. Referirao bih se kratko vezano na nastalu situaciju, i to samo na naslove u medijima poput ‘Nema više Colonije’. Istina je da Indira Levak više nije pjevačica grupe Colonia, no isto tako mogu potvrditi da Colonia ide dalje; i dalje ću stvarati nove pjesme u prepoznatljivom zvuku - rekao je Đurđević. Dodaje da se “intenzivno radi na novom, tzv. best of projektu gdje ćemo u pop akustičnom izdanju obraditi najveće Colonijine hitove koji su obilježili protekla dva desetljeća domaće glazbene scene”. Đurđević, koji nije htio davati druge izjave osim ove službene, tako očito želi poručiti da ovo nije prestanak rada Colonije, već samo odlazak pjevačice. U intervjuu za najnovije izdanje magazina Gloria Indira Levak potvrdila je raspad benda i rekla da je vrijeme za nove izazove, a mogućnost da Colonia nastavi djelovati nije predvidjela. - Došlo je vrijeme za nove autore, novu, svježu energiju. Naprosto je došlo do zamora materijala između Borisa (Đurđevića, op.a) i mene. Nove suradnje s drugim autorima daju mi novi zamah. Radit ću još više i jače jer sam svoju publiku vezala za sebe. Ljudi na koncertima neće ništa primijetiti, osim novih pjesama i duljih druženja na pozornici - ispričala je pjevačica sada već bivšeg benda koja će ubuduće nastupati samo kao Indira. Rekla je i da je Đurđević već godinama ne prati na koncertima te kako će, što se toga tiče, sve i dalje izgledati jednako jer će “nastupati samostalno kao i ranije”.   Fanovi na Facebooku također su se osvrnuli na Đurđevićevu izjavu da “Colonia ide dalje” te uglavnom pišu kako “bez Indire to više nije Colonia”. Priča o Coloniji počela je na lokalnom vinkovačkom radiju 1996., gdje su Jelić i Đurđević bili DJ-evi, a mlada Ira snimala je jingleove i radijske reklame. Odlučili su se baviti dance glazbom te su stvorili Coloniju, bend koji su imenovali po latinskom nazivu za Vinkovce, a već prva pjesma “Nek vatre gore sve” polučila je velik uspjeh među slušateljima. Colonia je pjesmu, naime, samo poslala radijskim postajama, a ona je uspjela iako u tom trenutku nitko u Hrvatskoj nije znao čak ni kako članovi benda izgledaju, a kamoli tko su. Uslijedio je vrlo uspješan singl “Sve oko mene je grijeh” i priča o zaraznom pop dance ritmu počela se širiti zemljom. Ponajprije zahvaljujući ekipi iz Prljavog kazališta čiji je Jasenko Houra kroz produkcijsku kuću Crno-bijeli svijet “otkrio” mlade talente i lansirao ih u zvijezde koje će, u godinama koje dolaze, puniti stadione i klubove diljem Hrvatske, ali i šire. Njihov prvi studijski album Vatra i led prodan je tako tijekom 1997. u impresivnih četrdeset tisuća primjeraka, a top listama harali su i brojnim singlovima. U dvadeset godina snimili su čak dvanaest studijskih i tri kompilacijska albuma. Krajem devedesetih i izlaskom albuma “Ritam ljubavi” Colonia je postala jedna od najprodavanijih grupa tog vremena na području Hrvatske i bivše Jugoslavije. Album “Miljama od nigdje” sa 300 tisuća prodanih primjeraka u Hrvatskoj i svijetu postao je tako najprodavaniji hrvatski glazbeni album desetljeća. Colonijina popularnost prešla je i ocean pa je početkom novog milenija poput bombe odjeknula vijest kako je pjesma “Deja vu” došla na prvo mjesto azijskih top ljestvica te je čak napravljena i japanska verzija Jonetsu. Zanimljivo je i da su za prepoznatljivim Colonijinim dance zvukom “poludjeli” i Česi te Slovaci gdje je bend postao jedna od najpopularnijih grupa. Iza Ire i Colonije ostale su i brojne nagrade, stotine nastupa te tisuće vjernih fanova koji su s nestrpljenjem iščekivali svaki novi single. Hoće li toliku popularnost uživati i u samostalnoj karijeri, treba tek vidjeti. Za Gloriju je samo najavila da će uskoro izdati novu pjesmu, što će biti “njezin dar vjernoj publici”.