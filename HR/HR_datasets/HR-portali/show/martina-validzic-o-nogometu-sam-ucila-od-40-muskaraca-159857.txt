Prešaltati se s glazbe na nogomet HTV-ovoj novinarki Martini Validžić nije bio problem, pa tako s Marinom Medved Pulić radi uvodne priloge utakmica na Svjetskom prvenstvu u kojima predstavljaju zemlje iz kojih dolaze momčadi. Znanje o nogometu, kojega je ponosan fan, usavršila je prateći prošli SP u Njemačkoj, kad je u ekipi od 40 ljudi bila jedina žena. – To mi je bio jedan od najdražih zadataka u deset godina koliko sam u novinarstvu. Svako jutro budila sam se u drugom gradu, priloge smo montirali na parkiralištu i svaku večer imala sam javljanje uživo. Tempo je bio “tutta forza”, ali osjećaj adrenalina bio je genijalan. Volim raditi “pet do dvanaest”, tad sam najbolja – priča Martina koja je angažmanom u “Afroviziji” dobila priliku okušati se i kao redateljica, jer Marina i ona sve priloge osmišljavaju same, u suradnji sa snimateljem. – Uživam u isprobavanju raznih kostima. Urednik Bruno Kovačević dopustio nam je da se igramo i mislim da smo uspjele pokazati kolika smo djeca – kaže novinarka koja, iako utakmice ne gleda zbog nogometaša, ima svoje favorite, i to među “starom gardom”. – Mojem tipu muškarca najviše bi odgovarao Francuz Eric Cantona. Možda nije prezgodan, ali je njegova osobnost dovoljna da bude mačo – otkriva. Ipak, savršen muškarac nije ni Francuz ni nogometaš, već Nijemac i pjevač. – Frontmen grupe Rammstein Till Lindemann moj je muškarac iz snova – ističe. Koncert njezinog idola u Berlinu bio joj je jedan od najboljih, a u nezaboravnom sjećanju ostao joj je i nastup grupe Faith No More u Sloveniji. – Išla sam u drugi srednje i roditeljima sam slagala da idem van, a otišla sam u Ljubljanu. Povela sam i sestru Josipu, koja je tada išla u osmi razred – prisjeća se Martina kojoj je ljenčarenje strano. –  Da cijeli dan provedem izležavajući se i gledajući tv, vani bi trebala biti mećava. Zadnji put kad nisam imala što raditi bilo je prije deset godina – kaže. 