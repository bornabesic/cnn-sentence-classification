Pjevačica Maja Šuput, kojoj je drski dvojac provalio u zagrebački stan dok je ona s prijateljicom bila na godišnjem odmoru u Meksiku, u intervjuu koji je dala Gordanu Vasilju rekla je kako je razbojnike srela, ali danas bi bila sretnija da nije. - Vidjela sam kako izgledaju. Bilo bi bolje da nisam, jer su mi sada samo njihove face pred očima. Zamišljala sam ih kao neke barem, ono, cool lopove, kao 'tako smo cool da smo narezali zimsku salamu i kulen', ali stvarno nisu. Da rade, primjerice, na kiosku, čovjek ne bi kod njih kupio ni žvakaću, oni ozbiljno izgledaju loše - rekla je Šuput. Pjevačica je dodala kako se zbog njih još trza od straha kad joj netko pokuca na vrata, a teško joj je i spavati samoj u vlastitome domu, piše Slobodna Dalmacija. Maja je iznijela i neke šokantne detalje o pljački, koji zvuče kao da su dio scenarija nekog holivudskog filma. - Večerali su kod mene, pili su mlijeko, Red Bull i rum koji sam donijela kao suvenir s Kajmanskih otoka... Tko normalan pije rum osim ako nisi pijani mornar, ne razumijem? Oni su to zajedno popili i kod mene jeli zimsku salamu te kulen. I sve su ostavili na stolu, vjerojatno su se i slikali, kao, 'gledaj, večeramo kod Maje Šuput, klik' - rekla je ogorčena Maja.