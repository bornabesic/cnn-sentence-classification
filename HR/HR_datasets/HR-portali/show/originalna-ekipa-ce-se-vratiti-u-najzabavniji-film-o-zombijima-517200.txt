Nevjerojatan uspjeh kojeg je polučio film 'Dobrodošli u zemlju zombija' ('Zombieland', op.a.) je dobrom dijelu ljudi dao do znanja da ćemo 'uskoro' dobiti i nastavak. No što god da se dogodilo, nastavka nije bilo. A još od trenutka kad je film završio, na poprilično nedorečen način, su internetom kolale glasine o snimanju drugog dijela. No svi glavni glumci, a i redatelj i scenaristi su takve glasine odbijali te su tvrdili da takvih planova nema. Nakon prošlogodišnjih vijesti da se na drugom dijelu radi, sve je pomalo zamrlo sve do ovih odgovora koje su dali scenaristi Rhett Reese i Paul Wernick (scenaristi 'Deadpoola'). - U aktivnom je razvoju. Pokušavamo pokrenuti stvar. Sva je ekipa pročitala scenarij i vole ga. Redatelj Fleischer je također u igri. Jedini problem je kako napraviti dogovor sa zvijezdama. Svi su u međuvremenu postali superzvijezde, a mi smo originalan snimili za 20 milijuna, pa se sad trudimo oko pronalaska modela kojim bismo financirali glumce - izjavili su scenaristi. Reese i Wernick osvrnuli su se i na rad unutar studija. - Često vidimo predsjednika Sony Picturesa, Toma Rothmana, i jako ga gnjavimo. On nam odgovara da ga pustimo na miru s nastavkom, no mi ne odustajemo. Stvarno želimo vidjeti 'Zombieland 2' - rekli su autori. U 'Zombielandu' smo pratili Woodyja Harrelsona, Jesseja Eisenberga, Emmu Stone i Abigail Breslin kako pokušavaju preživjeti u svijetu prepunom zombija, koristeći specifičan set pravila. Kako će njihova avantura izgledati u dvojci, još nije objavljeno, no posve je moguće da ćemo dobiti još jedan odličan film, kakav je i prvi bio. Tema: FILM 