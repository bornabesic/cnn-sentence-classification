Udruga LGBT Split putem Facebooka, a i medija, odlučila je uputiti kratki javni poziv Severini da sudjeluje u splitskoj paradi ponosa koja će ove godine biti 4. lipnja. Evo što su joj poručili: - Severina je naša sugrađanka, a dobar dio njenih fanova upravo spada u LGBT populaciju. U ovom vremenu njena podrška splitskoj paradi itekako je potrebna i nadamo se da će vidjeti našu molbu te da će se na naš poziv i odazvati - otkrili su što je njihova velika želja. A evo što su poručili na Facebooku. - Drage i dragi, trenutno stanje u našem društvu koje podrazumijeva revitalizaciju ustaštva, radikalnog desničarstva, ograničavanje ljudskih prava i sloboda, bilo kulturalnih, umjetničkih, manjinskih, seksualnih ili medijskih reflektira se u svakome od nas. Grad bez pitanja je Grad koji šuti, stagnira, propada. Šutnja (više) nije zlato. Recimo to u ime svih koji se osjećaju manjinom. Boljem društvu trebaju glasne poruke. Budite dio velikog pitanja: Je li to i moja stvar? Ako nije danas, hoće li biti sutra? U ime boljeg sutra, postavimo pitanje sebi, gradu, državi, jer to je i moja, tvoja, naša stvar. Očuvanje prava manjine je ogledalo zdravog društva. U ime LGBT osoba, u ime Ante, Olivera, Renea, Nine, u ime deložiranih, Dalmacijavina, radnika, kurikuluma, umirovljenika, kulturnjaka, medijskih sloboda, naše djece, ljudskih prava. TO JE I MOJA STVAR! Promijenimo stav za bolje sutra. Recimo to glasno i hrabro, u velikom broju, u splitskoj povorci ponosa - piše u najavi.