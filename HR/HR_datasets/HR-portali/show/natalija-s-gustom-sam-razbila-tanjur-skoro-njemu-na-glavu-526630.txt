Prvu večer u Grčkoj kandidatkinje showa 'Moje prvo putovanje' uputit će se po Marijevoj naredbi – u grčku tavernu kako bi se zabavile na grčki način.  - Kada smo ušle u tu tavernu, bilo je jako lijepo. Mjesto mi se dopalo jer i tako ništa nisam vidjela. Njihova narodna muzika i ples, to mi je bilo nešto neopisivo, to neću nikada zaboraviti -  kazala je Anica, dok je Natalija zaključila kako ju grčka glazba podsjeća na, kako kaže, 'našu narodnu muziku'. Nataliji neće dugo trebati da se opusti, pa će se ubrzo naći i na pozornici plešući trbušni ples s plesačicama.  - Kada sam došla na pozornicu, bilo mi je neugodno, ali sam se poslije opustila -  zaključuje. Za razliku od nje i Maje, Martina i Anica nisu bila raspoložene za plesanje.  - Treba mi vremena, da netko dođe po mene i odvuče me. Onda se ne mogu skinuti s pozornice - dodaje Martina.  No, osim zanosnog trbušnog plesa, u večerašnjoj epizodi bit će i razbijanja tanjura. Prema grčkom vjerovanju, razbijanje tanjura na grčkim proslavama simbolizira tjeranje 'zlih duhova'. Zle duhove pokušala je otjerati Natalija, kojoj se ta grčka tradicija poprilično svidjela.  -- S guštom sam razbila tanjur, skoro njemu na glavu! To je tolika veselica kod njih - uzbuđeno će Natalija, a kako je to izgledalo, ne propustite doznati u večerašnjoj epizodi showa 'Moje prvo putovanje' od 21.30 na Novoj TV.