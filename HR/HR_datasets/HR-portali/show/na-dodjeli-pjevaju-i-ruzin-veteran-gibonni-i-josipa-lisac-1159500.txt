Osim već najavljenog dueta Zorana Predina i Matije Dedića te nastupa grupe Pavel, na dodjeli nagrade Večernjakova ruža u petak 31. ožujka u HNK u Zagrebu s prijenosom uživo na HRT2 u 20 sati, čeka nas još glazbenih uzbuđenja. Naime, sve popularnija jazz grupa Chui premijerno će izvesti pjesmu “Tebi putujem” s glazbenom divom Josipom Lisac, a zapjevat će i Ružin veteran Gibonni. Glasovi su uštimani i sve je spremno za veliki finale. – Pjesma je nastala prije gotovo godinu dana, a napisali smo je moja supruga Željka Veverec i ja. Željka je pjevala info koji smo poslali Josipi Lisac, a ona je odmah rekla da joj se jako sviđa – kaže Toni Starešinić iz grupe Chui. Otkrio je da su pri pisanju pjesme na umu imali Josipu i da je ona napisana upravo za nju. – Glazba nas je spojila. Mi smo tu pjesmu napravili za nju jer smo smatrali da je ona jedina koja se može uklopiti u našu glazbu. Mi smo instrumentalni sastav, a njezin vokal i ekspresija su nevjerojatan instrument. Budući da je dosta otvorena, razigrana i spremna probati nove stvari, njezina se energija odlično poklopila s našom – dodao je Toni. S druge pak strane, suradnja dugogodišnjih kolega Olivera Dragojevića i Zlatana Stipišića Gibonnija prošle je godine rezultirala snimanjem zajedničkog albuma “Familija”kojim su zaslužili i nominaciju za Večernjakovu ružu u kategoriji glazbenika godine. Gibonnijevi obožavatelji čekali su čak šest godina da objavi nove pjesme, a sjajan glazbenik odlučio je to učiniti upravo uz Olivera. Gibonni i Oliver snimili su tri dueta, ali svaki ima i svoje samostalne pjesme na albumu, a Gibonni će jednu od njih, “Udicu”, izvesti na dodjeli nagrade. Izvođači ističu da su nagrade poput Večernjakove ruže izuzetno važne jer publika ima svoje mišljenje jednako važno kao što to ima struka. – Publiku treba podržavati da prati što se događa na sceni – kaže Toni iz grupe Chui. ≥≥Oliver Dragojević: Gibo je zaslužan baš za sve pjesme na albumu ≥≥Matija Dedić: Volio bih da me moja kći Lu glazbeno nadmaši