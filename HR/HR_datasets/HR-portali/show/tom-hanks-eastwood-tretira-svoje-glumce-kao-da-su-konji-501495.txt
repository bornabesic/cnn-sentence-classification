Kako kola priča, Eastwood je ona vrsta redatelja s kojim se podosta jednostavno radi, i koji većinu scena snima isprve, eventualno s jednim ponavljanjem. Premda je to u današnje vrijeme poprilično neuobičajeno, jer postoje digitalne kamere i razne metode obrade filma u poslije snimanja, i dalje se mora priznati da je Eastwood jako efikasan redatelj. O toj njegovoj efikasnosti je i glumac Tom Hanks imao što za reći prilikom nastupa u 'The Graham Norton Showu'. Hanks je prvo izjavio da Eastwood tretira svoje glumce kao da su konji. - U 'Sirovoj koži' (prvi značajniji Eastwoodov glumački angažman, op.a.) su se svi ti stari važni redatelji derali 'AKCIJA, AKCIJA'. 3,2,1, kreni, tako se snimalo. No kada si u filmu Clinta Eastwooda, ti niti ne znaš da kamere rade. Samo čuješ kako netko tiho kaže 'U redu, kreni' - objasnio je Hanks što je htio time reći. Pogledajte video (relevantan dio počinje na 12:00) Glumac je nastavio objašnjavati Eastwoodov nabusiti stil režiranja. - Radiš nešto, stvarno ti ide odlično i radiš to sve dok ga ne čuješ kako kaže 'Dosta je bilo', a zatim ideš na drugi set. Poprilično je zastrašujuće tako raditi - dodao je glumac. Hanks je kasnije u showu još pojasnio kako točno se sve odvija kod Eastwooda na setu. - Reći će on 'stop' ako misli da je to to, ali uglavnom ti samo kaže 'Dosta je bilo'. A ti tamo stojiš i misliš kako si baš zahvalan za svu tu podršku - sarkastično je dodao Hanks. Posljednji Eastwoodov film, 'Čudo s Hudsona', bio je u kinima ove godine u rujnu i listopadu, s Hanksom u glavnoj ulozi. Film je solidno uspio i na blagajnama, a i odlično je prihvaćen i kod kritike i kod publike. Posve je moguće da će biti jedan od finalista za narednu dodjelu Oscara. Tema: FILM 