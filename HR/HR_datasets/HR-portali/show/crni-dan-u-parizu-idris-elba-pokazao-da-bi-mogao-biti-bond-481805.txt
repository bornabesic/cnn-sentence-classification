Michael Mason (Richard Madden, Robb Stark iz 'Igre prijestolja') je lopov koji se nađe na listi CIA-e kad ukrade torbu koja sadrži više od novčanika. Sean Briar (Idris Elba), agent na slučaju, ubrzo shvati da je Michael samo pijun u mnogo većoj igri i ujedno važna karika u rješavanju urote velikih razmjera. Njegov do tada najbolji plijen postaje temelj policijske istrage, a Sean, protivno naredbi, regrutira Michaela, te obojica, tokom 24- satne potjere postaju mete izvora korupcije. Primorani su osloniti se jedan na drugog kako bi razotkrili i pobijedili zajedničkog neprijatelja. Pogledajte video Najnoviji film (tj. do dolaska 'Zvjezdanih staza' krajem mjeseca) Idrisa Elbe, 'Crni dan u Parizu', još jedno je djelo koje nam pokazuje koliko je glumac svestran. Premda smo već vidjeli Elbu u akcijskim ulogama, ovo je još jedna uloga kojom glumac potvrđuje da bi ulogu Bonda, za koju toliki priželjkuju da ode njemu, mogao bez problema odraditi. Na ključno pitanje - 'Može li Elba trčati preko krovova i tući se bez problema dok izgleda odlično u odijelu?' - ovaj film nam je definitivno dao odgovor da može. Uloga okorjelog agenta, koji se udruži s mladim lopovom da bi riješio urotu, po svemu sudeći je Elbi 'sjela' poput salivene rukavice. Ljubitelji karakternog glumca mogu 'Crni dan u Parizu' pogledati u kinima već sutra, dok ćemo se za nove 'Zvjezdane staze', u kojima je Elba glavni negativac, morati strpjeti do 21. srpnja. Tema: FILM 