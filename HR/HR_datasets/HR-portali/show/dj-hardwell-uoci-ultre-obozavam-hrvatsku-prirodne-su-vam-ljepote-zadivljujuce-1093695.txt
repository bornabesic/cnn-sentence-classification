Robberta van de Corputa ili Hardwella, što je ime pod kojim nastupa, DJ Mag proglasio je najboljim svjetskim DJ-em 2013. i 2014., a na ovogodišnjoj će se Ultri u Splitu fanovi još jednom uvjeriti u atrakciju njegovih scenskih nastupa. Iznenađenje za Poljud Nizozemskom glazbeniku ime je pomogao odabrati njegov otac jer, kako nam je otkrio u ekskluzivnom intervjuu, to je njegovo prezime na latinskom. – Činilo mi se cool pa sam ga zadržao – smije se popularni 28-godišnjak kojem ovo nije prvi put da nastupa u Hrvatskoj. Otkrio nam je da se ovdje rado vraća, i to ne samo zbog dobrih partyja. – Prirodne su ljepote nevjerojatne. Hrvatska ima zadivljujuće krajolike i prekrasnu obalu – kaže nam. A za Split je već pripremio pravu poslasticu. – Predstavio sam novi singl s Thomasom Newsonom pod nazivom “8Fifty”, a uskoro također izlazi novi s Craigom Davidom pod nazivom “No Holding Back”. Možda ga uključim u svoj set, no to ćemo još vidjeti. Imam dosta nove neobjavljene glazbe koju bih mogao testirati na svom setu. Fanovi će se jednostavno morati strpjeti i čekati iznenađenje, no jedno je sigurno – bit će to odličan show s puno energije – kaže. Iako mu je samo 28 godina, već je dobio status legende u svijetu elektronike, a tajnu uspjeha nesebično otkriva: – Status koji sam uspio postići rezultat je nekoliko različitih elemenata, ponajprije podrške koju dobivam od fanova, strasti koju osjećam prema glazbi i glazbenoj sceni uopće, radu i, naravno, malo sreće. Morate vjerovati u svoje ciljeve i naporno raditi da biste ih ostvarili. Tek kao rezultat rada dolazi i faktor sreće s pravom pjesmom u pravo vrijeme zbog koje vas primijete. No ništa od toga nije moguće bez podrške fanova koji vjeruju u vas i vašu glazbu – kaže. Razni utjecaji Inspiraciju, govori nam, nalazi u životu i svakodnevnim iskustvima, a priznaje, uzori mu nisu samo iz svijeta elektronike. – Da, slušao sam od Tiësta i The Prodigyja do Dr. Drea i mnogih drugih. Uvijek sam volio glazbu i brojne različite glazbene smjerove – kaže. A zašto je, po njegovu mišljenju, toliko velikih imena elektronike baš iz Nizozemske? – Imamo vrlo dobar i temeljit pristup plesnoj glazbi. Prihvaćamo nove talente i vrlo smo strastveni kada je riječ o toj sceni i vrsti glazbe. Sve to doprinosi stvaranju snažne scene koja odlično prihvaća nove DJ-e. Elektronička plesna glazba dio je pop-kulture u Nizozemskoj – objašnjava Hardwell i još jednom poziva sve u Split od 15. do 17. srpnja. A ULTRA Europe nudi našoj publici regionalne ulaznice koje imaju najpovoljniju cijenu na svijetu od samo 899,00 kn, što je cijena za general admission za tri dana. Dostupne su posjetiteljima iz Hrvatske, Slovenije, Bosne i Hercegovine, Srbije, Crne Gore, Makedonije i Kosova. Broj karata je ograničen. Prodajna mjesta obuhvaćaju Večernji list, 24sata, ticketshop.hr i Tisak Media širom Hrvatske. Najnovije poboljšanje je kupnja na rate. >>Splitu nisu uspjeli ukrasti Ultru! Stiže 150 tisuća turista