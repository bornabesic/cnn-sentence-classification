Universal napreduje punom parom prema ostvarenju svoje nove franšize, zasnovane na klasičnim čudovištima iz zlatnog doba Hollywooda. Novi franšizni svemir kojeg su zamislili dobio je i svoje ime - 'Dark Universe'. Film koji će sve započeti je 'Mumija' Toma Cruisea, koja nam u kina dolazi u narednom mjesecu, a sada smo saznali i da će 'Mumiju' slijediti reboot 'Frankensteinove nevjeste'. Uz to saznanje objavljeno je i da će režiju preuzeti redatelj ovogodišnjeg velikog hita, 'Ljepotice i zvijeri', Bill Condon. - Vrlo sam uzbuđen što ću dovesti Frankensteinovu nevjestu na velike ekrane, posebice zato što je originalna verzija još toliko bitna. To je jedan od najbitnijih monstruma u filmskoj povijesti, a film o njoj je izdržao test vremena - rekao je redatelj. Još nisu najavljene glumice koje bi se natjecale za ulogu, premda se šuška o Angelini Jolie. Iako glumica nema, objavljeno je i da će Javier Bardem glumiti Frankensteinovo čudovište. Prvi film serijala je gore spomenuta 'Mumija', koja u naša kina dolazi 8. lipnja, u distribuciji Blitza. Tema: FILM