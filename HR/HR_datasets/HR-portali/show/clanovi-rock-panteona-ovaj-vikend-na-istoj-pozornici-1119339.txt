Od samog praskozorja rock and rolla promotori žele organizirati jedinstveni festival sa savršenom postavom izvođača i atmosferom koja će zauvijek ostati u sjećanju fanova. Ovog vikenda u kalifornijskoj pustinji održat će se festival koji je toj težnji najbliži. Svih šestero izvođača pripadaju u panteon rock glazbe - The Rolling Stones, Paul McCartney, Roger Waters, The Who, Bob Dylan i Neil Young. Svi oni nastupit će i u 'reprizi' vikend poslije, a fanovi će se, osim uživanja u glazbi, nesumnjivo pitati gledaju li neke od velikana po zadnji put. Iako su uglavnom dobra zdravlja, svi su oni prešli sedamdesetu. Izuzetak je jedino 'mlađahni' gitarist Stonesa Ronnie Wood kojem je 69. The Who predvođeni Rogerom Daltreyjem (72) i Peteom Townshendom (71), koji su još 1965. napisali himnu svome naraštaju "My Generation", vjerojatno će se prvi trajno povući sa scene jer postojeću turneju najavljuju kao svoju stvarno zadnju. Festival "Desert Trip" bit će za fanove duboko povijesno iskustvo jer će prvi put na istom festivalu nastupiti Rolling Stonesi i Paul McCartney (74) iz Beatlesa, dvaju britanskih megabendova čije je rivalstvo definiralo rock šezdesetih godina 20. stoljeća. Bit će to i prvi put da istu pozornicu dijele McCartney i Dylan (75) iako imaju povijest brojnih susreta iza nje. Najpoznatiji je onaj iz 1964. kada je ikona folka u jednom njujorškom hotelu slavnu četvorku upoznala s marihuanom, što je ubrzo postalo evidentno u njihovoj glazbi. Desert Trip će u dva vikenda privući oko 150.000 ljudi, a njegova organizacija vrhunac je sposobnosti promotora festivala Coachella koji se svakog proljeća odvija na istom mjestu, u Empire Polo klubu u mjestu Indio u Kaliforniji,  i jedan je od najvećih u svijetu. Ulaznice za najbolja mjesta za sva tri dana koštaju 1599 dolara (oko 10.700 kuna). U ponudi su i paketi s hranom i pićem iz najboljih kalifornijskih restorana i barova. To je, naime, ipak koncert za nešto stariju publiku od one kakva uobičajeno pohodi festivale. - Desert Trip postavlja nove granice u tome koliko su ljudi spremni platiti za ulaznice i ostale 'finije' stvari u životu. Prošla su vremena kad su svi jeli isti hot dog za pet dolara- rekao je Gary Bongiovanni, glavni urednik glazbene publikacije Pollstar. Najjeftinije ulaznice koštaju 399 dolara Najjeftnije ulaznice, za mjesta najdalje od pozornice, koštaju 399 dolara (2665 kuna). Pošto su sve ulaznice razgrabljene, nema sumnje da se ideja pokazala iznimno uspješnom, dodaje Bongiovanni. Malo tko će misliti da ovih šestero izvođača nije među najutjecajnijima u povijesti rocka. Samo su u 21. stoljeću zajedno prodali ulaznica u vrijednosti 3,1 milijarde dolara. Pošto će Stonesi, McCartney i bivši član Pink Floyda Waters (73) nastupiti kao drugi u večeri, to će Dylana, The Who i Neila Younga (71) staviti u njima neobičnu poziciju 'predizvođača'. Dylan i Rolling Stones nastupit će 7. i 14. listopada; McCartney i Young 8. i 15., a The Who i Waters 9. i 16. listopada. Svi će svirati puni koncertni set. Ali će Desert Trip sigurno postaviti pitanje tko iz rock panteona nedostaje. Izostanak koji prvi upada u oči je onaj Led Zeppelina čiji najvažniji članovi Robert Plant i Jimmy Page nisu svirali zajedno od 2007. Drugi je izostanak domaćih 'dečki', kalifornijskog benda Beach Boysa koji još uvijek sviraju, ali bez ključnog čovjeka Briana Wilsona koji je u zavadi s ostalim članovima. Organizatori Desert Tripa dali su naslutiti da ovo neće biti jednokratni festival, pa su krenula nagađanja koga bi od legendi mogli okupiti u budućim godinama - možda velikane mlađeg naraštaja poput U2 ili Brucea Springsteena. Za Johna Covacha, profesora glazbe na svučilištu u Rochesteru, ovo je izvanredno događanje. - Ako bilježite povijest rock and rolla, primjetit ćete da se trendovi mijenjaju u trogodišnjim ili četverogodišnjim ciklusima i većina grupa ne uspijeva ostati u centru pažnje dulje od trenutka kad su bili na komercijalnom vrhuncu - kaže Covach. - Čudesno je da su rockeri koji sviraju glazbu za mlade, a rock je tako počeo - kao glazba za malde, danas sedamdesetogodišnjaci i sviraju stadionske koncerte za publiku stariju od četrdeset. Rijetki su očekivali da će se to dogoditi - dodaje Covach. >>Bob Dylan održao koncert samo za jednog obožavatelja: Bilo je kao na ecstasyju