Pretposljednji dan u kući kandidata showa 'Život na vagi' Nevena je i dalje bolio zub pa je morao propustiti trening s Marijem Mlinarićem. Zbog toga je bio itekako razočaran jer bi, smatra, upravo sada trebao gubiti najviše kilograma. Svi su pak pohvalili Lea koji, iako je stariji, i dalje drži nevjerojatan tempo kad je o vježbanju riječ. Kandidatima je poslije treninga u posjet ponovno došla Ana Bučević, motivacijska govornica koja se ugodno iznenadila kad je vidjela koliko su svi smršavili. - Došla sam vam pokazati kako ste prije izgledali. Dovela sam vam i važne osobe iz prošlosti - rekla je Ana i prvo zamolila Nevena da pođe s njom. RTL   Nakon što ga je zamolila da skine majicu, Neven je otkrio što se nalazilo ispod tkanine - bio je to on u prirodnoj veličini, ali u trenutku kada je ušao u kuću. - Sada stani kraj njega i pogledaj se u ogledalo, vidiš li razliku? - pitala ga je Ana. - Znam da imam još dug put pred sobom, ali zahvalan sam svima što su me doveli do ove faze i što su me pokrenuli. To mi je bila velika odskočna daska - komentirao je Neven. - Znaš li što je onaj stari imao, a ti nemaš - pitala ga je Ana te mu otkrila košaru punu masti, odnosno točno onoliko koliko je izgubio. - Jeste li sigurni da je to sve moje? - upitao je Neven nakon što je vidio koliko je skinuo. RTL   Poslije njega na red je došla Gabi. Kada je maknula tkaninu, počela se smijati jer nije mogla vjerovati svojim očima. - Prije nisam imala samopouzdanje i osmijeh - bila je iskrena Gabi te dodala kako još mora puno raditi na sebi pa se još zapravo ni nema čime hvaliti. - Pogledaj se u oči i reci nešto lijepo o sebi, kako inače motiviraš druge, motiviraj i sebe samu - savjetovala joj je Ana i dodala kako treba napokon naučiti voljeti sebe. RTL   Leonardo je bio potpuno zatečen kad je stao uz 'staroga sebe'. - Ostao sam paf, ne mogu vjerovati da sam toliko smršavio - komentirao je Leo, a Ana je dodala da sad čak ima i trbušne mišiće. RTL   Darjan je pak zaključio da je super vidjeti kako je donedavno izgledao. - Vidim razliku. Ovaj prije nije imao zdravlje, to je prvo, tužan je, a ja sam sretan - kazao je Ani Darjan. RTL   Krolo se nije mogao prestati smijati kad mu je Ana otkrila sliku njega od prije dva i pol mjeseca. - Ja uopće tog čovjeka ne znam! Strašno je spoznati koliku težinu si nosio na sebi - komentirao je Krolo, a kada ga je Ana zamolila da sam sebe pohvali, nije se susprezao kao ostali. - Svaka čast, imenjače, to što si napravio je vrhunski rezultat i samo naprijed - rekao je sam sebi Krolo. Ana je kandidate na kraju upitala što će napraviti ako osvoje nagradu. I dok Krolo ne želi o tome ni razmišljati dok ne vidi novce na računu, Leo je rekao da bi svoju suprugu odveo u Meksiko. Kad je Ana otišla, kandidati su se vratili u dnevni boravak gdje su ih dočekali 'kartonski kandidati' od prije dva mjeseca. Smijeha nije nedostajalo. - Krolo izgleda kao da su ga bumbari ujeli - smijala se Gabi. RTL   Uslijedio je odlazak u šumu gdje su kandidati igrali paintball koji im je ujedno bio i kardiotrening, a onda su se našli s voditeljicom Marijanom Batinić, koja im je pročitala zadatak izazova. RTL   - Drugoplasirani osvaja kilogram manje na vaganju. Ne uspijete li pak izvršiti zadatak, dodat ćemo vam kilu. Na najbolji mogući način osjetit ćete koliko ste smršavili. Svatko će u tačkama prenijeti onoliko kilograma koliko je izgubio. Cilj je udaljen kilometar od startne pozicije - pročitala je Marijana. - Darjan će se boriti s 30,6 kilograma, Gabi s 39,1, Leo s 30,9, Neven s 47,9 i Krolo s 22,9 kilograma - objasnila je Marijana. - Jasno je kao dan da se s njima ne možemo natjecati Neno i ja - komentirala je Gabi pa su se njih dvoje odlučili prošetati do cilja, a da pritom nisu nijednom stali. Za razliku od svih, Leo je otrčao lavovski kilometar i pobijedio dok je Krolo bio drugi, a Darjan treći. - Ovo je prevelik uspjeh za mene i zato mislim da idem u finale - komentirao je Leo. - Vidim se sigurno u velikoj završnici. I prije nego što je počeo show rekao sam da ću pobijediti i mislim da ću održati to obećanje - zaključio je Krolo. A kojih će troje kandidata sutra postati finalisti showa, gledatelji će saznati u 20,10 sati na RTL-u.