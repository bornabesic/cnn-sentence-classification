Poslije premijernog predstavljanja spota za pjesmu 'Sekunde', Severina je isto učinila i u Glazbenom showu Dalibora Petka na Narodnom radiju. Odmah je komentirala i usporedbe s Rihannom i Taylor Swift. - Ma ja sam zbog toga toliko sretna, jer sam duplo mlađa. Ne smeta me - rekla je Severina u svom stilu. Komentirala je i neke od stihova svojih pjesama. - Naše stihove ne treba uzeti za ozbiljno. Kad pjevam subota je dan za alkohol prije se pomolim i ispričam roditeljima - objasnila je pjevačica. Odgovorila je i na neka pitanja svojih obožavatelja, pa je tako otkrila da još nije napravljen ormar koji bi u njezinom domu bio po njezinoj mjeri, a kako bi bila u formi vježba najmanje tri puta tjedno. Najdraža joj je ashtanga joga koja joj je odlična i za tijelo i za glavu. Neke od slušatelja zanimalo je koje su joj sekunde bile najteže u životu. - Te sekunde su se pretvorile u sate, dane i mjesece. Ali o tim sekundama sve najbolje, idemo u neke veselije sekunde - zaključila je Severina. Pjesma 'Sekunde' u 24 sata ima nešto manje od pola milijuna pregleda na YouTubeu, a tijekom gostovanja kod Petka Seve je ujedno do kraja godine najavila novi album te u veljači početak dvoranske turneje.