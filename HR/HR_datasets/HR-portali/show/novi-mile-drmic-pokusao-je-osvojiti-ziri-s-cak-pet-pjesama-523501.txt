U glazbenom showu 'Zvijezde' veliki broj natjecatelja od 16 do 35 godina ima samo jedan cilj – osvojiti 100 tisuća kuna i postati glazbena senzacija. Stručni žiri čini pet poznatih glazbenih stručnjaka: Tony Cetinski, Massimo, Mirela Priselac Remi, Maja Bajamić i Goran Lisica Fox. U prvoj fazi natjecanja, na tzv. audicijama, natjecatelji izlaze pred žiri nadajući se prolasku i dobrim komentarima. Iz emisije u emisiju, selekcija kandidata je sve veća, a odluke žirija sve teže. Nekima su se snovi već na početku srušili, neki su natjecatelji od srca nasmijali žiri, a neki su korak bliže cilju. Za prolazak u 20 najboljih potrebno je istaknuti se u mnoštvu, piše RTL. Kristijan Vrankić (31) je ljubitelj video igara i grafita, te veliki obožavatelj lika i djela Tonyja Cetinskog i pokojnog makedonskog pjevača Toše Proeskog, stoga ne čudi što je ostao iznenađen kada je u žiriju vidio upravo Tonyja. Prijavio se u nadi da će proći audiciju jer jako voli pjevati, a svoje uratke rado objavljuje na svom Youtube kanalu. Za razliku od pojedinih kandidata koji zbog treme zaborave riječi pjesme, Kristijan se itekako dobro pripremio. Kako bi ostvario želju i prošao prvi krug natjecanja, Kristijan je pred Tonyjem, Majom Bajamić i Goranom Lisicom Foxom otpjevao čak pet pjesama.  Startao je s 'Miljackom' Halida Bešlića te potom s 'Baš ti lijepo stoje suze' Hari Mata Harija, koju je posvetio casting producentici showa koja mu se jako dopala. Kako bi dokazao da zna pjevati i na stranom jeziku, Kristijan je zapjevao i 'You Raise Me Up' Joshe Grobana, zatim refren gregorijanske pjesme 'Hallelujah'  i za kraj 'Igru bez granica' Toše Proeskog. Hoće li žiri upornog Kristijana pustiti u drugi krug ili će mu se san o profesionalnoj glazbenoj karijeri srušiti već na samom početku? Ne propustite doznati odgovor u premijernoj epizodi 'showa' Zvijezde' – večeras u 20 sati na RTL-u. 