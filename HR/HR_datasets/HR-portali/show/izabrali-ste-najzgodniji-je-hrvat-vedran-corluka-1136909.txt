Nakon što je glumica Ornela Vištica premoćno pobijedila u Večernjakovu izboru za najljepšu Hrvaticu, u izboru za najzgodnijeg Hrvata naši čitatelji najviše su glasova dali nogometnom reprezentativcu Vedranu Ćorluki. Tridesetogodišnji nogometaš moskovskog FC Lokomotiva “pomeo” je konkurenciju, a natjecao se s glumcima Mislavom Čavajdom, Goranom Markovićem, Jankom Popovićem Volarićem i Slavkom Sobinom, kolegom iz reprezentacije Andrejem Kramarićem, glazbenikom Lukom Šulićem te poduzetnicima Emilom Tedeschijem, Antom Vrbanom i Ivanom Zubakom. Vole ga i poznate Hrvatice Vedran je seksepilom očarao i na Europskom prvenstvu 2008., kada je i službeno proglašen najzgodnijim nogometašem na Euru, a među deset najljepših bio je i na ovogodišnjem Euru. I brojne poznate Hrvatice, poput Fani Stipković, Jelene Orešković i Maje Šuput, tada su se oglasile i složile s izborom. Izgledom i istančanim modnim ukusom Vedran plijeni pozornost i u svijetu mode, pa je tako omiljeno zaštitno lice reklamnih kampanja za domaći muški brend Galileo. – Kada uspoređujem modeling i nogomet, moram reći da i jedno i drugo ima svojih teških trenutaka. Ali ako moram birati što je teže, reći ću – nogomet, da ljudi misle da mi je teško u životu – našalio se tada Vedran. Crna kosa i plave oči, 193 centimetra visine i atletska građa aduti su koji ga čine najpoželjnijim muškarcem sa zelenog terena među pripadnicama nježnijeg spola. Premda bi se mnoge rado našle u njegovu naručju, na veliku žalost obožavateljica on je skloniji dugim vezama. Nakon dugogodišnje veze s Velikogoričankom Ivom Buzov, Čarli, kako ga prijatelji zovu, neko je vrijeme ljubio manekenku Vedranu Linardić, a zatim je sreću u ljubavi pronašao je sa šest godina mlađom pjevačicom Frankom Batelić. Njihova veza stabilna je već četiri godine i ne prate je nikakve afere. Franka često boravi kod svog zgodnog odabranika u Moskvi, a javnost nestrpljivo iščekuje novi korak u njihovoj vezi. Već se nagađalo da se par zaručio i da je Franka trudna, no čini se da oboje još uživaju u slobodi i životu udvoje. Iako o vezi ne vole pretjerano govoriti u javnosti, ponekad s obožavateljima na Instagramu podijele zajedničke fotografije. Tako je bilo i na putovanju po Južnoafričkoj Republici, ali i ljetos kada su četvrtu obljetnicu ljubavi proslavili u Los Angelesu.  