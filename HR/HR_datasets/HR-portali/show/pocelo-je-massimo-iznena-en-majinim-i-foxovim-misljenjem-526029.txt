Nije trebalo dugo da se odnosi među članovima žirija showa 'Zvijezde' počnu zahuktavati. Dosad su se Maja Bajamić, Remi, Massimo, Tony i Goran Lisica Fox više-manje slagali u mišljenjima kada je pitanje treba li pustiti kandidate dalje ili ne. Međutim, u večerašnjoj epizodi će Massimo ostati šokiran razlikama… Na pozornici RTL-ovog glazbenog showa nastupit će petero novih kandidata koji traže prolaz u sljedeću fazu natjecanja. Dvoje Osječana, Iva Vranješ (22) i Matej Podgoršćak (25), Filip Rudan (17) iz Zagreba, Sara Andrić (16) iz Solina i Antea Hrelja (17) iz Crelja spremni su naježiti žiri svojim interpretacijama poznatih hrvatskih i svjetskih pjesama, no dalje idu samo njih troje. Tko točno? E, tu će se večeras lomiti koplja jer žiri, nakon dugo vremena, ima različita mišljenja… Naime, jedna natjecateljica će prvom pjesmom oduševiti žiri i dobiti svih pet bodova, međutim, visoki se bodovi neće ponoviti i nakon drugog nastupa uz instrumentalnu pratnju. Massimo, Remi i Tony će pritiskom na zelenu tipku potvrditi svoje oduševljenje glazbenim umijećem kandidatkinje, no Maja i Fox će se spustiti „duboko u podrum“, kako kaže voditeljica Antonija. Ovaj sudački dvojac bio je nezadovoljan sporim tempom pjesme i nepravilnim disanjem tijekom pjevanja. „Ja sam šokiran! Nije mi jasno zašto Maja i Fox nisu stisnuli zeleni gumb. Djelomično se slažem s Majom. Trebala je na nekim drugim mjestima uzimati zrak… Ali, ako izgubimo ovu natjecateljicu samo zbog toga što je na krivim mjestima uzimala zrak…“, kazao je Massimo ne dovršivši rečenicu do kraja. Prvi put u ovoj fazi natjecanja dva kandidata imat će isti broj bodova, te će ući u duel. Onaj koji novom a capella pjesmom osvoji žiri - ide dalje, a presudnu ulogu mogao bi imati čak i samo jedan bod.