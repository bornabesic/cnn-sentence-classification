Nakon gotovo pet mjeseci izbivanja kultna emisija 'Kućni ljubimci' vraća se na HRT! Prva emisija nakon prekida emitirat će se već ove subote 7. svibnja, a gledatelji će emisiju Antuna Ponoša moći pratiti u subotom ujutro na Prvom programu HRT-a, priopćili su s javne televizije.  – Drago mi je što se emisija vraća u program jer je to projekt koji traje gotovo 26 godina. Cijenim što nova urednička struktura na Hrvatskoj radioteleviziji prepoznaje moj rad, a zahvaljujem i mnogobrojnim gledateljima koji su dali podršku emisiji i tražili njezin povratak na Hrvatsku televiziju. Nastojat ćemo i dalje zajedno pomagati kućnim ljubimcima i njihovim vlasnicima – poručio je autor i voditelj emisije Anton Ponoš.  Podsjetimo, emisija se od prosinca prošle godine ne prikazuje na HRT-u, što je naišlo na brojne kritike gledatelja, a pokrenute su i brojne peticije za njezin povratak na javnu televiziju. Kroz emisiju je u gotovo tri desetljeća emitiranja prošlo više od 40 000 gostiju, a udomljeno je oko 100 000 kućnih ljubimaca. Ususret povratku, Ponoš ističe kako će gledateljima i dalje predstavljati zanimljive kućne ljubimce, pomagati im veterinarskim i stručnim savjetima, pratiti rad i aktivnosti kinoloških i felinoloških udruga te udruga za zaštitu životinja i prihvatilišta za napuštene životinje. Osim toga emisija će pratiti i brojna edukacijska i zabavna događanja i izložbe. >>HRT ukida emitiranje kultne emisije 'Kućni ljubimci' 