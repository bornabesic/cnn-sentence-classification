Dragi Lastane, imam jedan ozbiljan problem. Već dosta godina pratim Eurosong, slušam sve pjesme, uključujući i one u polufinalu. Često je to dosta traumatično, redovito preletim kroz pjesmu ako mi se ne sviđa, ali problem je što mi se neke pjesme sviđaju. Evo, sad iz glave mogu izvući nekoliko pjesama od prije dosta godina koje normalnim ljudima ništa ne znače, a ja ih povremeno odem poslušati na You Tube. Harel Skaat i Milim iz 2010., Alexander Rybak i Fairytale iz 2009., Daniel Diges i Algo Pequeñito kojem je Jimmy Jump izletio nasred pozornice usred nastupa pa se pjesma morala ponoviti. I ne samo to, čak sam tu španjolsku pjesmu pronašao u jazz verziji i jako mi se svidjela. Eto, toliki je moj problem...  I dok čekam tvoj odgovor ja ću se pozabaviti večerašnjim finalom Eurosonga. Da, poslušao sam sve pjesme. I da, opet mi se neke sviđaju. Dvije mi se baš jako sviđaju. U iščekivanju dijagnoze počet ću od glavnog favorita. Francesca Gabbana. Ako je suditi prema kladionicama, Gabbano i Italija će osvojiti ovogodišnji Eurosong, iako im Portugal puše za vratom. Kladionice su Gabbana izdvojile kao favorita onog trenutka kad je osvojio San Remo pjesmom Occidentali's Karma (Zapadnjačka karma), a Eurosong će za doista talentiranog Gabbana sigurno biti samo odskočna daska. Predviđaju mu karijeru u smjeru Erosa Ramazzottija Originalni video spot ove pjesme na You Tubeu ima više od 110 milijuna pregleda. Pjesma je u žanru prepoznatljivog talijanskog popa, vesela, pamtljiva, a publici se posebno svidjela i rasplesana gorila na stageu. Za one koji znaju talijanski, riječi su prilično zabavne i kritika su suvremenog zapadnjačkog društva. I znat će zašto se pojavljuje gorila koja pleše. Oni koji ne razumiju svejedno će uživati u dobroj glazbi, odličnoj atmosferi i koreografiji.   Portugal. Kakvo osvježenje. Konačno odmak od klasičnih eurovizijskih pop pjesmuljaka i natjecanja tko će biti originalniji u bljutavo identičnim izvedbama. Diplomirani psiholog Salvador Sobral je moj apsolutni favorit. 'Amar Pelos Dois' je drukčije od svega što smo slušali na Eurosongu u zadnjih nekoliko godina. Orkestralna balada koja podsjeća na teme iz filmova iz 30-ih godina, a mene čak i na soundtrack iz Pixarovog crtića 'Nebesa', note koje pršte emocijama, portugalski jezik koji se savršeno uklapa u melodiju - a prijevod otkriva da se radi o pjesmi koja će gotovo sigurno ostvariti najbolji rezultat Portugala na Eurosongu ikad. Što i nije teško, obzirom da im je najviši plasman šesto mjesto iz 1996. Salvador je Portugalac koji izgledom podsjeća na Ivana Vilibora Sinčića, na stageu izgleda prilično emotivno, a gestikulacija u najmanju ruku nikoga ne ostavlja ravnodušnim. Mojim kolegicama u redakciji je iritantan, a meni je prilično originalan i neobičan. Inače, Salvador ima problema sa srcem, a još dva mjeseca prije natjecanja su se pojavile i glasine da su liječnici ocijenili njegov nastup u Ukrajini riskantnim. Portugalski tabloid je objavio da Sobralu treba transplatacija srca i da mu nije pametno nastupati na Eurosongu. Sobral i njegova ekipa su to demantirali. Cijela njegova priča i bajkovita ljubavna pjesma mogle bi doista razgaliti Europu.  Nastavit ću s mojim favoritima. Norveška. Iako je ova 'contemporary pop' pjesma možda previše light da napravi neku senzaciju u finalu, meni se baš legla. JOWST i Alexander Walmann su napravili odličan posao, pjesma je vrlo zarazna, dovoljno dinamična, koreografija sjajna, a vokal se odlično uklapa u atmosferu pjesme. Iako sam subjektivan jer mi se pjesma sviđa, trebali bi biti u TOP 10.  Papai Joci iz Mađarske donosi jedan od najoriginalnijih nastupa na ovom Eurosongu. Mađarski Rom je vrlo inovativno ukomponirao elektronski beat i rap u mađarsku i romsku folk melodiju i dobio je prilično zanimljivu i intrigantnu pjesmu koja bi mogla biti jedno od iznenađenja natjecanja. Djeluje neobično ali upečatljivo i na trenutke impresivno. Po meni kanditat za TOP 5.  Bugarska je lani bila odlična četvrta, a ove godine im čak predviđaju i plasman u TOP 3. Kristian Kostov ima tek 17, djeluje malo blijed i anemičan kao Plenković pred odborom za regrutiranje u JNA, ali skupio je dosta iskustva u bugarskim talent showovima. Na veliku scenu izlazi s prepoznatljivom pop baladom 'Beautiful Mess'. Lako se pamti, ostavlja dobar dojam, čak ima i određeni balkanski touch u instrumentalnom dijelu. Po meni ipak nedovoljno originalno za pobjedu, po kladionicama je među favoritima.  U Azerbajdžanu nema šale kad je u pitanju ovo natjecanje. Tamo je zbog Eurosonga mobilizacija kao u Sjevernoj Koreji kad Kim Jong-Un ima loš dan. Azeri nisu propustili niti jedno finale otkad se natječu, 2011. su pobijedili, a u prvih šest nastupa su ušli u TOP 5. Niti ove godine nisu 'fušali', Dihaj je školovana glazbenica, a usavršavala se u Londonu i s pjesmom Skeletons može računati na plasman u TOP 10. Pop pjesma jakog refrena, odličnog vokala i moćnog tempa mogla bi čak i u vrh.  Prelijepa Alma iz Francuske nije samo favorit zbog iznimne ljepote, već je doista francuski 'Requiem' jedna od boljih pjesama ovogodišnjeg Eurosonga. Miks ugodne melodije, tradicionalnih francuskih elemenata ukomponiranih u modernu produkciju. Domaće tradicionalne kritike zbog pjevanja refrena na engleskom brzo će se zaboraviti završi li Alma na vrhu liste nakon glasovanja.  Prvih nekoliko taktova švedskog predstavnika Robina Bengtssona vraća nas u 80-e i soundtrackove iz 'Policajca s Beverly Hillsa' i sličnih uspješnica Harolda Faltermayera. No, već nakon nekoliko sekundi pretvara se u wanna-be Coldplay show, no i ne zvuči tako loše. No, ono što će ženski dio ostaviti bez daha je upravo Robin Bengtsson. U toj kombinaciji Švedska bi mogla dosta visoko, pogotovo ako će 'opasno zgodni' Bengtsson namamiti ženski dio publike da ga pogura glasovima.  Kao i Švedska, Izrael je također bacio karte na zgodnog dečka. Imri je simpatičnim pjesmuljkom, ali prije svega scenskim nastupom oduševio ženski ali i dio muškog dijela publike. Zbog svega toga Izrael bi trebao uzeti nešto bodova.    Španjolac Manel Navarro (21) računa na plasman u TOP 10. Idol mu je Bob Dylan, a njegova glazba se smatra miksom Dylana i Eda Sheerana. I dok nama nema baš previše veze s Dylanom, akustični dio pjesme podsjeća na Sheeranove taktove. Ipak, meni neodoljivo vuče na Brunu Marsa i njegovu 'Lazy Song'.  Njemačka po treći put zaredom na Eurosongu radi pogrešku. Polovična radio pop pjesma im sigurno neće donijeti trijumf u Ukrajini, a vjerojatno su Nijemci išli na sigurno, nakon što dvije godine zaredom nisu dobili niti boda. Ipak, ovaj 'safe bet' je vjerojatno riskantniji nego što misle, jer neupečatljiva pop pjesmica će se vjerojatno dopasti mnogima, ali to neće biti dovoljan impuls za glasanje za njih.  Grčka pjesma je tako potrošena i kao da smo je već barem desetak puta čuli na Eurosongu prethodnih godina. Unatoč lijepoj Demy, pjesma nema nikakve izglede u finalu. Iskreno, ne znam kako se i plasirala u finale. Austrijanac Nathan Trent pokušat će iznenaditi radio pop pjesmom 'Running on Air', ima dobar glas, pjesma je simpatična, koreografija zgodna, a njegova karizma bi mu mogla donijeti pokoji bod. Ipak, nedovoljno za neki jači rezultat. A Epic Sax Guy iz Moldavije se vratio! Moldavija je već 2010. poslala Sunstroke Project na Eurosong, tad su ušli u finale i tamo bili dosta skromni, ali osebujni saksofonist je postao internet hit i osvojio je cyber svijet kao meme pod nazivom 'Epic Sax Guy'. Sedam godina kasnije Epic Sax Guy je ponovno na eurovizijskom stageu, zajedno s ostatkom Sunstroke Projecta, ali ovaj put imaju dosta bolju pjesmu. Hey Mamma vjerojatno neće biti biti sezacija, ali sigurno smo da će se vrlo brzo pretvoriti u ljetni hit na mnogim morskim destinacijama u Europi. A Jacques? Pitate li mene, ne vjerujem da može napraviti neku senzaciju u finalu, iako je njegov nastup prilično dobar. Njegove glasovne sposobnosti su izvanredne, pokazao je to nebrojeno puta pa i u nastupu u polufinalu. Ipak, problem nije u njemu. Obzirom da je njegov glas najjače oružje, pjesma je pisana kako bi Jacques pokazao svu svoju moć. U imaginarnom duetu Jacques se sjajno snalazi, ali je svejedno djelomično kaotično, a dionice na violini u pjesmama Eurosonga se već mogu pronaći u rječniku u opisu pojma 'kič'. Navodno i Balašević razmišlja promijeniti riječi u 'parada pijanstva i violina u pjesmama Eurosonga'.  Refren je poprilično 'catchy', a u jednom dijelu neodoljivo podsjeća na Disneyjevo 'Snježno kraljevstvo' i pjesmu Let it go (Puštam sve). Ipak, nebrojeno puta se pokazalo kako su ovakve pjesme dobitna kombinacija, a uz Jacquove glasovne sposobnosti i originalnu ideju možda se sprema i neko iznenađenje. Plasman u TOP 10 je svakako dostižan.  I tko će pobijediti? Italija ili Portugal. Sto posto Tema: Muzika 