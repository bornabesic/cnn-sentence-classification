Dalibor Petko odnio je svoju prvu pobjedu u showu Tvoje lice zvuči poznato zahvaljujući transformaciji u Amy Winehouse  te otpjevavši pjesmu ''Valerie'' oduševio žiri i gledatelje. „Ja sam u šoku. To je čovjek koji je 'odijelo', simpatičan, zajedno radimo i ja zaista nisam imala pojma da ovo čuči u njemu!  Ti si nju stvarno skinuo i glasovno! Mislim da ćemo morati Petkom s Petkom raditi u ovakvim nekim outfitima!“ komentirala je pridružena članica žirija, Mia Kovačić. Tomo je zaključio kako je Dalibor zdravija verzija Amy, a Sandra mu je poručila: „Za mene je Petko bio beskrajno zabavan! Ovo je bilo genijalno, to njezino poigravanje s kosom, ta njezina lijena maznost.“ Iznos od 10 tisuća kuna Nova TV će donirati Udruzi Zvončići iz Karlovca u Daliborovo ime. Mini koncert s pjesmama ''Ako me ostaviš'' i ''Drugi joj raspliće kosu'' održao je Bojan Jambrošić koji je utjelovio legendarnog Mišu Kovača te u potpunosti prenio atmosferu s Mišinih koncerata. Osim što je publika s njim pjevala, nakon sjajnog nastupa mu je i skandirala. „Mišo, bila nam je izuzetna čast što ste posjetili našu emisiju! Bio si fantastičan! Maska je stvarno fantastična, ali ono što si ti energetski donio, to je bio Mišo Kovač! Molim te nemoj dizati više ruke jer će emisija trajati tjedan dana!“poručio mu je Goran. Tomo je zaključio da je Bojan najbolji Mišo kojega smo do sada imali, Mia je kazala kako je Mišo pojeo Bojana, a Sandra je dodala: „Ovo je vrh! Ja ne smijem reći pobjeda, ali 12 za masku, 12 za glumu, 12 za pjevanje. Ovo je genijalno!“ Mia Anočić Valentić oduševila je transformacijom u Cesariu Evoru. „Meni je nevjerojatno kako imaš te super transformacije iz prekrasnih žena do ne tako lijepih i malo starijih. Odlična si bila, ponijela si nas. Mene si stvarno onako raznježila.“ poručila joj je Mia, dok je Goran zaključio: „Glumački si zaista pokazala onu jednu drugu stranu koja se rijetko u ovakvim showovima pokazuje. Napravila si jednu prelijepu scenu i ja ti na tome čestitam. Stvarno nešto posebno!“ S rap hitom ''Push It'' grupe Salt'N'Pepa nastupila je Ana Gruica. „Ti si inače jedna vrlo temperamentna ženska, onako jaka. Tako za razliku od Tajči od prošli puta koja je nježna, te nježne ženskice ti malo teže leže. Ovdje si bila sjajna, poljubac koreografu! Mislim da je ovo tvoj najbolji nastup!“ zaključila je Sandra, a Goran joj je čestitao riječima: „Mislim da si iskočila iz svega što smo vidjeli do sad, vidjeli smo jednu predivnu energiju, bila si super, čestitam!“ 