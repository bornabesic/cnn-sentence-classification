I’ll be back! (vratit ću se) – ponovno ovih dana izgovara akcijski junak i bivši kalifornijski guverner Arnold Schwarzenegger, koji je prošlog vikenda potvrdio da s redateljem Jamesom Cameronom pregovara o novom filmu o njegovu kultnom liku Terminatoru. – Napredujemo u pregovorima. Cameron ima neke jako dobre ideje kako nastaviti franšizu, a ja ću, naravno, glumiti u filmu – ponosno je rekao Schwarzie. Ova je vijest posebno razveselila najveće fanove ovog filmskog serijala, pogotovo kada se zna koliko su bili razočarani otkazivanjem snimanja najavljenog za prošlu godinu. Naime Arnold Schwarzenegger je u jednom televizijskom razgovoru još prošle godine otkrio kako je u planu snimanje novog „Terminator“ za 2016. godinu, ali je studio Paramount Pictures otkazao produkciju. Sada su se okolnosti očito promijenile pa se i Schwarzenegger ali i Cameron vesele nastavku suradnje i snimanju novog filma o Terminatoru, pogotovo kada se zna da protekli nastavak nije prošao baš najbolje ni kod kritike ni kod publike. Podsjetimo, prvi film o Terminatoru snimljen je sada već davne 1984. godine i ostvario je golem uspjeh u kinima diljem svijeta, baš kao i drugi i treći nastavak filma na koje je trebalo čekati sedam (1991.), odnosno dvanaest godina (2003).