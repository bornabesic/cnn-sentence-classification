Za Scijentološku crkvu sigurno ste čuli zbog gomile celebrityja koji su njeni članovi. Čuli ste možda i koliko je kontroverzna zbog svojih vjerovanja i financijskih donacija koje zahtijeva od svojih članova. Scijentologija čovjeka naziva thetan (od grčkog slova theta, što znači “misao”), a stvorio ju je Ron Hubbard, inače pisac romana znanstvene fantastike. Crkvu je u nasljedstvo ostavio svom sinu Davidu Miscavigeu. Ujedno scijentologija golica maštu jer se celebrityji kunu kako je to najbolja stvar koja im se u životu dogodila, iako joj daju milijune dolara.   Tom Cruise, John Travolta, Kirstie Alley i Juliette Lewis samo su neki poznati koji su se pronašli u vjerovanjima koja su u 21. stoljeću na rubu pameti. Jedna je od njih i glumica Leah Remini, najpoznatija po ulozi u humorističnoj seriji “Kralj Queensa”, koja je scijentologinja bila čak 37 godina, sve dok se nije javno rastala od Scijentološke crkve 2013. te napisala knjigu “Troublemaker: Surviving Hollywood and Scientology”. Ta je knjiga imala toliko odjeka da je slijedio dokumentarac “Scientology and the Aftermath”. U njemu Leah preuzima ulogu istraživačke novinarke i odlazi kod obitelji koje su bile u Scijentološkoj crkvi i koje joj pričaju svoje strašne priče.  “Nisam imala pojma da će biti snimljen dokumentarac. Ali nakon što je izišla knjiga, počeli su mi se javljati ljudi koji su bili presretni što je netko javno progovorio o tome što se stvarno događa unutar scijentologije i koliko su očajni jer su zarobljeni mentalno i financijski. Nakon što mi se javila Amy Scobee, čiju su majku prisilili da se odrekne svoje kćeri jer je “izdala Crkvu”, odlučila sam snimiti intervju s njih dvije. Nisam znala što će ispasti iz toga, samo sam osjećala da to moram napraviti”, izjavila je Leah. U scijentologiji, naime, postoji nešto što se zove disconnection ili razdvajanje. Ako jedan član napusti crkvu, od obitelji se traži da ga više nikada ne vide, da se razdvoje od osobe koja više nije dostojna scijentologije. Amyna majka Bonny Elliott stavljena je u nemoguću poziciju kad su joj naredili da izabere između supruga – odanog scijentologa – i kćeri koju je crkva izbacila jer je “suppressive person” – osoba koja potkopava ostale članove. Bonny se pokorila Crkvi i izabrala ostati u njoj i u uz svog supruga, ali onda je jednoga dana naprosto pukla i otišla k svojoj kćeri. “Želim da se zna da su umalo rastavili našu obitelj, ti gadovi”, rekla je Bonny u dokumentarcu koji je sniman dok je bila u zadnjem stadiju karcinoma. Umrla je dva tjedna prije no što je emitirana prva epizoda u studenome prošle godine. Njena priča samo je jedna u nizu koje Leah istražuje u dokumentarcu.  I Leah sama bila je gorljiva scijentologinja jer ju je majka tako odgajala i nije znala ni za što drugo, kako navodi. Čvrsto je vjerovala u sve što su joj govorili, bez pogovora je plaćala kazne ako bi, po sudu Crkve, nešto pogrešno napravila i donirala ukupno pet milijuna dolara kako bi napredovala u crkvenoj hijerarhiji. Jer svaki se novi seminar, knjige i predavanja masno plaćaju. Nakon što je donirala prvih milijun dolara, bilo joj je dopušteno da upozna Toma Cruisea, za kojeg kaže da ga tretiraju kao božanstvo i da ga se zbog njegovih ispada svi pomalo i boje.  No shvatila je da nešto ozbiljno ne štima na njegovom bajkovitom talijanskom vjenčanju za Katie Holmes 2006. godine, na kojem su prisustvovali svi važni članovi Scijentološke crkve. Nakon što je stigla u Rim, Leah je prvo zaradila kaznu jer je zakasnila, a potom i jer je došla sa svojom najboljom prijateljicom Jennifer Lopez, a ne sa članovima crkve. Uz to, nisu joj dopustili da sjedi s njom za stolom i samo je skupljala negativne bodove jer se to usudila tražiti.  “U jednom trenutku čula sam kako negdje plače beba i naletjela na sedmomjesečnu Suri, kćer Toma i Katie, kako leži na podu, a članovi crkve oko nje samo ponavljaju Suri, Suri, Suri... umjesto da je utješe. Nakon što sam joj dala bočicu, vidjela sam prijekorne poglede”, ispričala je Leah. No najveći joj je grijeh bio što je u jednom trenutku upitala gdje je supruga lidera crkve, Davida Miscavigea.  “Gdje je Shelly?” pitala je Leah naivno na vjenčanju i zbog toga zaradila opaku kaznu. Nitko nikada nije odgovorio na to pitanje, a Shelly Miscavige nije pronađena do dana današnjeg niti ju je itko vidio u javnosti od 2007. godine. Leah je zbog svega toga morala platiti 300.000 dolara kazne, a Katie Holmes prijavila ju je crkvi i opisala kako joj je “uništila vjenčanje”. Leah je otkrila i kako su djeca iz braka Toma Cruisea i Nicole Kidman, Connor i Isabella, gorljivi scijentolozi koji svoju majku smatraju nepoželjnom.Kad se Leah napokon odlučila maknuti, bila je očajna jer je mislila kako više neće smjeti viđati svoju majku i muža, koji su također scijentolozi. No oni su istupili zajedno s njom. “U suzama sam rekla Jennifer kako mislim da se više nećemo moći viđati jer je i njezin otac u crkvi, pa će morati birati između mene i njega”, rekla je Leah i dodala kako je J.Lo na to odgovorila da su to “čiste gluposti”. U međuvremenu se doznalo kako je David Lopez bankrotirao jer je sav svoj novac dao Scijentološkoj crkvi. Nekada je živio u predivnoj kući u Pasadeni vrijednoj milijune dolara, a sad nema ništa – no J.Lo mu odbija dati i novčić jer zna da će sve otići u pogrešne ruke. David, naime, nakon 30 godina i nakon što je ostao bez ičega iz crkve ne želi istupiti.  “Izvori tvrde kako je to jako teško, osobito ako je netko član od malih nogu te misli kako bez scijentologije nema života. Jednom davno sa scientologijom je petljao i Jerry Seinfeld, ali je brzo odustao, kao i Demi Moore, koja je izišla nakon što se udala za Brucea Willisa, a on nije želio da mu djeca budu dio te organizacije. Masovni ubojica Charles Manson koristio je postulate scijentologije kako bi regrutirao nove članove u svoj kult Manson Family. “No u posljednjih nekoliko godina bilo je nekoliko spektakularnih razdvajanja. Tako su se odvojile Priscilla Presley i njezina kći Lisa Marie, koja je otišla toliko daleko da istražiteljima pomaže raskrinkati sva nedjela Davida Miscavigea. Redatelj Paul Haggis otišao je iz scijentologije nakon 30 godina i nakon što je ju je nazvao “čistim kultom”.  Leah upravo snima drugu sezonu sa 10 novih epizoda dokumentarca i očekuje se još puno “prljavog veša” iz organizacije koja misli da može liječiti psihičke poremećaje nasiljem, psihički i seksualno zlostavljati svoje članove i uzimati im novac dok ne bankrotiraju. Scijentološka crkva ogradila se od svih navoda i svih svojih bivših članova koji o njoj nepovoljno govore u dokumentarcu.    