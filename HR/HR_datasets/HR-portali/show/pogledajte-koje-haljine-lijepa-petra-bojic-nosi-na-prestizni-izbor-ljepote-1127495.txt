Lijepa Zagrepčanka Petra Bojić uskoro putuje u Poljsku gdje će predstavljati Hrvatsku na prestižnom svjetskom izboru za Miss Supranational svijeta. Prošle godine Hrvatska se prvi put pojavila na izboru a natjecala se Lucija Grmuša. Ove godine očekuje se dolazak djevojaka iz sto zemalja. Petra će na izboru nositi nacionalnu haljinu etno dizajnerice Mine Petre, kao i večernje haljine dizajnerice Mirsade Jureša, vlasnice salona vjenčanica i večernjih haljina Mistic Exclusive. Petra putuje na pripreme 17. studenog, a sam izbor će se održati 2. prosinca. Petru će u Poljskoj bodriti Tamara Roglić i Sanja Bjedov Popović, vlasnice licence Miss Supranational Hrvatske, te njezini roditelji.  - Pripreme su uobičajene, uz mnogo snimanja i intervjua. Očekujem jako puno lijepih djevojaka iz cijelog svijeta i svjesna sam da će mnoge od njih biti izuzetno lijepe. Pripremit ću se najbolje što mogu pa ćemo vidjeti – rekla nam je nedavno Petra. Hobi joj je fotografiranje pa će u Poljskoj zasigurno fotoaparatom zabilježiti svaki detalj tijekom priprema za izbor.