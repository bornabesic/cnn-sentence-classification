Kandidati će večeras pripremati meni od čak četiri slijeda, odnosno hladno i toplo predjelo, glavno jelo i desert. Za pripremu će imati 75 minuta, a ne smiju ni zaboraviti očistiti radnu jedinicu. Kako se finalni tjedan približava kraju, tako raste napetost na 'Tri, dva, jedna-kuhaj!' trgu. Zaiskrit će između Sanje i Morene, i to zbog Sanjinog šefovanja u kuhinji, Martin i Kristijan će mučiti muku s organizacijom na radnoj jedinici, Moira i Zdravko se neće složiti oko načina pripreme jela, a Natali i Hrvoje, kojima su visoke ocjene najpotrebnije, puknut će zdjela. 'Očekivanja su velika i oni to sigurno znaju. Nadam se da će dati gas jer je ovo zadnji vlak koji love', komentirala je Žakline prije početka kuhanja. Kristijan i Martin će žiriju poslužiti carpaccio od telećeg jezika, rolice punjene povrćem i zapečene u bešamelu, janjeće kotlete s fužima i umakom od vrganja i kolač od kukuruzne krupice. Na Moirinom i Zdravkovom meniju je carpaccio od cikle, zečja jetra sa slaninom, štuka sa žličnjacima od kukuruznog brašna i majmunski kolač. Morena i Sanja će kuhati tartar od tune, nabujak s cvjetačom, list s krumpirom i lažni sladoled. Natali i Hrvoje će pripremati carpaccio od tikvica, pileća krilca sa salatom od rotkvice i mladog luka, srneći file s pireom od cikle i mahunama i tart od limuna. Pažanin je pohvalio njihovu hrabrosti i odvažnost: 'Vidi se na njima da nemaju pojma što rade, nisu to nikad radili, ali su hrabri, znaju da nemaju što izgubiti i moraju ići na sve ili ništa', dodao je Pažanin. Na kraju večeri ostajemo u društvu tri najbolja kuharska para, a koji će to parovi biti, doznajte večeras u 21 i 15 na RTL-u!