Pop zvijezda Adele oduševila je posjetitelje glazbenog festivala u Glastonburyu emotivnim nastupom prepunim topline i ljubavi, piše u nedjelju BBC Mnoštvo obožavatelja pred pozornicom svim se silama propinjalo ne bi li vidjeli Adele koja je nastup otvorila hitom "Hello". Provalu oduševljenja izazvala je kada je u stihove pjesme ubacila "Sanjam Glastonbury". "Glastonbury mi je sve na svijetu. I to ozbiljno mislim", rekla je. "Oduvijek sam ovdje željela nastupiti, no bilo me je strah", dodala je. Potom je na scenu pozvala jednu djevojčicu iz publike i rekla kako na festival dolazi još "otkako sam bila tvoje dobi" te je s njome napravila selfie. Britanska pjevačica, poznata po velikoj tremi pred publikom, na kraju 90-minutnog nastupa rekla je: "Najprije se nisam željela popeti na pozornicu, a sada ne želim sići". Ushićenje kojim je dočekana u suprotnosti je s njezinim posljednjim nastupom na Glastonburyu 2007. kada je tek spremala svoj prvi album. Devet godina poslije, Adele je najveća britanska pop zvijezda koja je samo posljednji album "25" prodala u 19 milijuna primjeraka. 