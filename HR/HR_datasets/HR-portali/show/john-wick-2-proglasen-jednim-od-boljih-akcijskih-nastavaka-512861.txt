Iznenađujući filmski hit iz 2014., 'John Wick', oduševio je publiku koja je željela opet vidjeti Keanua Reevesa u punom akcijskom izdanju. Dobivši kultni status zbog svog hiperkinetičkog pristupa klasičnim borilačkim vještinama i pucnjavi, globalni uspjeh filma stavio je pred producente neizbježno pitanje: Što napraviti za bis?  Za Reevesa je odgovor bio vrlo jasan: još akcije, širi opseg i dublji uvid u unutarnje borbe glavnog lika. Za film 'John Wick 2', okupljen je kaskaderski tim sastavljen od vojnih veterana, jer to su ljudi koji imaju fantastičnu radnu etiku. Reeves je s lakoćom držao korak s kršnim kaskaderima. Za filmove franšize 'Matrix' Keanu je naučio sve vrste kung fua, a za film '47 ronina' naučio je aikido, japansko mačevanje i kenjutsu. A sada, za film 'John Wick 2', savladao je vještinu pucanja s tri pištolja, trenirao sa SWAT timom, naučio brazilski jiu-jutsu i podigao svoje vozačko umijeće na potpuno novu razinu. U ovom nastavku hita iz 2014., legendarni plaćeni ubojica John Wick (Keanu Reeves) prisiljen je prekinuti mirovinu jer njegov bivši suradnik planira preuzeti kontrolu nad klanom međunarodnih ubojica. Krvna zakletva ga obvezuje da mu pomogne pa John putuje u Rim gdje se bori protiv nekolicine najsmrtonosnijih svjetskih ubojica. 'John Wick 2' režirao je Chad Stahelski ('John Wick'), a scenarij potpisuje Derek Kolstad ('John Wick', 'The Following'). U filmu glume Keanu Reeves ('Matrix', 'Brzina', 'Pakleni val') i  Common ('Selma', 'Noćna potjera'), Laurence Fishburne ('Matrix') i Riccardo Scamarcio ('Burnt'). Glumačku postavu također čine Ruby Rose ('Orange is the New Black'), Lance Reddick ('Gost', 'Fringe'), John Leguizamo ('Ledeno doba', 'Moulin Rouge', 'Romeo + Juliet') i Ian McShane ('Pirati s Kariba: Nepoznate plime', 'Deadwood'). Fishburne, vjerojatno najpoznatiji po ulozi Morpheusa iz 'Matrixa', rado se ponovo udružio sa svojim kolegom iz filma nakon što ga je originalni 'John Wick' oduševio modernom pričom i mračnim humorom. Reper, glumac i glazbenik Common glumi Cassiana, šefa osiguranja i obučenog ubojicu koji se sukobljava s Johnom tijekom napetog obračuna u Rimu i u njujorškom prijevoznom čvorištu Svjetskog trgovačkog centra. Producenti su angažirali Ruby Rose u ulozi Ares, nijeme šefice osiguranja. Zvijezda hvaljene TV serije 'Orange is the New Black', uživala je u ulozi atipične žene. - Ona je snažan androgeni lik koji zapovijeda muškom odredu. Bilo je jako zanimljivo igrati takvu ulogu - kaže Rose. Akcijski blockbuster John Wick 2, u distribuciji Blitz film&video, pogledajte od 23.2. u CineStaru i ostalim kinima. Tema: FILM 