Na neočekivano lošem koncertu Macy Gray u Tvornici kulture u četvrtak navečer najviše sam se pitao što se s njom dogodilo od nastupa u istoj dvorani 2012. ili sjajnog, prvog zagrebačkog gostovanja u dvorani Vatroslava Lisinskog 2009.? Za razliku od tadašnje precizne svirke i koncentrirane pjevačice koju smo čak i čuli kako pjeva, treći dolazak u Tvornicu pretvorio se u zamršeni funk jam-session, kojemu je, pored nezainteresiranih glazbenika, najveći neprijatelj bio nerazgovijetan i mutan razglas s kojeg se najmanje čuo glas Macy Gray. A i ona je očito, upotrijebimo umanjenicu, bila indisponirana i „subjektivno spriječena“ da suvislo odradi koncert. Dapače, više se čulo kako pjeva raspoložena publika u krcatoj Tvornici nego zvijezda večeri, koja je u kratkih sat vremena i samo desetak pjesama regularnog dijela koncerta isforsiranim izjavama s pozornice potvrdila dojam da se radilo o gaži koju je s pratećim sastavom odradila na autopilotu. Od eksperimentalnog soula i garažnog funka najviše se osjetio dojam garaže i estradnih općih mjesta poput orade „Do Ya Think I'm Sexy“, a posljednji album „Stripped“ dobio je zaista „ogoljelu“, banalnu isporuku na pozornici. Šteta, jer puna dvorana očito je bila raspoložena za dobar provod, ali ovakvoj zvijezdi nema smisla „gledati kroz prste“ i s popustom. I na galeriji preko puta pozornice i u parketu malo se toga čulo. Natali Dizdar plesala je kraj pozornice slušajući, pretpostavljam, svoju omiljenu soul pjevačicu, ali Natali Dizdar danas je puno bolja na pozornici od Macy Gray. Iako se radilo o sposobnim sviračima, dvojica klavijaturista nisu se probila ispod naslaga nerazgovijetnih basova i bubnjeva, a vidjeli smo više stasa nego što smo čuli glasa  Macy Gray. Tu i tamo neki saksofonski solo klavijaturista ili zanimljiv detalj odsviran na maloj melodici probio se iz mutnog zvuka, a nedostatak gitare u pratećem sastavu kao da je signalizirao „jeftinu“ postavu koja s manje troškova putuje po koncertima ove godine. Nije dobro kad te već u drugoj pjesmi dočeka solo bas gitare ili na bisu bubnjar opali desetminutni solo kupujući vrijeme za, valjda, neraspoloženu Macy Gray prije kraja s „I Try“ i "My Way". Dakako, moglo se plesati, čuti omiljene hitove, obradu "Creep" Radioheada, ali sve skupa bilo je odrađeno daleko ispod razine kakvu je Macy Gray pokazala prije.. Nije baš da je bila u stanju Amy Winehouse kad sam je gledao na njezinu posljednjem koncertu u Beogradu, ali je očito da nešto ne štima s naširoko reklamiranom soul i R'n'B divom.   >>Soul diva vraća se u Tvornicu i ima novi singl 'White man'