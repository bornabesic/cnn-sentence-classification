U iščekivanju sedme sezone 'Igre prijestolja' mnogo detalja dolazi od producentske kuće HBO, a mnoge informacije stižu i iz drugih izvora. Tako je sam Jason Momoa pokazao intrigantnu fotografiju iz Irske, kojom nam je dao do znanja da bi mogao reprizirati svoju ulogu iz prve sezone serije, tj. ulogu Khala Droga. Uz glasine koje su tako pokrenute, čule su se i priče (potvrđene u međuvremenu) kako će se i poznati karakterni glumac Jim Broadbent pojaviti u značajnoj ulozi u nadolazećoj sezoni. No nisu sve informacije koje dolaze istinite, kako se noćas saznalo. Kako je jučer ustvrdio njemački časopis Bild, glumica Angela Lansbury trebala bi glumiti u sedmoj sezoni serije. No agenti poznate glumice su oštro opovrgnuli glasine o tome te su napomenuli da dama Lansbury nema namjere glumiti u 'Igri prijestolja'. Premda bi nas istinski oduševilo kada bismo uspjeli glumicu vidjeti u ulozi Maggy the Frog ili rođakinje fascinantne Ollene Tyrell, izgleda da je ipak sve bilo samo patka. No utjeha nam je u tome što Jim Broadbent i dalje ima potvrđenu ulogu. 'Igra prijestolja' na naše male ekrane vraća se u ljeto 2017. godine, sa sezonom od samo sedam epizoda. Tema: FILM 