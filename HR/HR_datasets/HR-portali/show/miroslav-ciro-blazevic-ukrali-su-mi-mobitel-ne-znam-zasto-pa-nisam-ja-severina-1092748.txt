– Sine moj, nemaš pojma kako se loše osjećam. Deset dana nisam izašao iz kuće, pušim cigaretu za cigaretom. Osjećam se kao da mi je netko umro – ovim dramatičnim riječima obratio nam se trener svih trenera Miroslav Ćiro Blažević nakon što smo ga nazvali i interesirali se oko mobitela koji mu je, vjerovali ili ne, ukraden na HRT-u dok je gostovao u emisiji posvećenoj Europskom prvenstvu. – U emisiji Vikija Ivanovića 6. lipnja bili smo Goran Vlaović i ja. Izvukli smo mobitele i stavili ih na jednu policu, da signal ne bi smetao kamerama. Nakon emisije koja je trajala sat vremena, mog mobitela nema, a Vlaovićev je na mjestu. Zvali smo policiju koja je napravila zapisnik. Tek nakon tri dana zvali su me i rekli da je mobitel nađen. Međutim, u telefonu nije bilo kartice i iz njega je izvučen sav sadržaj – zabrinuto nam je rekao Ćiro ispuhujući dim cigarete. Lopov je očigledno tražio nešto u Ćirinu mobitelu, no on kaže da u njegovu Samsungu nije bilo nikakvog kompromitirajućeg sadržaja. – Sine, kunem ti se na djecu da u mobitelu nije bilo ništa zanimljivo. Imao sam obiteljske fotografije, većinom svoju unučad. Pa što je on mislio, nisam ja Severina da imam privatne filmove na mobitelu – kaže Ćiro i dodaje da su mu odjednom nestali svi važni kontakti, od hrvatskih brojeva pa sve do Irana i Kine. – Evo, sređivao sam trenerski angažman Zvonimiru Soldi u Kini i predsjednik tog kluba rekao mi je da ga nazovem za pet dana. Ja sad ne mogu čovjeka nazvati. Propast će Soldi angažman. Osakatio me taj lopov. Zašto nije Vlaoviću uzeo mobitel, nego baš meni – kaže Ćiro Blažević i nastavlja da ga je najviše zaboljelo što ga poslije nitko nije nazvao od vodstva HRT-a i barem mu se ispričao. – Tu je večer ljudima koji su radili na emisiji bilo jako neugodno, tražili su mobitel zajedno sa mnom. No, kasnije me nitko od ljudi s HRT-a nije nazvao i barem rekao: “Oprosti, Ćiro” – kazao nam je. S HRT-a su potvrdili da je Blaževiću nestao mobitel nakon emisije te da su ga njihovi djelatnici pronašli nakon nekoliko dana, no bez podatkovne kartice i vraćenog na tvorničke postavke. – Hrvatska radiotelevizija izražava žaljenje zbog tog događaja i ujedno se ispričava gospodinu Miroslavu Blaževiću zbog neugodnosti koje je doživio nakon gostovanja u emisiji. Mjerodavne službe Hrvatske radiotelevizije postrožit će sigurnosne mjere da se slične situacije više ne bi ponovile – rekli su nam iz HRT-ove službe komunikacija. >>Ćiro: Čačićev novi sustav ništa ne valja, ozbiljna reprezentacija bi nas unakazila 