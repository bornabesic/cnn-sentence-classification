Filmska ekipa stigla je u Split, gdje snimaju kadrove o životu generala Ante Gotovine (61) u Kolumbiji. Tad je upoznao prvu suprugu, temperamentnu Ximenu Dalel Solar. Gorana Višnjića (44) uhvatili su u kadru s njemačkom glumicom Jasmin Lord (28) i američkim glumcem Armandom Assanteom (67) na setu. Ximenu će glumiti Njemica, koja po majci ima kolumbijske korijene. Ximenina djeda igra Assante, koji je igrao u mnogim filmovima hrvatskog redatelja Jakova Sedlara. Djed ima ključnu ulogu u odnosu jedva punoljetne Kolumbijke i naočitog tad već bivšeg legionara. - Gade, žigolo, skote - govori ljutita Ximena Gotovini u restoranu i zalije ga čašom crnog vina po, kako piše u scenariju, njegovim slabinama. Uhvatila je Gotovinu da gleda u dekolte druge žene. U ljutnji se Ximena vratila kući i popela na vrh stabla. Tad mu je rekla da je s njim trudna, a djed ju je pozvao da siđe s krošnje. Vjenčali su se dobili kćer Ximenu mlađu. Gotovina je napustio obitelj čim je doznao da je u Hrvatskoj počeo Domovinski rat. Njemačka glumica Jasmin u njemačkoj kriminalističkoj seriji 'Cobra 11 - Specijalci s autoceste' igrala je Celine da Silvu. Bila je to jedna od najskupljih serija koju su Nijemci proizveli i u kojoj su razbili 3750 automobila. Iako je Ximenu trebala glumiti Penelope Cruz (43), njezin je honorar ipak bio prevelik.