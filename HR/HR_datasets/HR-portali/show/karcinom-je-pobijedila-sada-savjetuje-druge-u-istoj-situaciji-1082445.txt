Ljubitelji tamburaške glazbe, a pogotovo ženskih vokala, doći će na svoje sutra u KD Vatroslav Lisinski u Zagrebu na koncertu Cure i tambure. Uz legendarnu Veru Svobodu i mlade snage kao što su Učiteljice, na koncertu nastupa i Marija Pavković-Snaša, iza koje je 21 godina bavljenja glazbom. – Za mene je tamburaška glazba jedino ona u kojoj su samo žičani instrumenti. Ne priznajem one sastave koji sviraju s klavijaturama. Mislim da će se s vremenom iskristalizirati pravi sastavi. Za sve nas nema mjesta. Mnogi od ovih sastava koji su počeli zadnjih godina neće dugo opstati. S druge strane, imate gospođu Veru Svobodu iza koje su godine ljubavi prema glazbi. Ona nam je svima uzor – kaže Marija Pavković, koja je lani progovorila o borbi sa zloćudnom bolesti. – Puno su me kritizirali jer sam javno progovorila o svojoj bolesti. Mnogi su govorili kako nisam jedina koja ima tumor. Mišljenja sam da se o raku ne šuti. Rak je strašan, ali se ne događa nekom drugom, nego svakom od nas. Kod mene je u pitanju bio hormonski ovisan karcinom dojke i da mi je netko tada opalio šamar i rekao da odem hitno na kontrolu, bilo bi puno bolje. Operativni dio i terapije su prošle, a ja sam sad pod nadzorom cijeli život – kaže Marija, koja je samo ove godine odradila 12 humanitarnih koncerata. – Morate biti pozitivni u glavi i s takvom energijom gurati dalje – dodaje Marija koja i danas na svom Facebook profilu daje savjete ženama koje su oboljele od karcinoma dojke. – Moje me tijelo lijepo upozoravalo da nešto nije u redu, a ja sam to pripisivala životu na putu i nagomilanom stresu. Trebamo voditi računa što nam tijelo govori – kazala je Snaša.  >>Zvijezde ženske tamburaške scene na koncertnom spektaklu 'Cure i tambure'