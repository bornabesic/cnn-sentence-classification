U utorak, 16. travnja 2013., u 20 sati u dvorani MM CENTRA, Savska cesta 25, na festivalu Dani hrvatskog filma, redateljica Irena Škorić promovirat će svoju knjigu "Eros na filmu". O knjizi će govoriti autor predgovora i filmski kritičar Boško Picula, filmski kritičar i povjesničar filma Daniel Rafaelić te redateljica i autorica knjige Irena Škorić. Izdavač je Artizana iz Zagreba.Prije više od dvadeset godina eksplicitni seksualni čin osvojio je globalni filmski prostor. Od toga vremena sve je manje erotskog na filmu. Filmska je erotika vrsta osuđena na izumiranje, kojoj su upravo zabrane davale životnu snagu opstanka. Eros na filmu zapravo je odlazak u terru incognitu filmova "Poštar uvijek zvoni dvaput" Boba Rafelsona i "Praznik u Rimu" Williama Wylera. Autoričina je knjiga potraga za onom primordijalnom životnom snagom erosa tih filmova, razgrtanje njihovih tektonskih slojeva skrivenih erotskih naboja i značenja, cijele jedne semantike koja je u njenom pamćenju utisnula vrhunce s jednog kuhinjskog stola.  Irena Škorić u svojoj knjizi vrlo strastveno, filmofilmski predano i uzastopce proživljava izabrane naslove. Tako različite, a tako slične. Od kadra do kadra, od scene do scene, od jednog do drugog dijaloga i interakcije likova. Osjećaji, pogledi, poljupci, vođenje ljubavi – sve to u ovoj britkoj analizi dobiva novi filmski život, ali i život kakav je imanentan istinskim poklonicima filmova i filmskih likova kao naših stvarnih i priželjkivanih alter ega. Je li Irena Škorić pritom više poput lika Jessice Lange u Poštaru ili lika Audrey Hepburn u Prazniku, čitatelji će sami zaključiti nakon pročitanog teksta. I ostati iznenađeni odgovorom. Jer je upravo to i ova knjiga – štivo puno emocija, iznenađenja i erosa – dovoljno za svako novo čitanje. I za svako novo gledanje ovih filmova.   Boško Picula   