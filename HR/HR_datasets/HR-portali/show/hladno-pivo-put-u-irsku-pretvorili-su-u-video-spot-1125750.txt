Hladno pivo donosi spot za pjesmu "Dan oslobođenja"! Osmi je to singl s albuma "Dani zatvorenih vrata", a kako pjesma govori o državi u kojoj više nikog nema, spot se, prigodno, snimao u Irskoj. – Ovo je prvi putopisni spot Hladnog piva. Namjera nam je bila filmski zabilježiti naš debitantski izlet do Irske. Dan oslobođenja je prpošna razigrana zezancija na račun iseljavanja, a kako sve više mladih emigrira baš u Irsku, iskoristili smo svirke u Corku i Dublinu te anketirali publiku da vidimo iz kojih su gradova došli. Drago nam je  da se čak i naš veleposlanik odazvao. Puno smo toga naučili u tih nekoliko dana pa  prije nego se i vi odlučite za selidbu, imajte na umu da Irci ne drže jaja u hladnjacima, da nema WC-a na autocesti između Dublina i Corka, da ima mnogo manje pasa na cesti i da narkomane nikad ne smiješ gledati u oči. Mislimo da je režiser Vojan Koceić, odlično zabilježio ovaj čudesni trip do Smaragdnog otoka. Napomena za kraj: U širokom luku zaobiđite Rock'n'Roll Museum u Dublinu. Čista prevara! Radije tu lovu spiskajte u prvom pubu – opisao je Mile Kekin doživljaje Hladnog piva s puta i snimanja spota. Hladno pivo se iz Irske vratilo puno dojmova, a doživjeli su i neke zanimljive trenutke. Pa su tako na semaforu čekali zeleno svjetlo s The Edgeom iz U2-a a na autocesti pri brzini od 130 na sat im je pukla guma! Na koncertima u Corku i Dublinu, koji su održani prije 2 tjedna, publika je dobila za zadatak napisati na papire iz kojih su gradova iselili kako bi došli raditi i živjeti u Irsku dok su na cesti naišli i na hrvatskog veleposlanika u Irskoj. Većinu navedenog snimili su kamerom, a redatelj Vojan Koceić iz splitskog Pilot Studija, pretočio je sve u zanimljivu videopriču.