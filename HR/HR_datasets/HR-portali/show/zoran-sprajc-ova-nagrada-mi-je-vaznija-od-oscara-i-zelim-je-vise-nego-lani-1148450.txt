Prošlogodišnji dobitnik nagrade Večernjakova ruža za TV osobu godine, voditelj i urednik informativne emisije RTL Direkt Zoran Šprajc, ponovno je nominiran te ističe kako mu je ova nagrada važnija od nominacije za Oscar. Iako je u medijima više od dvadeset godina, iskreno priznaje kako ove godine priželjkuje Ružu još više nego lani jer bi to bila definitivna potvrda njegova rada. Što vam znači priznanje, odnosno nominacija za nagradu Večernjakova ruža za TV osobu godine? S obzirom na to da je riječ o nagradi koju izravno dodjeljuju gledatelji, a televizija i postoji samo zbog gledatelja, meni je ta nominacija važnija i od nominacije za Oscar. Ruža je potvrda da ljudi za koje radite prepoznaju to što radite, a to je u ovom poslu najvažnije. Prošle godine osvojili ste statuu Večernjakove ruže. Kakav je to bio osjećaj i priželjkujete li da se isti scenarij dogodi i ove godine? Iskreno, priželjkujem i više nego lani. Osjećaj je bio doista sjajan, shvatio sam to kao lijepo priznanje ne samo za ono što sam napravio u godinu dana na RTL-u nego i tijekom svih 12 godina moje karijere kao TV urednik i voditelj. Ove godine to bi bila potvrda projekta u koji sam sa suradnicima uložio dvije godine intenzivnog, svakodnevnog rada te definitivna potvrda da se lanjska Ruža nije dogodila slučajno i da je RTL Direkt u samom vrhu informativnih emisija. Lani smo, recimo to tako, nagrađeni za put prema vrhu, ove se godine borimo da na vrhu i ostanemo, a to je najteže. Koga ćete povesti na dodjelu, da bude uz vas na proglašenju? Dug je popis svih onih koji zaslužuju biti na dodjeli Ruže, od moje obitelji kod kuće do moje obitelji na RTL-u, mogao bih sa svim dragim ljudima s kojima želim podijeliti to veselje sâm napuniti HNK. No najvažnije je da ćemo to zajedno jako dobro proslaviti. Što vas tjera naprijed? Otkud crpite inspiraciju da svaku emisiju napravite zanimljivom? Vjerojatno je svakome od nas svaki dan na poslu novi izazov i novi početak i u tom se smislu ovaj posao ne razlikuje od bilo kojeg drugog. Drukčije je samo to što je RTL Direkt naš izazov i naš početak jer ga svakog dana sami stvaramo, gledajući i upijajući ono što se događa u životu i svijetu oko nas. Ako ja ne vidim dobro, tu su zato oči Mojmire Pastorčić i Danke Derifaj, mojih urednica. Njima ništa ne može promaknuti. Tko vam je najveći kritičar? Ja. Prvo sam kritičan prema sebi, a onda i prema cijeloj emisiji. Jako mi smetaju sitne pogreške jer one su obično rezultat ili moje ili tuđe nonšalancije i opuštenosti. Stalno nas uče da se u ovom poslu ne smiješ ni sekundu opustiti jer tu sekundu na televiziji više nikad ne možeš vratiti. Kakvi su vam planovi za ovu godinu? Kakve vam se ideje roje u glavi? RTL Direkt sigurno ćemo još više jačati i u produkcijskom i u sadržajnom smislu, a moguće su neke promjene i iznenađenja koja će biti novost u postojećim TV formatima. No zasad te adute neću otkrivati da ne pokvarim iznenađenje.  >>Zoran Šprajc je najpopularniji i najbolji televizijski novinar >>Ruža pripada supruzi, ona je odgovorna za projekt Zoran Šprajc 