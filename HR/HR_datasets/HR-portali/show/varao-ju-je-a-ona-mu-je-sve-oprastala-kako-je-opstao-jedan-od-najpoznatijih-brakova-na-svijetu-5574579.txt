David i Victoria Beckham vjenčali su se 4. srpnja 1999. godine i od tada slove za jedan od najpopularnijih parova na svijetu. Zajedno imaju četvero djece, a kako bi potvrdili svoju ljubav, nedavno su i obnovili vjenčane zavjete. - Bilo je to u privatnom okruženju, samo ispred šestero ljudi u našoj kući - otkrio je Beckham u intervjuu za BBC radio 4. Dodao je da je njihova obitelj snažna. - Naravno da smo griješili tijekom godina, svi znamo da je u braku teško s vremena na vrijeme. Ljudi su pričali da smo brand i da smo zajedno samo radi medijske pozornosti, ali to nikad nije bila istina. Zajedno smo jer se volimo i jer imamo četvero nevjerojatne djece. Teška vremena su dio svakog odnosa, braka, odgovornosti - objasnio je Beckham. David i Victoria upoznali su se kad je Victoria bila članica benda 'Spice Girls', a David igrač kluba Manchester United. Sreli su se na jednoj humanitarnoj nogometnoj utakmici, a kažu da su odmah znali da su si suđeni. Bivši nogometaš 2004. godine našao se usred preljubničkog skandala kada je njegova osobna asistentica Rebecca Loss javno obznanila da je imala aferu s Davidom. Victoria je nakon toga svima dala do znanja da će ostati uz supruga te da ga voli bez obzira na sve. Nakon spomenutog skandala njihova je veza postala jača no ikad. Rebecca je u intervjuu iz 2013. priznala da joj je žao jer je priču o avanturi s Beckhamom prodala novinama. - Danas sam majka, i da sam onda znala što danas znam, stvari bi drugačije završile. Bila sam mlada i luda, potpuno budalasta - rekla je tada i dodala da ona svom suprugu ne bi tako lako oprostila prevaru.