Odjevni trendovi mijenjaju se iz sezone u sezonu, ali neka modna pravila, osobito ona koja vizualno izdužuju figuru, uvijek su ista. Poznate dame domaće estrade koje itekako prate modu koriste ih vrlo vješto pa vam donosimo neke njihove provjerene trikove. Jedan od njih je dugi kaput. Stilisti tvrde da ćete se, nosite li dugi kaput, osjećati poput najvitkije osobe na svijetu! Kaput koji seže gotovo do poda sakrit će sve ono što možda želite sakriti, osobito ako “nije vaš dan”. I neće sakriti samo koji kilogram viška nego ćete u njemu izgledati zanimljivo, čak i kad ispod nosite nešto najobičnije iz svog ormara. Znaju to i poznate pomodarke poput glumice Nataše Janjić i starlete Kim Kardashian West.  Sljedeći trik je remen – moćan modni dodatak u ženskim ormarima – on će ne samo naglasiti struk i vizualno ga učiniti užim nego pridonosi i dojmu elegancije. Podiže svaki styling i ima moć da i najdosadniju odjevnu kombinaciju učini zanimljivom. Vješto ga nose poduzetnica Iva Balaban, manekenka Anita Dujić i popularna američka stilistica Olivia Palermo.  I suknja A-kroja dobitna je kombinacija. Ako vas muče bokovi ili bedra, haljine ili suknje A-kroja koje lagano padaju zasigurno će laskati vašoj figuri. Uske u struku, a lijepo lepršaju oko vaših oblina – savršeno! To dobro znaju glumica i blogerica Sonja Kovač, poduzetnica Mirela Forić Srna i glumica Ana Begić Tahiri. Još jedan trik sužavanja linije su monokromatske boje. Odjenuti sve u istoj boji od glave do pete vizualno izdužuje tijelo – izgledate viši i mršaviji. Crna je klasik, zna dizajnerica Victoria Beckham, ali i bijela će biti pun pogodak. Pogledajte kako to dobro radi glumica Ana Maras Harmander. I peti trik je vječni V-izrez na dekolteu. Iako zimi volimo nositi dolčevite, ne treba ignorirati ni dublji V-izrez koji također izdužuje figuru. Ne samo da će vrat izgledati duži i tanji, nego će vam na privlačan način naglasiti torzo, odnosno vaš ‘obrnuti trokut’, što će vizualno stanjiti struk i u konačnici vam podariti figuru pješčanog sata. Odličan primjer za to je voditeljica Nikolina Ristović u sivoj kožnatoj haljini, kao i novinarka Fani Stipković odjevena u čipku.