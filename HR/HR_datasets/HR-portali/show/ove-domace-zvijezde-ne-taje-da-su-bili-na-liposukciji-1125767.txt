Odlazak pod nož iz estetskih razloga više nije tabu tema i sve je veći broj naših celebrityja koji ne skrivaju da su se viška kilograma riješili liposukcijom. To je ovih dana priznala i glumica Ana Begić Tahiri koja je bila nezadovoljna jer se nikako nije mogla riješiti viška kože na trbuhu koji joj je ostao nakon poroda i zato se odlučila podvrgnuti zahvatu abdominoplastike, odnosno odstranjivanju viška kože na području trbuha te ultrazvučne liposukcije.  – Ovo putovanje nije bilo lako, ali se isplatilo, a zahvala za to ide i doktoru Dinku Bagatinu na besprijekorno odrađenom zahvatu i činjenici da mi je ostvario moju najveću želju – kazala je Ana za Story. O ovom zahvatu intenzivno je razmišljala zadnjih pet godina, a sada se konačno i odvažila na njega.  Da je bio na liposukciji, priznao je i komičar i voditelj Davor Jurkotić ne skrivajući da mu je bilo lakše otići na liposukciju nego svaki dan vježbati u teretani. – Lijen sam, ne da mi se vježbati, rano ustajati i zdravo jesti. Znam da to nije dobar način razmišljanja, ali takav sam. Ne mogu se natjerati zdravo živjeti pa sam išao pod nož. Nisam požalio što sam to učinio i za sada to ne planiram ponoviti. Ako se opet udebljam, ponovno bih umjesto vježbanja odabrao operaciju kao rješenje problema – iskreno je kazao Jurkotić koji publiku nasmijava u svojoj autorskoj emisiji "U zdrav mozak".  Da je bio na liposukciji prije tri godine, priznao je i pjevač Tony Cetinski i rekao da je ovim zahvatom izgubio četiri kilograma te je počeo nositi odjeću dva konfekcijska broja manje. – Znam da se ne čini kao da je to puno, ali meni je to puno i osjećam se kao novi čovjek. Ovo nisam učinio toliko zbog estetike koliko zbog toga što sam bio trom s viškom kilograma – kazao je tada Tony.  Imitator i organizator izbora za Miss turizma, Boris Kosmač, u dvadeset godina šest puta je bio na liposukciji, a zadnji zahvat je imao prošle godine kada je ovim zahvatom uspio kilažu spustiti s 80 na 70 kilograma. Danijela Dvornik je u intervjuu koji je dala za Zdravu kravu priznala da je dva puta bila na liposukciji, nedugo nakon poroda te tijekom snimanja realityja "Dvornikovi". Ubrzo je shvatila da je ovaj zahvat kratkotrajno rješenje i sada vitku liniju može zahvaliti predanom vježbanju i zdravoj prehrani.  