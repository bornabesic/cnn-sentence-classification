„Da si tu“ – nova ljubavna balada kantautora Ivana Zaka, u kojoj prevladava čaroban i zavodljiv zvuk gitare, na prvu plijeni toplinom, emocijom i zaljubljenošću, a premijera uživo bit će u zagrebačkoj Areni 11. veljače 2017. godine. „Da si tu, kad svi mi leđa okrenu...“ riječi su nove balade Ivana Zaka koja je već pri prvom slušanju od glazbenih kritičara ocijenjena kao jedna od najboljih ljubavnih balada posljednjih godina. Duboki, emotivni stihovi ispunjeni ljubavlju, nadom i predanošću voljenoj osobi, u spoju s Ivanovom prepoznatljivom, autentičnom energijom i baršunastom bojom glasa, osvajaju brzinom svjetlosti ženska srca svih generacija. Ovaj hit obilježit će ovogodišnje Valentinovo, a zavodljivi stihovi naći će se na usnama zaljubljenih diljem Hrvatske i regije.    „Ništa mi nije toliko bitno kao emocija. Kad pišem – osjećam. Za mene ne postoji ljubavna pjesma bez emocije i zanosa i ne mogu je napisati, a da duboko ne involviram sebe. Ovu pjesmu napisao sam s lakoćom u jednom dahu, uz gitaru. Stihovi i note samo su se redali i kad je bila gotova, gotovo ništa nisam mijenjao. Dolazi Valentinovo, inspirirala me ljubav i želio sam svojim obožavateljima u Areni 11. veljače premijerno predstaviti nešto novo, nježno. Veselim se Areni  i sigurno ću u tom veličanstvenom ambijentu zajedno s publikom proživjeti svaki stih i svaku notu. Ljubav je jaka kada se dogodi između dvoje ljudi, a zamislite kako je to kad se dogodi na mjestu poput prepune zagrebačke Arene“, rekao je Ivan.  Ivan Zak već godinama suvereno vlada domaćim glazbenim ljestvicama, još od svojih albuma "Bolja od najbolje" te „Usne Varane“. Pjesme s tih albuma, kao i mnoge druge, izvest će na koncertu u zagrebačkoj Areni, 11. veljače, uoči Dana zaljubljenih. Ovaj glazbeno-scenski spektakl sa svojim najbližim suradnicima priprema već mjesecima. Uz njega, na pozornici će se naći i gosti, kao npr. Mate Bulić, Neda Ukraden i Begini. Stoga dođite i budite dio čarolije za pamćenje.  