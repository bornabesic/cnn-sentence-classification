Dvostruka nominacija za RTL Direkt, ona za TV osobu godine za koju konkurira Zoran Šprajc svojim šarmantnim provokacijama i ona za TV emisiju godine, možda su najbolji dar late night news magazinu koji će u travnju proslaviti svoj prvi rođendan. Koja je tajna uspjeha emisije i koji su planovi RTL-a što se informative tiče, otkriva Ivan Lovreček, zamjenik predsjednika uprave RTL-a Hrvatska. Koje su to ideje vodilje RTL Direkta, a zbog kojih je brzo i s odobravanjem primljen kod publike? Autorski pristup emisiji, osebujan voditeljski stil Zorana Šprajca i stalan termin RTL Direkta u 22.15 sati. To je osobna iskaznica RTL Direkta koji je jasna poruka o važnosti informativnog programa za RTL. Koliko je izazovno za kasni noćni termin čuvati ekskluzivu? Čuvanje ekskluzive uvijek je izazovno, ali glavni zadatak Direkta je najvažnijim događajima dati širi kontekst – prije svega kroz razgovor s gostima u studiju i drugačije novinarske forme. Javljaju li vam se gledatelji s prijedlozima i temama za emisiju, koje priče pamtite, a na koje je društvene promjene RTL izravno ili neizravno utjecao? Posljednja priča koja će sigurno ostati upamćena je javljanje našeg reportera Petra Panjkote kada je pokucao na vrata prijavljenog prebivališta sada već bivšeg ministra Crnoje. To je izazvalo lavinu reakcija i dokaz je da se kroz neuobičajenu formu može ispričati priča, a RTL Direkt za to je idealan format. Također, mislim da kolega Šprajc sa svojim timom značajno želi utjecati na zdravlje i prehranu naših gledatelja. Takve su teme redovne i nadam se da gledatelji zbog toga žive zdravije. U kojem ćete smjeru nastaviti razvijati informativni program 2016. godine? Naš je informativni program 2015. doživio veliku transformaciju – i vizualno i sadržajno, a prije svega uvođenjem RTL Direkta. Ali naš posao nikada ne završava, tako da i u 2016. godini nastavljamo s ambicioznim planovima. Koji su aduti RTL Direkta pred konkurencijom? Pogledajte odgovor na prvo pitanje. RTL Direkt jednostavno je drugačiji od bilo koje informativne emisije na tržištu. To je najveća prednost i bez lažne skromnosti radimo odličan posao u prime timeu! Koliko vam kao timu znače nominacije za Ružu? Svaka nominacija već je sama po sebi određeno priznanje, a to puno znači ne samo zbog dobro obavljenog posla, nego prije svega kao poticaj za dalje. Već sada smo jako ponosni!  >>Snimamo život kakav uistinu jest >>Kad treba, volim poklopiti bez milosti 