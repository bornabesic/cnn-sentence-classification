Dalibor Petko odnio je u nedjelju svoju prvu pobjedu u emisiji Nove TV 'Tvoje lice zvuči poznato' zahvaljujući transformaciji u Amy Winehouse te otpjevavši pjesmu 'Valerie', koju je ona prepjevala obradivši The Zutons. - Ja sam u šoku. To je čovjek koji je 'odijelo', simpatičan, zajedno radimo i ja zaista nisam imala pojma da ovo čuči u njemu! Ti si nju stvarno skinuo i glasovno! Mislim da ćemo morati Petkom s Petkom raditi u ovakvim nekim outfitima!, komentirala je pridružena članica žirija Mia Kovačić.   Tomo je zaključio kako je Dalibor zdravija verzija Amy. - Za mene je Petko bio beskrajno zabavan! Ovo je bilo genijalno, to njezino poigravanje s kosom, ta njezina lijena maznost, poručila mu je Sandra Bagarić. Iznos od 10 tisuća kuna Nova TV će donirati Udruzi Zvončići iz Karlovca u Daliborovo ime. No, na društvenim mrežama emisije 'Tvoje lice zvuči poznato' potpuno druga priča. Ljubitelji emisije nisu se mogli oteti dojmu da barem ovaj tjedan nije pobijedio najbolji te su u svojem negodovanju bili poprilično odlučni. - Pored Miše Kovača, kojem Petko nije bio ni do nožnog palca, još k tome pobijedio, a žiri mu dao 12 bodova. Prestrašno, od najbolje emisije ikad na TV-u dolazi mi da mi se gadite sa ocjenjivanjem!', napisala je korisnica Tea na Facebook stranici emisije. - Katastrofa. U čemu je Mia Kovačić stručna kod ocjenjivanja osim što Petkovih 12 bodova opravdava da joj je kolega? Ili kad njih 2-3 kažu Bojan je najbolji, ali... i onda drugom daju 12 da im Bojan ne pobjegne. Sve skupa najgora sezona što se tiče ocjenjivanja', napisao je korisnik Joško. - Negledljivi ste više... Ove nelogične pobjede... Postali ste namješteni kao 6. liga Estonije... Stvarno sramotno da večeras Bojan nije pobijedio...', napisao je Pavo. - Mišo nije pobijedio? (...) Nismo gledali istu emisiju očito! Dno dna! Zakinuti Mario, Nives konstantno, pogotovo Mario večeras, ali Mišo nije odnio pobjedu - S R A M O T A', napisala je Kristina. Kao Mišo Kovač kojeg su u komentarima pohvalili gledatelji emisije nastupio je Bojan Jambrošić. - Mišo, bila nam je izuzetna čast što ste posjetili našu emisiju! Bio si fantastičan! Molim te nemoj dizati više ruke jer će emisija trajati tjedan dana!, poručio mu je u emisiji Goran Navojec. Mario Roth je u emisiji nastupio u u liku Patricka Swayzea s pjesmom 'Do You Love Me'. 'Konstantno zakinuta' Nives Celzijus u posljednjoj je emisiji nastupila kao Severina te je izvela pjesmu 'Paloma Nera'. - Jako sam zadovoljna! Preslatka si bila! Ti kao Nives imaš jednu dozu seksepila koju ne možeš zatomiti, sad si se tu vratila u doba kada je Severina bila djevojčurak. Baš si lipa i šesna, poručila joj je Mia. Inače, gledatelji su negodovanje zbog ocjenjivanja žirija izrazili i u studiju same emisije, u kojem se u jednom trenu začulo zviždanje.