Legendarno čudovište koje se još od 1933. pojavljuje u kinima i uništava New York još jednom ćemo vidjeti na velikim platnima. Prethodna verzija, iz 2005. godine s Naomi Watts u glavnoj ulozi i Peterom Jacksonom na mjestu redatelja je ipak ostavila mnogima relativno loš okus u ustima, tako da se mnogo nada polaže u ovaj film. A kad uzmemo da su u glavnim ulogama Tom Hiddleston te ovogodišnja oskarovka Brie Larson uz podršku nevjerojatnih Johna Goodmana, Johna C. Reillyja i u zadnje vrijeme sveprisutnog Samuela L. Jacksona, moramo biti iskreni te reći da i mi polažemo podosta nade u taj film. Glavni i sporedni glumci bili su traženi još od 2014. godine, no tek smo sada dobili prve informacije o tome tko u stvari glumi. A kako vidimo na prvom posteru za film, u pitanju će biti film smješten u moderno doba, gdje ćemo vrlo vjerojatno vidjeti i više od jedne divovske zvijeri. Kako video kaže, prve prave kadrove dobit ćemo tijekom narednog tjedna, a prve detalje o radnji tek saznajemo za koji mjesec. Za sad se zna ono što je uvijek isto u svim filmovima o 'Kongu' - istraživači na tihom pacifičkom otoku naiđu na divovske zvijeri te avantura počne. Redatelj je Jordan Vogt-Roberts, koji još uvijek nema velike uspjehe iza sebe, dok se u postavi još može istaknuti i Shea Whigham (pojavljuje se u novim 'Zvjezdanim stazama') te Toby Kebbell kojeg smo vidjeli u 'Warcraftu'. 'Kong: Skull Island' bi u kina trebao stići početkom ožujka 2017. godine. Tema: FILM 