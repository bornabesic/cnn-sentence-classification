U večerašnjoj epizodi na setu showa 'Tri, dva, jedan – kuhaj!' održat će se posljednji turnir minidvoboja ove sezone. Vodit će se borba između trenutno vodećih Moire i Zdravka protiv Katarine i Ozane, Arsen i Željan tražit će način kako pobijediti iskusne Sanju i Morenu, dok Kristijan i Martin vjeruju u treću sreću protiv Hrvoja i Natali. No, Ivan Pažanin bi im mogao uništiti snove o pobjedi u duelu... Naime, dok je kušao Nataline i Hrvojeve tanjure, Martin je naglas komentirao kako se u njihovom predjelu osjeti izgoreni maslac. Okrenuo se prema žiriju te Tomislava Špičeka, Žakline Troskot i Pažanina upitao jesu li i oni osjetili taj isti okus „lagano zagorelog maslaca“, na što je Pažanin uzvratio: „Odjednom ste svi postali profesori ugostiteljstva, zar ne Martine? Kako se usuđuješ nama, žiriju, komentirati minuse drugih kandidata, a ti sad dolaziš na raport sa svojim tanjurima. Tako je, sad ću te ja pokopati!“ Bitke će se voditi i među drugim parovima s obzirom da će samo tri para biti nagrađena bodovima (bolji par iz dvoboja dobit će 20 bodova, lošiji niti jedan). Arsen i Željan borit će se protiv Sanje i Morene pripremajući jelo od istih namirnica, buta divlje svinje, kestena, breskvi i integralne riže. Splićani su svjesni težine zadatka jer Sanju smatraju itekako dobrom kuharicom: „Sanja nikada ne izmišlja recept u hodu. Ona sve zna. Ona se pripremi, ona je odlikaš… Ona uvijek zna što će napraviti od onoga što odbije na stolu. A Željan i ja smo u 'fazi dva', umjetničkog smo dojma i jelu dajemo onaj štih koji Sanji nedostaje. Igrat ćemo se danas, neće ni njima biti lako.“ Kristijan i Martin već su dvaput izgubili u minidvoboju pa sada svu nadu polažu u „treću sreću“. Protivnici su im Natali i Hrvoje, a dijele iste namirnice. Koji će par skuhati bolja jela od ribe, višanja, krumpira i riže saznat ćemo u večerašnjoj emisiji.  