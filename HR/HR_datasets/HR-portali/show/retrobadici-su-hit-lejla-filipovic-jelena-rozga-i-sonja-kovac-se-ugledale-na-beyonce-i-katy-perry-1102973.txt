Iako ovog ljeta na plaži vladaju jednodijelni kupaći kostimi i klasični bikiniji, sve se više dama odlučuje za retroizgled kojim naglašavaju svoju ženstvenost. Takav kupaći podrazumijeva donji dio visokog struka, dok je gornji dio najčešće ukrašen volanom ili zanimljivim uzorkom. Osobito pristaje damama ženstvenog oblika tijela jer vizualno stanjuje “kritične točke ženskog tijela“. Nekad su ga nosile najglamuroznije dive iz hollywoodskog razdoblja, poput Marilyn Monroe, a retro se vraća u velikome stilu pa ga se ovog ljeta može sve češće vidjeti na plažama. Moderne verzije Ipak, danas se takvi badići pojavljuju u modernijem obliku pa, osim retrotočkica, dame mogu birati one s modernim printovima ili u jarkim i upečatljivim bojama. Iako prikrivaju više nego običan bikini, upravo retromodel čini tijelo iznimno ženstvenim. Još su ih prošle godine otkrile i u njima se prošetale plažom svjetske zvijezde poput Beyonce i Katy Perry. Beyonce je ovakvim odabirom prikazala svoje ženstvene obline u najboljem svjetlu, dok je Katy Perry ostala vjerna svom neobičnom stilu i uzorak na bikiniju kombinirala s onim na šeširu i torbi. Trend je ove godine došao i na hrvatsku obalu pa ni domaće dame nisu propustile ovaj ljetni trend. Lejla Filipović, Jelena Rozga i Sonja Kovač prošetale su plažom i pokazale atribute upravo u ovim modelima. Za uživanje s Tarikom Filipovićem i djecom na Brijunima, Lejla Filipović odabrala je retrobikini svijetloplave boje koji je na gornjem dijelu ukrašen volanima, još jednim trendom sezone. Ovakvim odabirom bivša je manekenka odlično istaknula svoje duge vitke noge. Plavom retromodelu nije odoljela ni pjevačica Jelena Rozga. Razigrani uzorak i zlato Na plaži jednog splitskog hotela pozirala je u kupaćem kostimu kraljevski plave boje. Osim što se inače ne pojavljuje u ovakvim izdanjima, sve je prisutne iznenadila i time što se pojavila bez šminke. Ipak, lijepa je pjevačica izgledala poput pin up djevojke dok je pozirala sa psićem u ruci. Sonja Kovač, glumica i modna blogerica, vjerno prati trendove pa se i ona našla na popisu dama koje su i na plaži modno osviještene. Trenutačno se nalazi na odmoru u sunčanom Los Angelesu, a osim razgledavanja gradskih znamenitosti, omiljena joj je aktivnost uživanje na hotelskim bazenima. Dok se osvježava na plažama hotela, objavljuje svakodnevno fotografije na društvenim mrežama, a obožavatelji mogu pratiti njezine zanimljive ljetne modne kombinacije. Bira kupaće kostime različitih uzoraka i zanimljivih krojeva, a, među ostalim, odlučila se i za retromodel. Ipak, nije slijedila primjer Jelene i Lejle, već se pojavila u razigranom šarenom modelu koji krase i zlatni detalji. Odabirom ovakvog kupaćeg kostima dodatno je naglasila svoju vitku figuru.