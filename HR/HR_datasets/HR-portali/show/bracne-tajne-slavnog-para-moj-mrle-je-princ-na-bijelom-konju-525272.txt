Ja sam domaćica, Mrle je zadužen uglavnom za posao, ali i on voli otići na tržnicu. Obožava sirovu hranu, jede zdravo, a kod nas u kući se često piju i napici od đumbira, kaže pjevačica Ivanka Mazurkijević, bivša pjevačica grupe Stampedo. POGLEDAJ VIDEO: - Kad bih još ja naučila da se kuhana hrana u loncu mora i poklopiti, gdje bi nam bio kraj - kroz smijeh priča pjevačica o svojim kućanskim navikama. Na pitanje kako rješavaju nesuglasice i oko čega najčešće 'frcaju iskre', ona odgovara: - Sve nesuglasice između mene i Mrleta nastaju kao posljedica svakodnevnog života. Ne treba zaboraviti da smo se mi našli u zreloj fazi života. Ja sam bila stara cura, a on stari momak, što je strava kad su u pitanju kućanske obaveze. Svatko je imao svoj ritual i trebalo nam je neko vrijeme da se uskladimo. Ivanka je uvjerena da je tajna uspješnog zajedničkog života samo stalna prilagodba. - Radni dan Mrle provodi za kompjutorom, a ja s bilježnicom i mikrofonom. Najčešće smo razapeti između dvije lokacije. Jedna je njegova Rijeka, a druga moje Turopolje - smije se Ivanka. Povezali ih Par zapravo živi na dvije adrese, pa za sebe kažu da su vječni putnici s kovčezima. Mali putnik je i njihova zajednička pet i pol godišnja kći Eva, koja s roditeljima jedan tjedan provodi u tatinoj rodnoj Rijeci. Tu im se uvijek pridruži i desetogodišnja Mrletova kći iz prvog braka, 10-godišnja Roža. - Tamo ostanemo po tjedan dana, a već idući tjedan smo opet u mojoj Velikoj Gorici, pa takav život zna biti i naporan, ali je vrlo zabavan i dinamičan. To nas, naravno, i košta više nego da stalno živimo u istom gradu. Računa ima kao u priči, stalno nam ih trpaju u poštanske sandučiće. Ali ‘dupli’ život ima i prednosti jer donosi duple prijatelje te veliku sreću i zadovoljstvo - priznaje Ivanka, koja spremno priznaje da je oduševljava i Mrletova rodna Rijeka. - Sretna sam jer sam nekoć maštala da ću posvojiti dijete, ali to nisam mogla jer nisam bila udana i bez stalnog posla. Danas nam je kuća puna djece i to smatram blagodati. Oduvijek su se užasavali uobičajenog pravila da dvoje glazbenika kad se zaljube, počnu zajedno nastupati i raditi. Ivanka se grozila čak i pomisli da partneri koji se bave istim poslom moraju u njemu biti zajedno. Ali onda im se dogodilo upravo to. Danas se Ivanki Mazurkijević čini da je to sasvim prirodno. Voli zdravu hranu: Odlazak na tržnicu je i Mrletu omiljena razonoda jer voli zdravu hranu. Jede najčešće sirovo povrće i pije napitke od đumbira - Kad živiš s nekim, normalno je da svoje zanimanje uklopite u svakodnevicu. Mrle i ja imamo slična životna uvjerenja i svjetonazore, ali kad smo prohodali, nismo bili svjesni da imamo i zajednički glazbeni ukus i ideje, nevezano uz priču oko Leta3 i Stampeda - prisjeća se Ivanka Mazurkijević prvih godina zajedničkog života. A poznanstvo i ljubav između Ivanke Mazurkijević i Damira Martinovića Mrleta rodili su se upravo na kazališnim daskama. - Bilo je to u vrijeme raspada kazališta Scena Gorica pod vodstvom Senke Bulić, osobe koja je zaslužna za moj angažman u kazalištu. Ivica Buljan je radio ‘Kiklopa’, a Mrle je radio glazbu i glumio u predstavi. Moje emocije prema tom kazalištu, očaj zbog ‘čistki’ koje je u kazalištu proveo velikogorički HDZ i tuga zbog cijele situacije na kraju su rezultirali nečim prelijepim. Mrle i ja smo se zaljubili i ta je ljubav rezultirala rođenjem kćeri Eve. Tako da im na tome, iako zvuči nevjerojatno, istinski trebam biti zahvalna. Iako su sve razjurili, i danas se s radošću sjećam tih dana jer sam tu upoznala predivne ljude, poput Mrleta, Senke Bulić i Paola Magellija, koji su mi pomogli da ostvarim sve životne i poslovne ciljeve - prisjetila se Ivanka početka poznanstva s Damirom Martinovićem Mrletom, basistom i suosnivačem riječkog rock-sastava Let3. Nakon višegodišnje suradnje na raznim projektima, od filmske glazbe, preko kazališnih predstava, prije desetak dana par je objavio i videospot za pjesmu “Colours”, a isto tako zove im se i CD. Upravo na ovom albumu objedinili su filmsku i kazališnu glazbu, a dvoje glazbenika potpisuju ga pod umjetničkim imenima Mr.Lee&IvaneSky. Za glazbu iz filma “Sonja i bik”, redateljice Vlatke Vorkapić, nagrađeni su 2012. godine Zlatnom arenom na Pula film festivalu. Za jednu od pjesama za kazališnu predstavu “Živjet ćemo bolje”, redateljice Senke Bulić, Mrle je čak izrađivao i posebne instrumente. - Pa bila je to zapravo instalacija od boca za vodu koje je spojio oprugom dugačkom sedam metara. Na jednom kraju tih boca instalirana je žica koja se svira gudalom i zvuk se prenosi na drugu bocu koja je ozvučena, a sve te zvukove je snimio i naknadno obradio u studiju. Dobio je tako zanimljiv i neobičan zvuk koji se emitirao preko opruge - smije se Ivanka koja je, čim je čula kako to zvuči, počela pjevušiti i tako je nastala skladba s njezinim vokalom. Opruge i orkestar svirača na bocama postali su tako djelom njihova privatnog života u potkrovlju obiteljske kuće u Velikoj Gorici, kao i dio zajedničkih nastupa i koncertnih promocija albuma. Ipak, kažu da su njih dvoje jedno na pozornici i u glazbenom studiju, a sasvim nešto drugo kad su u pitanju kućanske obaveze, obiteljska svakodnevica i roditeljska briga. - Kao roditelji smo zbilja tolerantni i normalni. Pokušavamo naše cure naviknuti da nas s vremena na vrijeme vide i na televiziji. Tad malo vrte glavama, pitaju se što je to, ali pokušavamo im objasniti da je to dio našeg posla. Nakon toga opet sve ide po starom. Crtamo s njima po zidovima, pjevamo i plešemo uz glasnu glazbu. Iako ih ne vodimo sa sobom na poslovna putovanja i koncerte, obožavamo biti s njima te se trudimo što više vremena provesti zajedno - kaže Ivanka. Smatra da je život prekratak i da je svaka minuta provedena s djecom neprocjenjivo vrijedna. - Želimo ih što više uz nas jer ni mi nismo više u ‘proljeću’ života. Doći će vrijeme kad će postati odrasle i kad im više nećemo biti zanimljivi, pa sad to treba iskoristiti - kaže Ivanka, a na pitanje kakav je Mrle kao otac odgovara: - On je vrlo popustljiv i dobar, ali i zahtjevan tata. No važno mi je da se s riječkim zetom izvrsno slaže i moja mama. Na pitanje vjeruje li da je moguće živjeti sretno u dvoje do kraja života, kao što kaže bajka, bivša pjevačica grupe Stampedo odgovara: - Ove naše zajedničke godine su stvarno bile plodne i svašta nam se lijepog dogodilo. Nitko nikome ništa ne garantira, ali znam da ćemo se sigurno pokušati voljeti zauvijek. Ako i ne bude tako, barem ćemo se imati čega sjećati.