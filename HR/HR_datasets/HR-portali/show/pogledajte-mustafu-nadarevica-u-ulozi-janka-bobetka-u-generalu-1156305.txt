Zadarski Forum danas se vratio u 1992. godinu, a ispred Crkve svetog Donata snimala se jedna od ključnih scena filma "General" redatelja Antuna Vrdoljaka, u kojoj general Janko Bobetko daje savjete generalu Anti Gotovini. Doznali smo tako da će legendarnog generala Bobetka glumiti Mustafa Nadarević.  Za potrebe snimanja, promet Kalelargom bio je blokiran  na pola sata, kako prolaznici ne bi ometali filmsku ekipu. Inače, ovo je jedina scena "Generala" koja se snima baš u gradu Zadru, a nakon toga snimanje se seli na druge autentične lokacije iz Domovinskog rata. - Ovo je izuzetno važan i skup projekt jer se puno toga snima na lokacijama koje su autentične i upravo ćemo zbog toga puno vremena provesti u Zadarskoj županiji. Moramo napraviti taj film onako kako to zaslužuje general Gotovina i Domovinski rat - kazao je Marko Vrdoljak, direktor tvrtke AMV Produkcija i koproducent filmskog projekta "General". Zadarska županija već je izdvojila 20 tisuća kuna za produkciju kući Kiklop, a jučer je odobreno još 20 tisuća iz županijskog proračuna. Za produkciju snimanja filma "General", HRT je izdvojio  nešto manje od 10 milijuna kuna, a HAVC 4.2 milijuna kuna.