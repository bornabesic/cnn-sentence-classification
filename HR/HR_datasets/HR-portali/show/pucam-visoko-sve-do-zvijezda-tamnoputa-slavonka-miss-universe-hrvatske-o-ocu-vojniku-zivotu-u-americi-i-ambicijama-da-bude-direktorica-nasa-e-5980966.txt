Malo tko je bio iznenađen u trenu kad je kruna i prestižna titula Miss Universe pripala tamnoputoj 19-godišnjoj Slavonki egzotične ljepote i raskošne kovrčave kose Shanaelle Petty. Osim atraktivnog izgleda, ova ljepotica zrači i nekom posebnom karizmom pa ne čudi ni to što se usput okitila titulom Miss simpatičnosti. Njezin život itekako je bogat i zanimljiv, kao i brojni interesi i ambicije koji vode sve do posla direktorice NASA-e. Budući da joj je otac američki vojnik, djetinjstvo je provela u Europi i SAD-u, gdje se većinom i školovala, no njezina trenutačna adresa je Slavonski Brod, gdje joj žive baka i djed. Vrlo je rano ostala bez majke, a upravo zbog mame Ivane Krajina-Petty, ovaj izbor i pobjeda za lijepu Shanaelle imaju posebno značenje. Naime, njezina je majka 1997. sudjelovala u prvom izboru Miss Universe Hrvatska pa je lako za pretpostaviti od koga je naslijedila ljepotu. Tamnu put duguje ocu Alexanderu, Afroamerikancu iz kalifornijskog gradića Lompoc, koji joj je, nakon majčine smrti prije 13 godina, najveća podrška u životu. U trenutku našeg razgovora, jutro nakon izbora, Shanaelle je još slagala dojmove. - I dalje sam totalno šokirana. Kad sam se probudila, nazvala sam tatu i on me pitao kako se osjećam, a ja sam odgovorila da mislim da i dalje sanjam. Nisam očekivala pobjedu. Došla sam na izbor Miss Universe da se lijepo provedem. Ovo je, u svakom slučaju, fantastično iskustvo - u dahu je ispričala. Da se prijavi na izbor nagovorila ju je teta objasnivši, priča Shanaelle, da je najgore što joj se može dogoditi da joj kažu 'ne' i život ide dalje. U svakom slučaju, teta je bila u pravu jer konkurencija je bila žestoka, s obzirom na to da se ove godine prijavilo više od 300 djevojaka iz čitave Hrvatske. Kako kaže, favoritkinju među kandidatkinjama nije imala jer sve su joj djevojke bile izuzetne. - U jednom smo trenu sjedile i samo sam izgovorila: 'Cure, za dva sata će biti nova misica'. A sve su mi bile predrage i presimpatične. Teško bih mogla izdvojiti jednu od nas 18, koliko su sve bile super i, naravno, lijepe. I tako je bilo do zadnjeg trena - priznaje Shanaelle. Osim titule Miss Universe, okitila se i titulom Miss simpatičnosti, što dovoljno govori o njezinoj komunikativnosti i prijateljskom stavu. - Ja sam bila svoja. Volim biti pozitivna. Zašto bih se nervirala? Željela sam da u ovih nekoliko dana bude lijepo i meni i curama. Uvijek se u životu ponašam prema drugima onako kako bih voljela da se i drugi ponašaju prema meni. Hotelsku sobu dijelila sam s još jednom Slavonkom, Osječankom Teom Matković, koju i dalje zovem 'cimi'. Predraga je cura i dogovorile smo se kad malo splasne sva ova gužva da popijemo kavu u Osijeku - priča Shanaelle. Tomislav Kristo / CROPIX   Iako se prijavila za izbor ljepote i unatoč vrlo atraktivnom izgledu, nikad se prije nije okušala u ulozi modela. - Ovo mi je bio prvi susret s poslom modela i svidjelo mi se. Sve cure vole lijepe frizure, šminkanje. Ne znam što budućnost nosi, ali vidjet ćemo - tajanstvena je Shanaelle. Titula Miss Universe samo je jedna od stepenica u njezinu bogatom životu. U svojih 19 godina proživjela je stvari koje rijetko tko ima priliku. Njezina majka upoznala je Shanaelleina oca, vojnika, dok je bila u srednjoj školi u Americi. Zaljubili su se i otada ih je život vodio po svijetu. - Tata je vojnik i često smo se selili i živjela sam na različitim adresama, većinom u New Yorku i Sjevernoj Karolini. U Americi, ako si vojnik, seliš se svake dvije do tri godine i to je kompliciran život, ali zato sam vidjela puno svijeta i to mi je drago. Kad je mama bila sa mnom trudna, tatine su obveze bile vezane uz Njemačku pa sam se tamo i rodila. Živjeli smo svuda po Europi i Americi. U mojem ranom djetinjstvu najviše vremena proveli smo u Hrvatskoj i Njemačkoj. U Slavonskom Brodu sam krenula i u osnovnu školu, a onda smo se preselili u Ameriku. S ocem sam provela oko osam godina u SAD-u, ali uvijek bih dobar dio godine provela s bakom i djedom u Slavoniji. Mama mi je umrla kad sam bila jako mala, imala sam šest godina, i otac je bio glavna figura u mojem životu. Kasnije se ponovno oženio, a moja pomajka je Poljakinja. Sad žive u Italiji pa neko vrijeme provodim s njima, ali većinom sam kod bake i djeda u Slavonskom Brodu. Moja je putovnica puna štambilja raznih destinacija, ali ipak je najviše onih na kojima piše Hrvatska - otkriva Miss Universe. Očev dolazak na samu završnicu i njezino proglašenje Miss Universe Shanaelle je dirnuo do suza. - Tatu ću nazvati odmah nakon ovog našeg razgovora jer putuje u Italiju s obzirom na to da moj mlađi brat Daniel ima prvu pričest pa se mora vratiti. Na dan izbora vozili su pet sati iz Italije da bi stigli i došli su taman pet minuta prije kraja. Parkirali su se ispred HRT-a taman kad sam dobivala krunu. U jednom trenu, u onom šoku, u gužvi, čula sam tatin glas: 'Shanaelle!' i samo su mi krenule suze. On mi je najveća podrška u životu i ključna ličnost. Najbolje me poznaje i zna moj sljedeći korak u životu i prije mene same. Zezao me što ću ako pobijedim, a ja sam govorila da je ovo samo lijepo provedeno vrijeme. Eto, i to je pogodio - s puno ljubavi govori Shanaelle. Spektar njezinih hobija i interesa jako je velik. Obožava crtanje, kuhanje, šivanje, svira klavir te voli igrati tenis i odbojku. - Mrzim kad mi je dosadno, a moram priznati da se vrlo brzo zasitim stvari i stalno se želim nečim novim baviti. Imam milijun interesa. Čim nešto vidim, poželim se time baviti i kad to svladam, idem dalje. No, recimo, tenisom i odbojkom bavim se već osam godina. Tata mi je oduvijek puštao da letim na sve strane i kad bi vidio da me nešto zanima i da imam volju, rekao bi mi da probam. Trudio se da uvijek imam nova iskustva u životu. Zašto da ti prođe život, a da nisi nešto probao - iskrena je Shanaelle. Od djevojke koja se prijavi za izbor ljepote poput Miss Universe očekuje se da se ne srami svoga tijela i da je opuštena pred objektivom i u kupaćem kostimu. A na to se, priznaje Shanaelle, tek trebala priviknuti. - Naravno, bio mi je malo problem slikati se u kupaćem kostimu jer sam sramežljiva čak i na plaži kad se treba skinuti. No fotografi su bili super i pozitivni te sam shvatila da samo treba imati samopouzdanja. Ne treba se sramiti svoga tijela, to je samo dio ovog posla - naglašava. Nagrade koje je osvojila zajedno s titulom oduševile su Shanaelle, a posebno se veseli školovanju na Zagrebačkoj školi ekonomije i managementa. - Jako sam zadovoljna nagradama. No najsretnija sam što sam osvojila titulu, a sve ostalo je samo šlag na torti. Prezadovoljna sam i uistinu ne mogu naći nijedan loš moment. Što se školovanja tiče, ekonomija me uvijek privlačila. U srednjoj školi Terry Sanford Highschool u Sjevernoj Karolini neki od predmeta bili su mi statistika i matematika. Moja profesorica matematike i ja često smo pričale o ekonomiji i ona mi je dala jednu vrlo popularnu knjigu 'Freakonomics', koju su napisala dva ekonomista - bavi se temom svjetske ekonomije. Sve to jako je povezano i s matematikom. To mi je bila jako interesantna tema. Ljudi često kažu da je matematika nešto što se nema kada koristiti u životu, ali mogućnosti su ogromne i to me oduvijek zanimalo. Možda se u budućnosti vidim i kao ekonomistica - napominje misica. Njezina najveća ambicija je biti direktorica NASA-e jer oduvijek su je, kaže, privlačile teme vezane uz istraživanje svemira. - Treba pucati visoko, do zvijezda. Zanimaju me fizika, matematika i to mi dobro ide pa ću možda u budućnosti to studirati u Americi. NASA me jako zanima i sva ta svemirska istraživanja. Tko zna, zašto ne? Jer ako ima volje, može se sve - sigurna je Miss Universe. Nakon blještavila Las Vegasa i egzotične Manile na Filipinima sljedeći izbor za Miss Universe svijeta mogao bi, doznajemo, biti u New Yorku ili Parizu. Oba grada Shanaelle jako dobro poznaje. - U Parizu sam bila u europskom Disneylandu, a imam čak i rodbinu blizu Pariza, na sat vremena vožnje. To je rodbina s mamine strane. Eto, širimo se. New York mi je itekako poznat, a najdraži mi je baš njujorški cheesecake. To je pravi glavni grad, kroz koji kad hodaš zaboli te vrat od gledanja i dojmova. Najbolje ga opisuje pjesma Alicije Keys, to je pravi 'concrete jungle' i ako tamo možeš uspjeti, možeš svugdje. Baš je kao u filmovima - zaključila je Shanaelle. Kako bilo, ova ambiciozna ljepotica raduje se svim obavezama i putovanjima koje je očekuju kao Miss Universe, a usput joj se možda dogodi i ljubav jer trenutno je, kaže, sretno sama.