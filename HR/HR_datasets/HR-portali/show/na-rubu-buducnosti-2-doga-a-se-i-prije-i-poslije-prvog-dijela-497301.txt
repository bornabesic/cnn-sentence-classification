Kada je najavljeno da će se snimati film po mangi 'All you need is kill' (film je nazvan, posve nejasno, 'Edge of Tomorrow'), malo je ljudi znalo o čemu se radi. U pitanju je bila relativno uspješna, ali ne pretjerano dobro napisana priča u kojoj glavni lik iz dana u dan ponavlja sve što mu se taj dan dogodilo. Jasno, ovo vas odmah podsjeća na 'Beskrajni dan', no za razliku od tog filma, 'Edge of Tomorrow' prati lika koji mora postati najbolji vojnik i pobiti sve da bi se izvukao iz svojeg osobnog pakla. I premda film nije zaradio pretjerano dobro na američkom tržištu, sveukupna zarada mu je bila preko 500 milijuna dolara, a i prodaja digitalnih kopija, kao i verzija na mrtvim medijima bila je izvrsna. Jasno, to automatski znači da će netko krenuti u snimanje nastavka, a uz te vijesti, dolaze podosta čudne vijesti od redatelja filma. - Ovo je jedini nastavak kojeg namjeravam snimiti, prvo i osnovno zato što je priča nevjerojatna, toliko bolja od originala i zato što toliko volim original. Drugo, to je nastavak, koji se istovremeno zbiva i prije i poslije prvog filma - izjavio je Liman, redatelj filma. Točno kako Liman namjerava ostvariti svoju ideju nije objasnio. Detalji o filmu su još uvijek nedostupni, osim toga da će vrlo vjerojatno Cruise reprizirati svoju ulogu, premda to nema nikakvog smisla. - Imam te intelektualne ideje o tome kako bi se trebao napraviti nastavak. Posve drugačije ideje od onih koje drugi imaju i kako drugi rade nastavke filmova. A ovaj scenarij će se savršeno uklopiti u sve te ideje. Revolucionarizirat ću način na koji se snimaju nastavci - ustvrdio je redatelj. Kada bismo mogli dobiti film, još je nejasno. Scenarist McQuarrie, koji bi trebao i drugi nastavko-prednastavak pisati, bavi se 'Nemogućom misijom 6', zajedno s Cruiseom, dok je Emily Blunt zaposlena s 'Mary Poppins'. Redatelj Liman je upravo završio posljednji dio sage o 'Bourneu', pa je on u stvari jedini koji 'ima vremena'. A ako vam Tom Cruise nedostaje, možete ga upravo sad pogledati u nastavku izvrsnog 'Jacka Reachera', 'Jack Reacher: Nema povratka', kojeg upravo možete pogledati u kinima, u distribuciji Blitza. Tema: FILM 