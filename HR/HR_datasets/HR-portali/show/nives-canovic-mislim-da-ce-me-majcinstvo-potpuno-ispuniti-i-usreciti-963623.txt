Splićani i Puljani, nemojte bježati ako vam na cesti priđe ljupka brineta širokog osmijeha Nives Čanović. Ona je, uz Marijanu Batinić i Ivana Šarića, nova voditeljica uličnog kviza "Tko će ga znati" RTL Televizije. Nives je vatreno krštenje imala u Puli, a 31-godišnju voditeljicu ugodno je iznenadila pristupačnost njezinih stanovnika pa nije ni morala naganjati potencijalne igrače jer su se prolaznici sami prijavljivali i trčali za Nives. Zgodna Zagrepčanka angažmanom u ovom zabavnom kvizu vraća se na ekrane u voditeljskoj ulozi nakon nekoliko godina stanke. – Obožavam što kviz nije monoton, upoznajem nove ljude koji će rado zaigrati "Tko će ga znati" jer pitanja nisu preteška pa se nitko neće pretjerano osramotiti – govori Nives sa smiješkom i otkriva da na mnoga pitanja i ona zna odgovore, a dogodi joj se da zapne na zemljopisu jer joj nije jača strana. Prije početka snimanja Marijana Batinić savjetovala ju je da bude prirodna, svoja i da nikoga ne kopira, a Nives ju je poslušala pa se u kvizu ne suzdržava od svoje urođene brbljavosti. – Televizija je moja velika ljubav i volim biti ispred kamere, to mi nikad nije predstavljalo problem – sretna je Nives zbog prilike da spoji dva jaka medija kao što su TV i radio. Već dvije godine voditeljica je na Narodnom radiju, a prije toga dvije godine radila je na Anteni Zagreb. Magistrica ekonomije okušala se i u glumi pa smo je gledali u ulozi medicinske sestre u seriji "Sve će biti dobro" i kao razmaženu bogatašicu u "Dolini sunca". Gluma joj, priznaje, dosta fali jer je zarazna kao i televizija. – Nedostaje mi rad na novoj ulozi, drugačijem karakteru od vlastitog i kad na setu imaš priliku biti netko drugi. Ako dobijem ponudu za ulogu koja će mi biti zanimljiva svakako bih voljela ponoviti to iskustvo – kaže. Čarolija osjećaja kad si na sceni obuzela ju je još kao djevojčicu kada je s četkom u ruci pred ogledalom pjevala Tajčine pjesme i glumila. No scenskim poslom nije se planirala baviti sve dok je prijateljica, kada joj je bilo dvadesetak godina, nije nagovorila da se prijavi na audiciju za voditeljicu jedne emisije za koju su izabrali upravo nju. Voditeljski posao neko joj se vrijeme ispreplitao s marketinškim. – Na studiju ekonomije počela sam raditi u odnosima s javnošću, zatim sam dvije godine radila u dvije marketinške tvrtke i to mi je super išlo, ali u tom trenutku života više sam bila raspoložena za putovanja i voditeljski posao pa sam radila i na makedonskoj televiziji te na bosanskom OBN-u. Htjela sam isprobati dosta stvari da vidim gdje ću se skrasiti pa mi je životopis šarolik – ispričala je šarmantna voditeljica, koja svakodnevno od obožavatelja na Facebooku dobiva poruke romantičnog sadržaja, ali udvarače pristojno odbija jer je već godinama zauzeta. – Živim s dečkom Kristijanom i naš zajednički život teče lagano. Oboje volimo putovati i imamo prošireno zajedničko društvo. Imam hrpu prijateljica koje su također sve većinom u vezama pa se okupljamo po kućama i pravimo večere, odemo u kino ili u grad na piće. Noćni su izlasci već dulje vrijeme postrani, ne zato što se osjećam prestarom za to, nego mi je potrebno dovoljno sna. Ne želim si dopustiti neprofesionalnost i doći neispavana na radio i u eteru zvučati loše. Velika sam spavalica, jednom sam odspavala 16 sati u komadu! Moram odspavati sedam, osam sati da bih normalno funkcionirala. Ako mi se zareda da nekoliko noći spavam po pet ili šest sati, moram si jedan dan priuštiti barem 12 sati sna – kaže Nives koja se najbolje opušta kuhajući, a najviše voli kad drugi pohvale njezina jela. – Onda sam na sedmom nebu – smije se Nives i nastavlja: – Imam dara za kuhanje pa mi iz prve svako jelo ispadne ukusno. Lani sam napravila dva golema lonca sarme, kuhala sam je prvi put i bila je preukusna! Kad kuham, držim se recepta, ali uvijek u nekom trenutku malo preokrenem na svoje, volim dodavati đumbir, vlasac, bosiljak... I dečko Kristijan obožava jesti sve što pripremim, pogotovo variva – s ljubavlju kaže Nives pa dodaje kako se nada da će biti dovoljno sretna da jednog dana osjeti ljepotu majčinstva. – Mislim da se žena najviše realizira kad postane majka. Majčinstvo je uloga koja pristaje svakoj ženi – ističe.