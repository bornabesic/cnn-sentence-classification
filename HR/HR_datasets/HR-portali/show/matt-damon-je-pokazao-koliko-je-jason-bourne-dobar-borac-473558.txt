Jedna od uloga koje su obilježile karijeru Matta Damona je naravno uloga Jasona Bournea. Još od 2002., kada je snimljen 'Bourneov identitet', ljudima je postalo jasno da govorimo o pravoj akcijskoj ulozi, od strane glumca kojeg smo do tada viđali uglavnom u jako mirnim ulogama, komične prirode. 2004. i 2007. dobili smo dostojne nastavke, i premda se činilo da je to to, još jedan je film snimljen, no s Jeremyjem Rennerom u glavnoj ulozi. Iako smo mislili da je to to od Damona, vrlo nam je drago bilo kada smo čuli da se Paul Greengrass, redatelj filmova 'Bourneova nadmoć' i 'Bourneov ultimatum', ponovo pridružuje Damonu i režira novi nastavak Bourneove globalno popularne franšize studija Universal, u kojem će nekadašnji najsmrtonosniji operativac CIA-e napokon izaći iz sjene. U novom filmu, Damonu će se pridružiti oskarovka Alicia Vikander (koju ćemo uskoro moći vidjeti u ulozi Lare Croft), Vincent Cassel i Tommy Lee Jones, dok će Julia Stiles reprizirati svoju ulogu u ovom super-popularnom serijalu. A u jednom od zadnjih videa, Damon nam predstavlja borbene vještine Jasona Bournea. Pogledajte video Serijal o Bourneu, sniman prema knjigama Roberta Ludluma, postavio je nove standarde za cjelokupni žanr akcijskih filmova u smislu akcijske koreografije, prizora potjere i zamršenih obrata, i zato vjerujemo da vas ni ovaj nastavak neće razočarati. 'Jason Bourne' u naša kina stiže 28. srpnja u distribuciji Blitz filma.   Tema: FILM 