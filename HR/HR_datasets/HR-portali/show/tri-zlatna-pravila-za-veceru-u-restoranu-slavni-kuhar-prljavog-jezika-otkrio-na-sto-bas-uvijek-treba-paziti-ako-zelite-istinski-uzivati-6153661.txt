Gordon Ramsey, jedan od najuspješnijih kuhara Velike Britanije koji posjeduje restorane u Londonu, SAD-u, Italiji, Francuskoj i Kataru, otkrio je svoja tri zlatna pravila kojih se treba držati prilikom odlaska u restoran. Kontroverzni chef, kojeg su učili majstori zanata kao što su Albert Roux, Marco Pierre White i Guy Savoy, poznat je po svom neobuzdanom jeziku i brojnim psovkama koje koristi (samo u prvih 15 minuta jedne necenzurirane epizode njegovog 'Hotel Hella' prošlog mjeseca sočno je opsovao šest puta prije nego što je skinuta s programa), a u srijedu na Foxu kreće i američka verzija njegovog serijala 'The F Word'. Na koje tri stvari valja paziti ukoliko želite izvući najbolje moguće iskustvo večere u restoranu? Prva stvar je, smatra 50-godišnji Ramsey, izbegavati specijalitete, jer takve 'posebne' ponude nestanu tijekom večeri. Ako nanižu 10 specijaliteta, to baš i nije specijalno, komentirao je Ramsey za Daily Mail.   Sljedeći dobar savjet je da rezervirate stol najmanje za troje kad planirate romantičnu večeru za dvoje. Naime, tako ćete imati više mjesta za stolom da se raskomotite, a pritom ćete izbjeći da vas smjeste za neki mali stol u kutu. Što se tiče naručivanja vina u restoranu, Ramsey preporučuje da odredite razumnu cijenu koju ste spremni platiti, ispod 200 kuna, i zatražite sommeliera da vam donese čašu ili bocu u tom cjenovnom rangu. Postoje odlična vina, napominje on, čije su etikete na bocama oštećene, ili se slabo prodaju pa ih se restoran želi riješiti, te ih se može dobiti po prihvatljivoj cijeni. Također, poznati chef savjetuje da izbjegavamo izmišljene egzotične specijalitete, poput "slavnih crvenih lazanja" za koje nitko ne zna gdje, kako i kada su točno proslavljene. Gordon Ramsey ima četvero djece, ali je odlučio da im neće ostaviti ništa od 113 milijuna funti svog bogatstva, jer ih ne želi "razmaziti". Također, njegova supruga i on djeci ne dopuštaju da putuju s njima u prvom razredu, jer smatraju da to nisu zaradili.