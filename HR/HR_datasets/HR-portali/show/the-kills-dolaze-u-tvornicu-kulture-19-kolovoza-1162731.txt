Američko-britanski indie rock duo The Kills premijerno će nastupiti 19. kolovoza u zagrebačkoj Tvornici kulture, najavili su u srijedu organizatori, LAA agencija. Alison Mosshart i Jamie Hince zajedno pod imenom The Kills nastupaju od 2000. i dosad su objavili pet studijskih albuma, od kojih posljednji "Ash & Ice" datira iz 2016. Oboje imaju bogate glazbene karijere i izvan matičnog banda, od kojih je najznačajnija ona Alison Mosshart u The Dead Weather, grupi u kojoj je udružila snage s velikim Jackom Whiteom. The Kills pripadaju novoj generaciji bandova, kombinirajući lo-fi zvuk s naletima gitarističkih riffova, bluesa i garažnog rocka. U njihovoj glazbi jasno se iščitavaju utjecaji imena poput The Clash, Nirvana, Sonic Youth, Velvet Underground i Fugazi, a cijela glazbena slika dodatno je pojačana s Alison, jednim od najboljih ženskih vokala nezavisne scene posljednjih 15-tak godina. >>Ryan Adams u srpnju nastupa u Tvornici kulture >>Vatra će u Tvornici svirati akustični i električni koncert​