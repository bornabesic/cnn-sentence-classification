Premda mu nitko nije davao dobre šanse, glumac koji se tek pri kraju potrage pridružio ostalim kandidatima, dospio je na prvo mjesto i zadržao ga. Alden Ehrenreich, glumac kojeg smo do sad vidjeli u samo par uloga, od kojih je uloga u filmu 'Ave, Cezare!' jedina značajnija, tako je postao novi Han Solo. Time je 'potukao' Milesa Tellera (iz serijala 'Različita'), Ansela Elgorta (također iz serijala 'Različita'), Davea Franca (mlađi brat poznatijeg Jamesa Franca), Jacka Reynora, Scotta Eastwooda (koji je preuzeo ulogu u osmom nastavku 'Brzih i žestokih') i Logana Lermana (serijal o Percyju Jacksonu) iz prve runde 'natjecanja', dok je u drugoj rundi preskočio i Jacka Reynora, Tarona Egertona te Emory Cohena. Film, za kojeg se spekulira da bi nam trebao pokazati sukob Hana Soloa sa zloglasnim lovcem na ucjene, Bobom Fettom te početak legendarnog prijateljstva između Sola i Chewbacca, bi u kina trebao stići 25. svibnja 2018. godine. Tema: FILM 