Svjetski bestseler Williama P. Younga, 'Koliba', napokon će dobiti svoju filmsku ekranizaciju. Roman je prodan u više od pet milijuna primjeraka i preveden je na preko 40 jezika. Šestogodišnja djevojčica Missy, najmlađa kćerka Mackenzieja Allena Phillipsa, oteta je tijekom obiteljskog izleta i ubijena. Jedino što je ostalo, krvavu haljinicu, policija je pronašla u napuštenoj kolibi u divljini Oregona. Četiri godine kasnije ožalošćeni Mack prima čudnu poruku, kojom ga naizgled Bog poziva da posjeti istu tu kolibu u kojoj se dogodio stravičan zločin. Iako Mackenzie oklijeva, znatiželja prevlada pa ipak odlazi do tog užasnog mjesta. Usprkos zdravom razumu, on u mračno zimsko popodne stiže do kolibe i vraća se u svoju najgoru noćnu moru. Tamo ožalošćeni otac doživljava susret sa samim Bogom ili, točnije, sa Svetim Trojstvom prikazanim u liku krupne vesele crnkinje Elousie (Otac), fizički ne osobito privlačnog nižeg muškarca arapskih crta lica (Sin) i nježne Azijke Sarayu (Duh Sveti). Nakon što dobije odgovore na mnoga vječna pitanja, iskustvo koje je stekao zauvijek će ga izmijeniti, jer napokon shvaća da nije sam na svijetu. Pitanja koja se postavljaju u filmu 'Koliba' svevremenska su pitanja koja muče čovječanstvo od njegovog samog početka. Počevši od pitanja 'Gdje se nalazi Bog u svijetu prepunom neopisive boli?' pa do pitanja 'Kako nastaviti sa životom poslije tragedije?'. Odgovori koje je u filmu dobio Mackenzie zapanjit će vas, kao što su zapanjili i desetke čitatelja knjige po kojoj je film snimljen. Kao redatelj nastupa Stuart Hazeldine, kojem je ovo prvo relevantno djelo, prema scenariju Johna Fusca. Temelj za radnju je knjiga Williama Paula Younga, a u glavnim ulogama nastupaju Sam Worthington, Radha Mitchell te Octavia Spencer u ulozi Oca. Film u kinima možete pogledati od narednog tjedna, počevši s 06. travnja. Tema: FILM 