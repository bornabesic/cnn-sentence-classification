 Premda nigdje nije bilo najavljeno da će se foršpan pojaviti, ove nedjelje smo iznebuha dobili prvi foršpan za film kojeg želimo već 20 godina - 'Dan nezavisnosti 2'. I stvarno se isplatilo čekati. Kako se iz foršpana može zaključiti, Zemljani su u 20 godina napravili značajnu obranu planeta, postavili bazu na Mjesecu i naoružali se do zuba. Stoga je sigurno da ćemo dobiti i svemirske i orbitalne, a i atmosferske bitke, s tisućama brodova koji istovremeno pucaju na naša osjetila. Prošli put je to nevjerojatno dobro uspjelo, jer je film zaradio preko 800 milijuna dolara na budžetu od samo 75 milijuna , a i film je stekao legije poklonika, koje je ovaj foršpan razveselio. U foršpanu vidimo da su se vratili i poznati likovi, kao što su predsjednik Whitmore (Bill Pullman) , koji sad ima psihičke moći, i znanstvenik David (Jeff Goldblum) zajedno sa svojim ocem Juliusom (Judd Hirsch). No misterij je nedostatak Willa Smitha u ulozi Stevena Hillera, kao i povratak doktora Brackish Okuna, kojeg je glumio Brent Spiner i koji je u prvom nastavku očigledno poginuo. Kako će nam to objasniti (hoće li objašnjavati?) ostaje interesantno pitanje. Kao i prošli put, redatelj je Roland Emmerich a producent je opet Dean Devlin . U glavnim ulogama su Liam Hemsworth, Jessie Usher, Maika Monroe, Sela Ward, Charlotte Gainsbourg, Joey King, Angelababy i William Fichtner. Za razliku od jedinice, dvojka bi trebala izaći 24. lipnja 2016. godine. Ipak bi bilo prečudno da vanzemaljci dva puta napadnu na isti dan. 