Želite li imati čvrste mišiće i isklesano tijelo, zaboravite obično vježbanje na spravama u teretani ili dvorani za pilates, jer novi trendovi u 2017. donose kombinaciju različitih tehnika. Modeli poput Gigi Hadid i Adriane Lime tijelo su isklesale boksom, a taj način vježbanja jednim udarcem rješava dvije muhe – gradi savršeno tijelo i izbacuje frustracije. No običan boks je “out”, vrijeme je za piloxing, kombinaciju pilatesa, boksa i plesa kojoj su se i one okrenule, a u Hrvatsku ju je još prije koju godinu donijela Lana Jurčević. – Koncept je vrhunski osmišljen, a za to je zaslužna Viveca Jensen, Šveđanka koja je u Hollywood došla kao mlada djevojka i postala trenerica zvijezda. Piloxing je dinamičan, zabavan i efikasan. Prati ga ista takva glazba koja je savršeni stimulator. To je program za “jake žene” i one koje to žele postati, i to ne samo u fizičkom smislu. Daje moć da se osjećaš samopouzdano. Kombinira stajaći pilates, boks i ples. U La’ studiju je bila totalna pomama za njim, trenutačno tražim novu lokaciju te nastavljam s grupama – kaže Lana. Dodaje da ako se pravilno vježba u sat vremena je moguće istopiti 800 kalorija. Iako neka istraživanja pokazuju kako ljudi koji vježbaju manje intenzivno, ali češće, mogu postići jednake rezultate kao i oni koji se “ubijaju” u treningu, popularnost HIIT-a – treninga visokog intenziteta, a kraćeg trajanja – nastavit će se i u 2017. Osnovno načelo takvog vježbanja je da u određenom trenutku dajete najviše od sebe, a potom nastavite trenirati kraćim intenzitetom. I tako u intervalima. No novost je to što je i HIIT sada pojačan zvučnom kulisom. Riječki trener Dalibor Petrinić smatra kako je u fitnessu, kao i u modi, svake godine popularno nešto drugo. No budućnost vježbanja vidi u vježbama fokusiranim na spoj tijela i uma, kao što je i piloxing. Sukladno tome, procjenjuje, mnoge će teretane uskoro izbaciti sprave. – Nismo stvoreni da vježbamo na mjestu pa nema razloga da sjedimo u teretani. Sprava na kojoj se sjedi i vježba može napraviti više štete nego koristi. Budućnost fitnessa je u mobilnosti – kaže trener.