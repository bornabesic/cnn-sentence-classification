Antonella Roccuzzo sredinom lipnja, poslije devet godina veze u kojoj je rodila dva sina, napokon se udaje za argentinskog nogometnog reprezentativca Lionela Messija. Par je pozivnicu za vjenčanje poslao i braniču kluba Barcelona Gerardu Piquéu, ali prema pisanjima španjolskih medija, čini se da nogometaš ipak neće doći na slavlje zbog svađe između mladenke i njegove životne partnerice Shakire, prenosi The Sun. Messijeva buduća supruga Antonella navodno ne podnosi kolumbijsku pjevačicu. - Smatra je krivom za Piquéov prekid s Núrijom Tomás, jednom od njezinih najboljih prijateljica. I dan danas joj zamjera što je, iako je u to vrijeme i sama bila zauzeta, 'bacila oko' na tuđeg muškarca. Vjerojatno joj je pozivnicu poslala samo zato što su Lionel i Gerard vrlo bliski - rekao je izvor blizak Argentinki. Shakira i Piqué zaljubili su se 2010. na snimanju njezina spota 'Waka Waka (This Time For Africa)'. Nakon što su se nekoliko mjeseci viđali u tajnosti, zgodni Španjolac ostavio je Núriju, s kojom je bio dvije godine. Samo nekoliko dana prije kolumbijska glazbenica razvrgnula je zaruke s Antonijem de la Rúom. Shakira se navodno već ispričala što neće doći na Messijevo vjenčanje, a kao razlog je navela neodgodive poslovne obveze.