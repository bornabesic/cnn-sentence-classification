Mladi Rus Ruslan Allakhverdiev idejni je začetnik prvog rusko-hrvatskog benda “Istra Na Istom” koji je nedavno snimio svoj prvi album. Bend čine tri člana: Aleksej Aksjonov, Ivan Zakurin i Ruslan Allakhverdiev. Sva trojica su autori glazbe, tekstova i aranžmana. Tijekom snimanja albuma napravili su relativno veliku promociju Hrvatske u svom gradu Ivanovu u Rusiji, gdje je glazba na hrvatskom jeziku bila nešto novo za taj kraj. Sada mnogo Rusa zna za Hrvatsku i kako zvuči hrvatski jezik. Tekst pjesama, ali i njihov prijevod na ruski jezik omogućio je Rusima doživljaj Hrvatske kao toplog, sunčanog kraja. Sve su pjesme posvećene i inspirirane stvarnom ljubavlju, svijetom i prirodom. Svaka od njih temelji se na iskrenim emocijama koje je Ruslan osobno proživio boraveći u Hrvatskoj. Takve je osjećaje predao najboljim prijateljima u Rusiji – ujedno glazbenicima. Djeca iz radničke klase – Svi smo u grupi djeca iz radničke klase. To nas podsjeća na pjesmu Johna Lennona “Working Class Hero”. Jedan od nas je programer i sam stvara jedinstvene gitare, drugi je grafički dizajner i prava je glazbena kutija, a treći je još uvijek neodlučan. Samo ja znam hrvatski, no dečki odlično razumiju o čemu se radi u pjesmama. U Hrvatsku me dovela ljubav. Koliko god to sladunjavo zvučalo, to je tako. A ovdje sam ostao, rekao bih, koliko god naivno zvučalo, zbog tople klime – govori Ruslan Allakhverdiev. Za njih je, kaže, rođendan grupe “Istra Na Istom” dan kada su se sreli na glazbenom događanju na kojem je on izveo pjesmu koju je napisao za svoju djevojku Martinu. – U to vrijeme ona se nalazila daleko od Ivanova, u Zagrebu, i upravo sam zato zamolio prijatelje da moj nastup snime kamerom. Sve je slušatelje jako zainteresirala ta iskrena poruka pjesmom i neobičan jezik na kojem sam je otpjevao. Neobično im je bilo što pjesma nije bila ni na engleskom ni na ruskom jeziku, već na predivnom jeziku koji zvuči kao stari ruski jezik – na hrvatskom. Najzadivljeniji su bili prijatelji Aleksej i Ivan. Nakon tog susreta odlučili smo se okupiti u studiju i naučiti svirati – kaže Ruslan. Ključni moment pravog rođenja grupe bio je trenutak u kojem su prestali govoriti da uče svirati instrumente, kao i onaj kada je nastala pjesma “Pravi put” od koje su se, kažu, svi naježili. – Popularnost naše grupe još je neproklijano sjeme kukuruza. Potrebni su nam voda i energija i moguće je da će se ljeti naše pjesme pokazati u najboljem svjetlu, jer one i jesu ljetne i sunčane. Naš je najveći san otpjevati našu pjesmu o Zagrebu na glavnom zagrebačkom trgu, tako glasno da se čuje u čitavom gradu. Ta se pjesma zove “Sreća”. Hoćemo li uspjeti ostvariti taj san? Da! Mi u to vjerujemo. Sve je u našim rukama – odlučni su mladi glazbenici koji upravo u Rusiji rade na novim materijalima. Naime, Ruslan u Zagrebu živi s djevojkom, Hrvaticom Martinom, a ostatak benda i dalje je u Ivanovu. Ruslan, kao stanovnik Hrvatske, ne može ne prokomentirati i političku situaciju. – Primijetio sam da politička situacija između Hrvatske i Rusije srećom ne utječe na odnose među ljudima. Priča mog boravka u Hrvatskoj povezana je isključivo s pozitivnim iskustvima i često osjećam nekakvu nekonzistentnost između djelovanja političke vlasti i mišljenja ljudi. Svi smo mi različiti, no istovremeno i vrlo slični. Ne bi trebalo biti takvih granica, to izgleda prilično žalosno – veli pa dodaje: – Jako sam zadovoljan poslom u Hrvatskoj, atmosfera je prijateljska, svi suradnici se pokušavaju prisjetiti ruskog jezika koji su nekoć učili, a to se ne bi događalo da sam iz neke druge države. I svima se sviđa moja ruska zimska kapa! 