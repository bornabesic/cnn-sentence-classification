Tamara Ecclestone još se jednom našla na meti kritika zbog objave fotografija na kojima doji svoju trogodišnju kćer. Premda većina ne vidi ništa sporno u samom činu dojenja, većina smatra da bi takve trenutke trebala zadržati za sebe. 32-godišnja nasljednica bogatstva Bernieja Ecclestona, bivšeg šefa Formule 1, prije samo dva mjeseca branila je svoje izbore u emisiji Good Morning Britain, piše britanski Sun. Jedan od obožavatelja napisao je ispod novih, profesionalnih fotografija koje je Tamara objavila: ‘O Bože, zašto te trenutke jednostavno ne možeš zadržati između sebe i svoje kćeri? Mrzit će te zbog ovoga kad odraste’, a druga je žena dodala: ‘I ja dojim sina, ali nisam osjetila potrebu neprestano objavljivati fotografije toga i gurati ih u facu ljudima na Instagramu. Shvatili smo, Tamara!’ ‘Zar zbilja to moraš objavljivati da svi gledaju? Neke bi stvari trebale ostati privatne. Sigurna sam da će ti kćeri biti jako neugodno kad odraste’, napisala joj je jedna kritičarka dok je druga izrazila podršku i istovremeno zabrinutost zbog eksponiranja tako malog djeteta na društvenim mrežama: ‘Ja sam sigurna da će Sophiji ova fotografija biti prekrasna kad će imati 15 godina. Divna je stvar što dojiš, ali treba li to vidjeti baš cijeli svijet? Ona ima samo tri godine…’ Ovo nije prvi puta da Tamara objavljuje fotografije kako doji svoje dijete. Štoviše, poznato je da je prema tome otvorena i da na ovaj način želi razbiti tabu dojenja na javnim mjestima. I u toj misiji nije jedina. Supruga engleskog nogometaša Jamieja Yardyja, Rebekah, majka četvero djece, nedavno je dojila svoju najmlađu bebu uživo na televiziji dok poznata pjevačica Pink također putem društvenih mreža izražava svoju podršku dojenju u javnosti. Ecclestone je u veljači još rekla: ‘Ovo je prirodan proces. Sve se čini onako kako treba biti. Kad ste mama, trebate vjerovati svojim instinktima. Inače se djeca doje do pete godine najduže, ali ne znam hoće li ona tako dugo izdržati. Čini mi se da polako prerasta dojenje. Sigurno neće upisivati fakultet i još uvijek tražiti moju bradavicu…’