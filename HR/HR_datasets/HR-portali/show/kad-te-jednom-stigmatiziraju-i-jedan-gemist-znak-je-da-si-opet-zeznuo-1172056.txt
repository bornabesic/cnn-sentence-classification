Na pragu svojih pedesetih, pjevač Alen Vitasović progovorio je o problemima s alkoholom, skandalima, odnosu sa suprugom Sandrom te sinom Ivanom i kćeri Mijom. – Na sceni sam sto godina, zna se da sam imao skandala, osobito vezanih uz određene bolesti, alkoholizam i slično. Tu su i neki nastupi koje nisam odradio kako treba zbog alkohola. Ljudi su sve većinom gledali s podsmijehom, ali to je ozbiljna stvar. Toliko se godina trudim i mučim na sceni, a kad te jednom stigmatiziraju, možeš biti trijezan deset godina, jedanaestu popiješ jedan gemišt i ponovno si sve zeznuo – govori Istrijan dodajući kako ga svi neprestano ispituju o alkoholu. – Ne želim toliko govoriti o alkoholu jer je to već dosadno. Patetično je. Postoje određeni problemi, ali jako ih dobro kontroliram. Što sam stariji, to sam iskusniji, znam se bolje snaći i postaviti – govori pjevač, koji je sa suprugom Sandrom, učiteljicom iz Ližnjana, u braku već 22 godine. – Ljubav može biti važna, može čak i prestati u smislu strasti, ali najvažnije je međusobno poštovanje. Treba malo i pretrpjeti, ali pritom ne mislim da itko treba biti žrtva u odnosu – otkriva tajnu njihova dugogodišnjeg braka u kojem su dobili sina Ivana (21) i kćer Miju (15). – Supruga, otac ili neki drugi autoritet koji će ti put i prigovoriti. No djeca te osjećaju u srcu, vole svog tatu i znaju da ih nikad nije prevario niti im napravio išta loše. Dao sam im sve što sam mogao, koliko sam mogao – govori i priznaje kako je svjestan da je on njih ponekad i razočarao kad su ga vidjeli u lošem stanju te da je s njihove strane osjetio nelagodu. Još jedan domaći pjevač i javni pokajnik često je pod povećalom javnosti zbog ispada u alkoholiziranom stanju. Zadarski pjevač Mladen Grdović nedavno se pohvalio da već četiri mjeseca izbjegava alkohol, no fotografije s maturalne zabave u jednom zadarskom klubu pokazuju suprotno. Grdović je u tri ujutro pijan upao na zabavu punoljetnika, a u jednom se trenutku srušio na pod te su ga omamljenog odvukli u separe. Njegov problem s alkoholom često je razlog brojnih svađa sa suprugom Brankicom, s kojom je u braku više od 20 godina. Međutim, Grdović ne ugrožava samo svoje zdravlje i sigurnost nego i sigurnost drugih. Pjevač je izazvao čak šest prometnih nesreća, a u jednoj je bila ozlijeđena i Brankica. Posljednja se dogodila uoči novogodišnjeg koncerta u Poreču kada je Grdović, pod utjecajem 3,6 promila alkohola, Jaguarom udario u betonski zid. A da ima ozbiljnih problema s alkoholom, nedavno je priznao i Brad Pitt, bivši suprug Angeline Jolie. Za časopis GQ Style otkrio je da je on kriv što je došlo do razvoda jer je pod utjecajem alkohola donosio pogrešne odluke. – Otkako sam završio fakultet, ne sjećam se dana a da nisam zapalio džoint i popio piće. Oduvijek najviše volim vino, ali ni votka mi nije strana. Toliko sam se istrenirao da sam svakog Rusa mogao nadmašiti bez puno muke. Bio sam profesionalni cuger. No sada su dani pijanstva iza mene. Drago mi je što opet vladam sobom i svojim osjećajima. Pijem samo vodu, sokove od brusnice i zeleni čaj, vjerojatno imam najčišći urinarni trakt u cijelom Los Angelesu – rekao je glumac. Pitt je priznao da je uživao u alkoholu više od 30 godina, a tek se u braku uspio odviknuti od marihuane. Sada se nada da će se uz pomoć terapije zauvijek odreći alkohola. Iako bi se dalo zaključiti da još nije prebolio Angelinu, najteže mu je pala odvojenost od djece, ali se nada da će s vremenom poboljšati odnos s njima. Još jedan glumac koji zbog alkohola nije uspio sačuvati brak jest Ben Affleck iako je prije dva mjeseca objavio da je pobijedio alkoholizam. Jennifer Garner, s kojom ima troje djece, podnijela je zahtjev za razvod 12-godišnjeg braka koji je obilježilo njegovo opijanje. – Završio sam s terapijom liječenja svoje ovisnosti; nešto s čime sam se borio u prošlosti i s čime ću se nastaviti boriti. Želim živjeti punim plućima i biti najbolji otac. Želim da moja djeca znaju da nije sramota zatražiti pomoć onda kada je trebaš i biti izvor snage nekome tko treba pomoć, ali se boji poduzeti prvi korak – rekao je Affleck. Glumac Charlie Sheen zbog opijanja nije upropastio jedan, nego čak tri braka. Opijanje i drogiranje stajalo ga je i karijere jer je 2011. bio izbačen iz serije „Dva i pol muškarca“. Sheen je otkrio da je gotovo 11 godina bio čist, sve do prije pet godina kada je doznao da je HIV pozitivan. Nedavno je izjavio da više ne pije niti se drogira te da se kaje što je to radio. – Već sam neko vrijeme potpuno čist. Sjajno se osjećam zbog toga! Žalim zbog loših odluka i uzalud potrošenog novca – izjavio je Sheen.