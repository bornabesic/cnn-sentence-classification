Kako su turske serije, točnije "1001 noć" s Šeherezadom i Onurom kao glavnim junacima, počele preuzimati i latinoameričko tržište, tako su i turski mediji počeli sve više pumpati priče o hollywoodskom uspjehu svojih glumica pa je Radikal.com objavio popis 10 Turkinja koje bi se odlično snašle u Hollywoodu. Da stvar bude zanimljivija, svakoj od glumica dodijelili su i lik koji bi im najbolje pristajao. Između tih 10 glumica mi smo odabrali njih šest koje smo i sami imali prilike gledati u nekoj od turskih uspješnica u posljednjih pet godina. Procijenite sami jesu li Turci svoje glumačke zvijezde dobro okarakterizirali ili biste im vi predložili nešto drugo. Tih je šest žena: Nurgül Yeşilçay, Merve Boluğur, Meryem Uzerli, Beren Saat, Tuba Büyüküstün i Bergüzar Korel. Meryem Uzerli Mi smo je upoznali kao vatrenu Ukrajinku koja je osvojila Sulejmana, najvećeg turskog vladara u povijesti. Lijepa Hurem vrlo je brzo postala miljenica turskih medija, ali i gledatelja pa, kada je napustila seriju "Sulejman Veličanstveni", revolt protiv njena odlaska nije čudio. U to vrijeme Meryem Uzerli proživljavala je privatnu dramu zbog rođenja bebe i odbijanja priznanja očinstva njezina tadašnjeg partnera. Sada Meryem nastavlja s projektima, a Turci kažu da bi ona imala najveću šansu za osvajanja Oscara, i to za ulogu kraljice Elizabete ili princeze od Monaka. Beren Saat Ljepoticu zelenih očiju gledali smo u dvjema serijama – "izgubljena čast" i "Strasti Orijenta". I dok je u "Izgubljenoj časti" glumila plahu žrtvu silovanja, u "Strastima Orijenta" bila je žena sa stavom koja je preko svega išla da bi ostvarila svoju ljubav. To je bilo dovoljno da joj Turci u hollywoodskom svijetu predvide uspjeh kao negativki naglašavajući da bi joj baš uloge poput one Bihet odlično ležale. Što se nas tiče, potpuno se slažemo. Bergüzar Korel Lik Šeherezade iz "1001 noći" trenutačno je u Južnoj Americi apsolutni hit pa je interes za lijepu Berguzar i na tom kontinentu odjednom buknuo. No od snimanja te serije prošlo je sedam godina, a Korel je trenutačno aktualna u seriji "Karaday" ("Časni ljudi") u kojoj igra strogu i pravednu sutkinju. S obzirom na to da u Turskoj ta serija ima veliku gledanost, njihovi su mediji zaključili da bi Berguzar bila idelna kao forenzičarka u kultnom "CSI-ju". Doduše, nisu naglasili u koji bi je grad smjestili, ali mi bismo je radio vidjeli u Miamiju uz legendarnog Horatija Cainea. Tuba Büyüküstün Jedan od najpozitivnijih ženskih likova u brojnim turskim serijama koje smo gledali bio je onaj Asi iz istoimene serije. Tuba Büyüküstün ulogom je stekla veliku popularnost, a proglašena je i najljepšom turskom glumicom. Za američki svijet bila bi, kažu njihovi mediji, idealna u egzotičnim ulogama poput perzijskih princeza, lijepih Indijki, ali čak i za neku od predivnih moćnih žena iz indijanskih plemena. Nurgül Yegilçay Yasemin iz serije "Ljubav i mržnja" publici se svidjela kao sposobna mlada žena koja ostvari ljubav sa Savašem, kojeg je igrao jedan od najpoželjnijih Turaka – Murat Yıldırım. Iako se Nurgül poslije te serije pojavila u samo dvije druge serije (kod nas nije prikazana nijedna od te dvije), i dalje jako visoko kotira u glumačkom svijetu, a u Hollywoodu bi, kažu, bila idealna za neku od fatalnih žena i uspoređuju je s Evom Mendes naglašavajući da bi bila prava šteta kada bi njen talent postao sporedan uz njenu ljepotu. Merve Bolugur U seriji "Sulejman Veličanstveni" igrala je sultaniju Nurbanu koja je u povijesti ostala upamćena kao jedna od najmoćnijih žena u Turskoj. Zato bi Merve, prema Radikal.comu, bila idealna u ulozi Bondove djevojke. Stavljaju je uz bok Evi Green, tamnokosoj ljepotici i fatalnoj ženi koja svojim izgledom, ali prije svega inteligencijom obara sve muškarce.  Iako danas slovi za jednu od najljepših turskih glumica, Merve je priznala da je u tinejdžerskim godinama dečki nisu doživljavali, a sad joj se svi oni vraćaju. >> Hurem opet ljubi, i to Rustem-pašu!