Sve što smo vidjeli do sada, od početka franšize sada već daleke 2007. godine, bio je neprekinuti slijed eksplozija, detonacija, raznošenja zgrada i planeta, no ipak je u pitanju bio smislen (uvjetno govoreći) slijed događaja. Premda možete gledati bilo koji dio zasebno, bolje je ako znate što sve se zbivalo prije. No kako stvari stoje, uskoro bismo mogli dobiti grananje u toj priči jer u planu je snimanje filma o samo jednom robotu, i to o najpopularnijem, Bumblebeeju. Taj transformer bi svoj film mogao dobiti sredinom 2018. godine, ako sve krene po redu, a osoba koja će voditi izradu filma iz redateljske stolice jest Travis Knight, koji nas je prošle godine oduševio svojim filmom 'Kubo i magični mač', što mu je bio prvi redateljski projekt. Iako taj film nije slomio blagajne, i dalje je primio izvrsne ocjene kritike, a umalo je dobio i Oscara na dodjeli prošle nedjelje. Uz to, ovo će biti prvi film o divovskim robotima kojeg neće režirati Michael Bay, pa se pitamo znači li to da je peti dio serijala stvarno posljednji za Baya, kako je i sam najavio. A prije nego što nam dođe samostalni film o Bumblebeeju, gledat ćemo peti nastavak Transformera, 'Transformers: Posljednji vitez'. Glavni glumac iz četvrtog nastavka, Mark Wahlberg, nastupa i u petici kao mehaničar i izumitelj Cade Yeagera, a Optimusu Primeui dalje glas daje Peter Cullen. Jerrod Carmichael, Mitch Pileggi, Laura Haddock i Anthony Hopkins također imaju uloge, no nije rečeno koje, dok John Turturro i John Goodman repriziraju uloge iz prethodnih filmova o Transformerima. 'Transformers: Posljednji vitez' u kinima očekujemo 23. lipnja ove godine. Tema: FILM 