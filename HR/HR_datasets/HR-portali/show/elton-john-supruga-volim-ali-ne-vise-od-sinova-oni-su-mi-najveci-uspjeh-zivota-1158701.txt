Jedan od najvećih pop-rock glazbenika Sir Elton John danas slavi 70. rođendan, a kad se osvrne iza sebe, najponosniji je na svoju djecu, šestogodišnjeg Zacharyja i četverogodišnjeg Elijaha. – Volim ih svakog dana sve više. Biti otac za mene je najveći uspjeh i to mi je najvažnija stvar u životu – izjavio je John i dodao kako mu je drago što njegov suprug David Furnish (54) shvaća da mu više nije najvažniji. – David je divan otac. Ne smeta mu što je na drugome mjestu. Imam obitelj kakvu samo mogu poželjeti – kaže John. Sinove im je rodila surogat-majka, a u rodnom listu Elton je upisan kao otac, a David kao majka. Na rođendanskom slavlju očekuje goste, kao što su Victoria i David Beckham, Tom Ford te Lady Gaga koja je kuma njegovim sinovima. Uglavnom, po broju pjesama koje su zasjele na prvo mjesto američkih glazbenih ljestvica samo je Elvis Presley ispred Eltona. No s obzirom na to da ni na početku osmog desetljeća života ne razmišlja o mirovini, još ga može prestići. Upravo radi na mjuziklu “Vrag nosi Pradu”, a lani je objavio 35. studijski album “Wonderful Crazy Night”. Pravog imena Reginald Kenneth Dwight, rođen je 25. ožujka 1947. u engleskom gradiću Pinneru kao jedino dijete u turbulentnoj vezi majke Sheile Eileen i oca Stanleya Dwighta. Majka ga je obasipala ljubavlju, ali to se ne može reći i za oca, časnika u Kraljevskim zračnim snagama. – On je bio jak čovjek bez emocija. Nije ga bilo briga za mene, bio sam mu razočaranje i naposljetku je nestao. Nije bio problem u tome što nije znao kako se ponašati s djetetom. Kada nas je napustio, ponovno se oženio i imao je drugu obitelj, a toj je djeci bio divan otac. Krivio sam njega za nedostatak samopoštovanja, za probleme s težinom, bulimijom, naočalama, za sve stvari koje su začetak imale u djetinjstvu i nikada se nisu riješile. Samo sam želio da me zagrli – razočarano je otkrio te dodao: – Godine koje sam proveo ljuteći se na njega bile su presudne i za moj uspjeh. Naime, prijavio sam se na natječaj New Musical Expressa i tako je sve počelo. To sam napravio kako bih se dokazao ocu. Kada bilo što radim, i danas se pitam – bi li se ovo svidjelo mom ocu. Maloga glazbenoga genija u svom sinu prepoznala je njegova majka pa je već s tri godine počeo svirati klavir. Pokazao je i dar za skladanje pa je s 11 godina dobio stipendiju za Kraljevsku glazbenu akademiju. Prvi album “Empty Sky” izdao je 1969. i tada je počeo svoj impresivni niz hitova. Prva djevojka bila mu je Linda Woodrow koju je upoznao na dočeku 1967. Veza je trajala dvije godine i trebali su se vjenčati. No nakon noći pijančevanja Elton je banuo u njihov stan i rekao joj da je među njima gotovo. Nesuđena mladenka bila je shrvana, a dodatno ju je ranio objavivši pjesmu “Someone Saved My Life Tonight” u kojoj je opisao pokušaj samoubojstva zbog neželjenog braka. Nakon toga Elton je promijenio menadžera, a s novim Johnom Reidom bio je u intimnoj vezi sljedećih pet godina. – Nema ništa loše u odlasku u krevet s osobom istog spola. Svi smo biseksualni do nekog stupnja, nisam samo ja. Ljudi bi trebali biti slobodni sa svojom seksualnošću, a granicu povlačim kada netko želi biti s kozama – objasnio je tada. Sljedećih godina ljubavnici su se izmjenjivali. Ipak, 1982. upoznaje domaćicu leta i inženjerku snimanja Renate Blauel s kojom je na Valentinovo 1984. izmijenio bračne zavjete. Brak je trajao četiri godine, a cijelo to vrijeme pričalo se kako je dogovoren. Prekid kontakta s majkom Nekoliko godina nakon kraha braka priznaje da mu je sada ugodno reći da je gay. U tom razdoblju pokušao se riješiti i ovisnosti o kokainu na koji se navukao 70-ih. Godine 1975. čak se i predozirao, a na vrhuncu ovisnosti uzimao ga je svake četiri minute. Javnosti je priznao da ni sam ne zna kako je uopće još živ i da se na drogama ponašao kao čudovište. Početkom 90-ih odlučio se riješiti kokaina i alkohola. Na sastancima grupe podrške anonimnih alkoholičara upoznao je i današnjeg supruga Davida Furnisha. Vezu su počeli 1993., a 2005. ozakonili su svoju ljubav. To je bio veliki kamen spoticanja između njega i majke s kojom je na osam godina prekinuo kontakt. Početkom prošle godine ponovno su uspostavili kontakt, kada je on objasnio medijima kako se brine o svojoj 91-godišnjoj majci, ali je ne želi u svojem životu. >>Sir Elton John: Suprug David i ja smo divni roditelji, no nemamo namjeru proširiti obitelj 