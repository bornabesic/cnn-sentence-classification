U Livnu i njegovoj okolici ovih se dana snimaju scene za film “General” Antuna Vrdoljaka, koji će prikazati život i ratni put hrvatskog generala Ante Gotovine. Prvi kadrovi snimljeni su ispred nekadašnje zgrade stožera, gdje je bilo smješteno zapovjedništvo livanjske brigade Hrvatskog vijeća obrane “Petar Krešimir IV.”. Zbog dolaska filmske ekipe živnuo je cijeli kraj, puno je različitih vozila, a smjenjuju se i glumci i kaskaderi koji će odraditi brojne opasne scene. Vojnici u odorama marširaju, pripremaju se setovi i oprema, sve podsjeća na bojišnicu. Snijeg koji je prekjučer padao došao je baš kao naručen, jer je dočarao ozračje kakvo je bilo za vrijeme ratnih operacija. – Mještani Livna nas obilaze i uistinu su jako susretljivi, a mi još uvijek biramo autentične lokacije na kojima su se odvijale akcije u ratu. Imali noćno snimanje od 16 sati poslijepodne do četiri sata ujutro. Sve se odvija svojim tijekom – kazala nam je glumica Maja Lasić koja je u Livnu u ulozi koproducentice, dok njezin brat Slaven Knezović glumi u njemu. Kao bivši časnik Hrvatskog vijeća obrane, Knezović je pomogao i oko logistike, osiguravši čak i tenkove za potrebe snimanja. I Goran Višnjić, koji utjelovljuje lik generala Ante Gotovine, oduševljen je atmosferom na setu. Uz njega temeljnu glumačku ekipu čine Tarik Filipović, Rene Bitorajac, Goran Navojec... Pomoćnik redatelja je Kristijan Milić, poznat i kao redatelj HRT-ova ratnoga filma “Broj 55”. Snimanje je počelo u zimskim uvjetima kako bi se dočarao proboj Hrvatske vojske i inženjerije preko Dinare. I dok se većina veselila snimanju, produkcija je jedva pronašla statiste koji u filmu glume četnike. – Otkako su Feničani izmislili novac, to se i tako rješava. Ide nekako, ali nije im drago staviti šubaru na glavu – objasnio je redatelj Antun Vrdoljak. >>Višnjić: Htio bih da Gotovina nakon što pogleda film kaže 'Odlično je to napravio' >>Višnjić otkrio koju povijesnu scenu snimaju o Gotovini