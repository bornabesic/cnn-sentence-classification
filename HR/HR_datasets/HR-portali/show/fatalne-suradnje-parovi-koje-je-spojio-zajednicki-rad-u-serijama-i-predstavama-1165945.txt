Posljednjih tjedana sve se češće može čuti da je završena još jedna glumačko-ljubavna veza, ona zagrebačkog glumca Janka Popovića Volarića i njegove beogradske kolegice Tijane Pečenčić. – Nemam komentara – kratak je bio glumac za Story koji glasine o prekidu time nije potvrdio, ali ni negirao. Nisu se viđali po mjesec dana Navodno je situacija komplicirana, čemu su pridonijeli njihovi projektima bogati poslovni rasporedi, ali i to što romansu održavaju na relaciji Zagreb – Beograd. – To je klasična glumačka priča. Vezani smo uz naše krugove i struku, zeznuto je kad je o posvećenosti riječ. Tijana je ljetos snimala seriju i film u Beogradu pa se nismo viđali, a sad je u Zagrebu, ali ja radim i po cijele sam dane vani. Ne vidimo se po mjesec dana i to je loše, ali onda drukčije cijenimo zajedničko vrijeme – rekao je Janko potkraj siječnja i otkrio bi li se preselio u njezin rodni grad. – Teško mi je reći bih li se preselio u Beograd jer su mi ovdje sin i majka. Idem ovdje-ondje i sad mi se zaredalo nekoliko mjeseci kontinuiranog rada bez slobodnog dana pa nisam mogao ići, ali Tijana je došla u Zagreb. To su stalna kombiniranja, ali vezan sam uza Zagreb i teško bi mi bilo živjeti negdje drugdje – rekao je. Na premijeri predstave “Igra u dvoje” potkraj siječnja, 37-godišnjak i njegova sedam godina mlađa djevojka posljednji su put pozirali fotografima, a mjesec dana poslije Tijana nije popratila premijeru predstave “Aladin i čarobna svjetiljka”, na kojoj je Janko radio u Zagrebačkom kazalištu lutaka. Dvoje glumaca posao je spojio prije dvije godine, kada su provodili sate na setu dramske serije “Kud puklo da puklo”. Isprva ih je povezivalo prijateljstvo, ali da je ono preraslo u nešto puno više bilo je jasno svima koji su došli na otvorenje. – Zahvaljujući publici snima se i druga sezona serije “Kud puklo da puklo” pa će Tijana još devet mjeseci biti u Zagrebu. Ova posljednja dva i pol mjeseca borili smo se da budemo što više zajedno. Ona sad dolazi u Zagreb pa će nam auti malo odahnuti od prelaženja silnih kilometara – govorio je tada Janko. Njegova izabranica pak lani je neodređeno kazala za Blic: – Još ne mogu znati je li Janko ljubav mog života. Dogodilo nam se nešto veliko i to me danas čini sretnom.  Janko i Tijana nisu jedini par koji je spojio posao, i ovi parovi su se zaljubili tijekom snimanja serija i rada na kazališnim predstavama. Helena Minić i Dalibor Matanić zaljubili su se dok su pripremali predstavu “Thelma i Louise”. Bilo je fatalno pa su oboje prekinuli duge veze i vjenčali se 2014. godine u Istri.  Jelena Perčin i Momčilo Otašević, dubrovkinja i crnogorski glumac zbližili su se na setu serije “Kud puklo da puklo”. Vezu nikada nisu željeli komentirati, a pukla je navodno zbog udaljenosti i razdvojenosti. Jelena Veljača i Janko Popović Volarić zaljubili su se radeći seriju “Ponos Ratkayevih”, oženili su se 2009. i tri godine bili u braku. Nakon rastave ona se zaljubila u Dražena Čučeka dok su radili predstavu “Prava stvar”, a vjenčali su se 2015. Bojana Gregorić-Vejzović i Enes Vejzović nedavno su proslavili 11. godišnjicu harmoničnog braka u kojem su dobili dvoje djece, a i njih je spojila gluma. Zaljubili su se radeći na predstavi “Popcorn”. >>Jelena Veljača: Lenini prvi koraci praćeni vriskom i smijehom 