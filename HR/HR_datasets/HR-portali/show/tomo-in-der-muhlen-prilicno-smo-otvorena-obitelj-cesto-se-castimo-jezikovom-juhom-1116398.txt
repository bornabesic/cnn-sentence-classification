Uspješan DJ, producent i poduzetnik svjetskoga glasa, Tomo in der Mühlen osvojio je gledatelje osebujnom pojavom u showu “Tvoje lice zvuči poznato” Nove TV, gdje se već treću godinu zabavlja i kad se kamere ugase. Zahvaljujući svojoj uspješnoj međunarodnoj tvrtki, često putuje, a miran je samo kada kroti valove surferskom daskom. Danas počinje nova sezona showa “Tvoje lice zvuči poznato”, treći ste put u užarenom VIP stolcu žirija... – Da, još me nisu izbacili, čini se da nisam tako grozan. Možemo li očekivati neočekivano? – U ovakvom showu uvijek treba očekivati neočekivano. Drago mi je da se i ove godine okupila odlična ekipa i da je atmosfera pozitivno napeta. Sandra Bagarić i vi u showu kao da sjedite zajedno u školskoj klupi. Je li se između vas rodilo pravo prijateljstvo? – Zbližili smo se već prvog dana prve sezone, uistinu uživam raditi s njom. Odlično se zabavljamo i kada se kamere ugase jer je Sandra vrlo pozitivna osoba. Iz prve ste ruke shvatili koliki je trud potreban da bi kandidati iznijeli transformaciju. Koliko strpljenja treba imati da se preobrazite u nekoga? – Svake sezone i žiri se upusti u tu avanturu, tako da smo svjesni koliko je to teško. Publika je ponekad nemilosrdna, pogotovo u internetskim komentarima, jer nisu svjesni koliko je potrebno truda i napora da natjecatelji izvedu zadatke. Pritom imaju samo tjedan dana za pripreme, što su originalni izvođači koje imitiraju vježbali mjesecima. Bih li se upustio u takvo što, ovisi o mojim ostalim obvezama jer ovaj show zahtijeva stopostotni angažmana. Ali, u svakom slučaju, puno je lakše kritizirati i dijeliti “pametne” savjete. Vaše lice na televiziji gledateljima je osvježenje, koliko vam je plaćenih rundi i novih poznanstava donio ovaj televizijski angažman? – Zapravo nisam ni razmišljao da bih se time bavio. Bio sam dio produkcijskog tima kada su me kreativna producentica showa Gordana Čorapina Kojundžić i direktorica produkcije Nove TV Sanja Tucman predložile za člana žirija. Nadam se da je razlog tomu bilo moje dugogodišnje iskustvo u zabavnoj industriji, a ne izgled, ali to morate pitati njih. Uspješan ste DJ, producent i poduzetnik, radite sa svjetskim redateljima i producentima. Je li istina da su zapravo uspješni ljudi i najjednostavniji? – Danas su uspješni ljudi uglavnom “luđaci” koji su sami morali proći sve zapreke kao i ostali umjetnici, samo s tom razlikom da su na kraju uspjeli. To, naravno, jako utječe na karakter, ali i izoštrava um. Uspješni ljudi znaju točno što žele pa je jednostavnije s njima. S druge strane, ne treba zaboraviti da imaju jednake probleme kao i obični smrtnici. Unatoč velikim poslovnim uspjesima, obitelj vam je na prvome mjestu. Kako kćeri Tarra i Maya doživljavaju očev uspjeh, idu li vašim stopama ili su se odlučile za nešto sasvim drukčije? – Obitelj je temelj svega, ali ujedno i kompas. Mogu biti najuspješniji na svijetu, ali kada dođem kući, to ništa ne znači. Prilično smo otvorena obitelj pa, ako netko od nas zasluži jezikovu juhu, dobije ju. Maya i Tarra vrlo su ponosne na mene. Moja je supruga to najbolje objasnila: – Tomo je uvijek bio zvijezda, samo drugi to nisu znali. Među prvima ste imali studio za snimanje u Zagrebu, otvorili CD shop, vodili kultni Kulušić, poslije ste pokrenuli uspješan posao u Americi. Jeste li oduvijek imali nos za biznis? – Odmalena su me odgajali da sam moram zaraditi svoj novac. Cijeli se život bavim glazbom, ali vrlo sam rano odlučio da ću biti iskren u svemu što stvaram, a ne da potreba za novcem utječe na moje stvaralaštvo. Odlučio sam tako razdvojiti umjetnički i poslovni dio svog života. Sa suprugom sam stvorio IDM Music, koji je vrlo uspješan. Sada ne ovisim o stvaralaštvu, imam slobodu i vremena biti kreativan, jer danas se svaki uspješan posao temelji upravo na kreativnosti. Jeste li ikada obavljali uredski posao? – Kao klinac radio sam svašta. Od fotokopiranja, konobarenja do poslova autolimara, industrijskog vrtlara, a sa šesnaest sam godina imao prvu tvrtku. Do preseljenja u New York uvijek sam radio za sebe. U New York sam radio dvije godine za Rudy’s Music, koji je u to doba bio jedan od najboljih proizvođača gitara, ali i najbolja trgovina. Ondje sam upoznao mnogo glazbenih zvijezda, što mi je poslije pomoglo i u mom poslu. Nekima je seljenje jedan od najstresnijih događaja u životu, no ne i vama. Postoji informacija da ste se selili više od petnaest puta. Živjeli ste u Njemačkoj, New Yorku, Zagrebu, volite i Omiš... Gdje vam je dom? – Naša je obitelj nemirna pa nam seljenje nikada nije bilo problem, dapače, kao da nam nešto ne da mira pa svake dvije godine počinjemo razmišljati kamo ćemo dalje. Teško je reći gdje nam je dom jer Tarra se vratila u New York, studira ples i našla je super posao, Maya jako voli Zagreb, u Nizozemskoj je obitelj supruge Miriam, a prijatelji su u Rimu. Više-manje smo na relaciji New York – Zagreb. Volite li urbanu ili ruralnu sredinu? Dosadi li vam ikada ubrzan ritam? Više volim urbanu sredinu. Sigurnije se osjećam u najzloglasnijoj četvrti u New Yorku nego u šumi. Ponekad, priznajem, sanjam o prirodi, ali kada dođem nekamo gdje je sve potpuno opušteno, postanem nervozan. Jedina iznimka je sport. Ako mogu cijeli dan surfati, onda se mogu opustiti i biti “normalan”. Nakon što ste napravili dobar posao u Americi, razvili ste biznis s IDM Music, međunarodnom tvrtkom za autorska prava u Hrvatskoj, Sloveniji, Srbiji i Italiji, koja se proširila i na poljsko tržište, a upravo je završen i prvi posao u Dubaiju. Volite li što radite svuda po svijetu? – IDM postoji dulje od 25 godina i uspješno posluje pa je internacionalizacija posla logična stvar. U međuvremenu smo proširili poslovanje i u Mađarskoj, Češkoj, Slovačkoj Rumunjskoj, Bugarskoj. Imamo partnere u svim važnim državama. Odlično je raditi na različitim lokacijama jer svaka je zemlja drukčija i sve je to put učenja i proširivanja znanja. Zanimaju li vas druge kulture, usvajate li ono što vam se sviđa? – Apsolutno, danas svijet više nije jedna kultura, nego mješavina kultura, religija i nacionalnosti. Nijedna kultura više nije dominantna, svaka ima prednosti i mane, a na nama je da uzmemo ono najbolje. Sa suprugom ste 22 godine, u čemu je tajna vašeg uspješnog i čvrstog braka? – Miriam i ja smo dominantne osobe, tako da nema šefa u našem odnosu, među nama je sve stopostotna ljubav, svađa, ali ono najvažnije je: potpuna iskrenost i povjerenje. Jedno smo drugom najbolji prijatelji i najveći kritičari.• 