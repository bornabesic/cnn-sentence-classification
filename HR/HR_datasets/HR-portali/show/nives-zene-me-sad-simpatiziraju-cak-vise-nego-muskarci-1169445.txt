Na domaćoj glazbenoj sceni pojavila se prije 20 godina, no istinska miljenica publike Nives Celzijus postala je tek posljednjih mjesec dana. Kada se kao natjecateljica pojavila u showu Nove TV “Tvoje lice zvuči poznato”, gledatelji kao da su otkrili njezino drugo lice. Jedna od najseksepilnijih Hrvatica odjednom se u njihovim očima iz koketne, skandalima sklone crnke prometnula u jednostavnu ženu koja se odlično zna našaliti i na vlastiti račun. – Sretna sam što se promijenila percepcija javnosti. Ne vidim to samo po komentarima, nego i po tome što su mi počeli prilaziti. Zaustavljaju me i imaju potrebu reći: “Imao sam predrasude, ali ti si prekrasna” – kaže Nives. Kada je riječ o predrasudama koje imaju o njoj, smatra da je najveća ipak ona da nije talentirana. – Komentirali su kakve su to pjesmice, što ja uopće znam, samo se naslikavam za društvene mreže, misle da ništa ne radim, da ne obavljam kućanske poslove... A kada shvate da imaš neki talent, odjednom ti se priznaje i sve ostalo – kaže Nives dodajući da joj se čini da je žene sada simpatiziraju čak i više nego muškarci. – Oni su sada vidjeli moju drugu stranu koja im nije toliko privlačna – ističe pjevačica i spisateljica otkrivajući da trenutačno u njezinu životu nema nove ljubavi. – Ne mogu reći da mi netko posebno “ulijeće” ili da se trudi. Vjerojatno i nema priliku. Ne bih mogla ući u vezu samo tako. Rađa se neka prisnost, stvaraju se prijateljstva, ali više od toga teško. A i djeca mi ne daju – iskrena je Zagrepčanka koja se nakon devet godina braka, 2014., razvela od bivšeg nogometaša Dine Drpića s kojim ima kćer Taishu i sina Leonea. Kada oboje imaju obveza, Nives u pomoć oko djece uskače mama Mira. – Svatko odradi dio posla. Dino i ja se dogovaramo, ovisno o tome koliko tko ima posla, prilagođavamo se. Trenutačno sam jako zauzeta pa je on više s djecom, obavlja dio oko zadaća, odlazi na informacije... – kaže Nives koja uživa u transformacijama u showu “Tvoje lice zvuči poznato”. – Najkompliciranije je uskočiti u žensku ulogu jer se najteže odvojiti od same sebe. Najteža mi je možda bila Shakira jer je trebalo pohvatati njezin “knedlasti” glas, učiti riječi na španjolskom i engleskom i u sve to uklopiti energičan ples – kaže. Unatoč pozitivnim ocjenama, pisalo se da joj članovi žirija nisu pretjerano naklonjeni. – Ja to ne primjećujem. Neki komentiraju da me Goran Navojec ne voli, no ja s njegove strane nisam primijetila ni postojanje ni nedostatak ljubavi. Sretna sam što od kolega dobivam puno bodova, od Jelene Rozge i Zorice Kondže dobila sam 12, od Damira Kedže, Jacquesa Houdeka i Baby Dooksa 10. To mi je najveći kompliment – smatra. Ni njezin glumački angažman u osječkom HNK, u kojem je sudjelovala u predstavi “Vitez slavonske ravni”, nisu svi dočekali s oduševljenjem. No i taj put pokazala je da se odlično snalazi na sceni. Iako joj se i svijet glume jako sviđa, glazba joj je i dalje primarna. – Volim taj način rada, omogućuje mi da sam tijekom tjedna posvećena djeci, kod kuće sam s njima i obavljam sve vezano za njih, a vikendom imam koncerte. Glazba mi omogućuje dobar život, nemam glavobolju zbog financija i računa – iskrena je Nives koja je posljednji singl “Kukulele” objavila lani u prosincu, a trenutačno radi na svojoj novoj pjesmi.     