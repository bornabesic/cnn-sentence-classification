Pod utjecajem alkohola Mladen Grdović je u noći sa srijede na četvrtak skrivio prometnu nesreću u Zadru. Kako javlja Zadarski list, pjevaču su ovaj put izmjerili 3,6 promila alkohola u krvi. U takvom stanju Grdović je upravljao Jaguarom zadarskih registarskih oznaka i zbog neprilagođene brzine prednjom lijevom bočnom stranom vozila udario u ogradni betonski zid jednoga dvorišta u ulici Denisa Bajla u Arbanasima. Kako Zadarski list doznaje, 58-godišnji pjevač zadobio je lakše tjelesne ozljede i nakon pregleda liječnika u Općoj bolnici Zadar pušten je na kućnu njegu. Grdoviću slijedi optužni prijedlog za izazivanje prometne nesreće. Nažalost, ovo nije prvi put da u pijanom stanju upravlja vozilom niti je prvi put da je skrivio prometnu nesreću. Zadarska policija ga je dosad čak pet puta uhvatila u vožnji pod utjecajem alkohola. Zadnji put se to dogodilo lani u ožujku kada je svojim Mercedesom izletio na nogostup i oštetio još jedno vozilo. 