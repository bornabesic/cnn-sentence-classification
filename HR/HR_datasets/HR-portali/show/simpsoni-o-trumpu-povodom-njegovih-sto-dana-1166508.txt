Animirana serija "Simpsoni" dohvatila se Donalda Trumpa u video-snimci o 100 prvih dana njegova predsjedničkog mandata u kojoj se hvali da je povećao broj svojih pristaša na Twitteru te smanjio hendikep u golfu. Osamdeset četiri sekunde objavljene na Twitteru animirane satirične serije tv postaje Fox daju naslutiti kakva će biti epizoda na programu u nedjelju koja ističe da je 6,8 posto mandata Donalda Trumpa u Bijeloj kući već proteklo. Već pogledana približno pet milijuna puta na YouTubeu u petak, video-snimka počinje u Bijeloj kući za olujne noći gdje se može vidjeti glasnogovornika Seana Spicera obješena u novinarskoj sobi s natpisom "dajem ostavku" oko vrata. "Neću ga zamijeniti!", više predsjednikova savjetnica Kellyanne Conway u bijegu nakon otkrića leša. Za to vrijeme Trump sjedi u krevetu u ružičastoj pidžami sa smartphoneom u ruci te "Vodičem po Floridi za samo 10 milijuna dolara na dan" pored sebe.   "Sto dana na položaju, a toliko sam toga ostvario. Smanjio sam hendikep u golfu, na Twitteru imam 700 sljedbenika više", nabraja on. Simpsoni koji su osvojili 32 nagrade Emmy i predvidjeli da će Trumpa izabrati za predsjednika još 2000. došli su do kraja 28. sezone. Legendarna serija trebala bi se zadržati na malim ekranima najmanje do 30. sezone. 