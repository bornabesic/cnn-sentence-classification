U intervjuu kojeg je nedavno dao glede ponovne objave svojeg filma 'Željezni div', redatelj Brad Bird otkrio je i neke zanimljive detalje o nastavku 'Izbavitelja'. Prisjetimo se, 'Izbavitelji' su Pixarov animirani film iz 2004. godine, kojeg mnogi smatraju jednim od najboljih superherojskih filmova svih vremena. Redatelj je potvrdio da je nastavak i te kako i dalje u planu. - Aktivno napreduje i uzbuđeni smo zbog toga. Pokušavamo film odvesti prema novom smjeru - izjavio je redatelj. Kasnije je malo objasnio što je točno mislio pod novim smjerom. - Nadamo se da su to isti likovi i ugođaj, ali da će ići u novom smjeru. To je u stvari problem s nastavcima. Ponavljaš se, ali se ne smiješ ponavljati - objasnio je Bird. O vremenu u koje će biti smješteni 'Izbavitelji 2' nije puno rekao, no neke stvari se ipak mogu naslutiti. 'Izbavitelji' su smješteni u neke kvazi '60. godine prošlog stoljeća, tako da istinski nije problem priču pomaknuti samo deset godina unaprijed, kada su svi dječji likovi napredovali od djece do odraslih ljudi, dok su odrasli samo malo ostarjeli. Mr. Izbavitelj i Elastika mogli bi biti djed i baka, jer njihova djeca bi bila dovoljno stara. Jasno, postali bi djed i baka posve novoj generaciji superjunaka. Stoga, priča ima kamo ići. A kako je objavljen i datum izlaska nastavka, 21. lipnja 2019. godine, mi ćemo se nadati da će taj datum biti ispoštovan. A dok čekamo 'Izbavitelje 2', razveselit će nas animirani filmovi 'Rode' te 'Pjevajte s nama', koji u kina stižu tijekom nadolazeće jeseni odnosno zime. Tema: FILM 