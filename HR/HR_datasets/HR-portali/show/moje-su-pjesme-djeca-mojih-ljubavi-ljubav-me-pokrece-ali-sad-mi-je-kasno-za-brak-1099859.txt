Ovih dana očekuje se izlazak ljetne kompilacije “Croatian Summer by Alka” sa singlovima posljednjih deset godina Alke Vuice (55). Naći će se tu pjesme “Ženska posada”, “Croatian summer” i “Hitna pomoć”. Tim povodom kaže da je stilski ostala dosljedna sebi i da ćemo morati još malo pričekati neku novu Alku, ali album ipak donosi i jednu za nju netipičnu pjesmu. Riječ je o singlu “Boje Croatije”, za koji će uskoro snimiti i spot, a posvetila ju je svima koji su otišli iz Hrvatske trbuhom za kruhom. – Jako me pogađa situacija u zemlji i sve što prolazimo, a naročito taj strašan odljev i odlazak mladih. Zemlja u kojoj mladi ne vide svoju budućnost ni ne može imati budućnosti – objašnjava Alka što ju je potaknulo na pjesmu takve tematike. – Strašno je to da danas mladi odlaze kao naši djedovi i bake. Jedina je razlika od tada u stihu: “Lako ćeš me naći, imaš internet”. Zar to nije užasno? – navodi pjevačica. Ipak, iako pripada generaciji kojoj od rođenja govore da će biti bolje, nikad se nije odlučila za odlazak. – Ne mogu reći da žalim što u mladosti nisam otišla u inozemstvo, ali pretpostavljam da bi mi život vjerojatno drukčije izgledao. Ja sam pjesnikinja, a pjesnici su vezani za svoj jezik – objašnjava Alka svoj razlog ostanka. Osim jezika i pjevanja, uz Zagreb je veže i sin Arian koji, iako je studirao u Londonu, nikad nije odlučio otići iz Hrvatske: – Često odlazi tati u Pariz, ali svoj život želi graditi ovdje. Vezan je za Zagreb i Hrvatsku – govori Alka. Sa sinom je povezuje i glazba. Žanrovski su u različitim vodama, no puno razgovaraju o glazbi. – Zadivljena sam njegovim znanjem o produkciji, o današnjoj glazbi zna mnogo više od mene – objašnjava pjevačica. Iako bi se očekivalo da ga savjetuje majka s dugogodišnjom karijerom, prepustila mu je da sam bira svoj put. Ipak, majčino mišljenje puno mu znači. Pišem isključivo noću Kada je savjet potreban njoj, ne ustručava se pitati okolinu. – Pitam svoje prijatelje što misle o nekoj pjesmi, naročito suradnike. Ali onda mi moj dragi prijatelj Zrinko Tutić odvrati: “Vuica, ti samo trošiš tuđe vrijeme, uvijek pitaš, pa opet napraviš po svome” – uz smijeh objašnjava. Inspiracija je ta koja je vodi u stvaralaštvu o čemu dodaje: – Jako je važna i još uvijek u nju vjerujem više nego u išta drugo. Prave pjesme uvijek su negdje i same dođu, a ja ih samo zapišem – kaže. Inspiraciju pronalazi svugdje, a posebno joj pomaže depresivna pjesnička priroda koju ne pokazuje u javnosti i koja se očituje isključivo u njezinoj poeziji. – Pokreće me unutarnji svijet, a impulse mi daje ono što me rastužuje, ljuti, usrećuje – govori Alka o svojoj motivaciji. Također, vrlo su joj važni i njezini rituali:– Volim popiti prvu kavu u krevetu, pročitati nešto, polako se razbuditi, pisati noću dok grad spava, a ja bdijem…– opisuje svoj dan. Kao i većini pjesnika, ljubav je ta koja je pokreće:  – Sve su moje pjesme djeca mojih ljubavi – priznaje pjevačica. Veliku ulogu tu ima i Zlatko Arslanagić, njezina srodna duša. – Zlatko je moj divan prijatelj, partner u smijehu, razumijevanju života, sreće, tuge, čovjek s kojim mogu sve podijeliti – opisuje Alka njihov odnos, ali i naglašava da vjeruje u snagu i svih ostalih ljubavi: – Srodne su duše i naši prijatelji koje biramo u životu i koji nisu uz nas vezani rodbinski, seksualno ni ljubavno, a opet postoji beskrajna vezanost za njih. Ipak, bez obzira na to što Zlatka smatra čovjekom svog života, s njim ne planira pred oltar. Uz smijeh dodaje da je u njezinim godinama prekasno za udaju, ali da joj to nikad nije ni bila velika želja: – Sklapanje braka ionako je ugovor, ekonomska zajednica s pravima i obvezama. Ljubav nema ništa s tim – objašnjava Alka svoju viziju braka. Ovo ljeto u planu im je putovanje u Grčku. – Što sam starija, sve više volim istraživati i ići u nepoznato. Grčku obožavam, a još nisam bila na Santoriniju, koji me privlači poput bajke – otkriva Alka jedno od svojih ljetnih odredišta, u čijim će skrivenim uvalama uživati daleko od očiju paparazza. Iako je nedavno izjavila da nema problema s kupanjem u toplessu, ipak radije bira skrivene plaže. – Ne volim se izlagati takvim situacijama pa više volim osamljene uvale, zato najviše volim biti na brodu – opisuje idealno ljetovanje. Ipak, većinu ljeta provest će u Zagrebu. – Posljednjih nekoliko godina volim što duže ostati u Zagrebu, ne prijaju mi gužve na moru, a kod kuće imam stalno nekog posla. Volim u miru pisati ljeti, fali mi samo bazen u vrtu – govori Alka, no ne isključuje posjet Jadranu, gdje će se moći baviti još jednom omiljenom aktivnošću, plivanjem: Jako me pogađa odlazak mladih iz zemlje. Zemlja u kojoj mladi ne vide svoju budućnost ni ne može imati budućnost Alka Vuica – Uvijek odem malo u Istru, na Brijune, ponekad na Hvar. Malo pjevam, malo se odmaram – govori Alka, ali i kaže da upravo obveze diktiraju kako će joj ljeto izgledati. Ljude procjenjujem po bojama Ne padaju joj teško jer voli ono što radi. Iako, roditelji su za nju imali drukčiji plan: – Htjeli su neko sigurnije zanimanje za mene, ali teško je ne biti ono što jesi – govori Alka. Osim s njenim specifičnim glasom, javnost je često povezuje i sa šarenilom boja odjeće koje su odraz njezina karaktera. – Volim se igrati, obožavam boje, maštovitost, na kraju krajeva, prirodu. Zamislite da su stabla crna, nebo sivo i trava smeđa i da nas samo to okružuje, a da su svi cvjetovi bijeli! Kakav bi užasan svijet to bio – opisuje svoj odnos prema prirodi, ali navodi da, bez obzira na to što ne voli uštogljenost, sivilo i uniformiranost, poštuje “dress code” ovisno o prigodi. Po izboru boja, uređenja, odijevanja ili hrane pjevačica čak procjenjuje i ljude: – Svoju kuću aranžiram prema godišnjim dobima. Volim da mi je ugodno oku i toplo oko srca u mom domu. Ne bih mogla živjeti u asketskom prostoru ili u salonu dizajniranog namještaja i odjeće bez svoje osobnosti. Kad vidite kako je netko uredio kuću ili kako se odijeva, to puno govori o njegovoj prirodi – objašnjava pjevačica te dodaje anegdotu iz prošlosti: – Kad smo se tek upoznali, moj me Zlatko dok sam kupovala neke sandale u tri boje pitao: “Je l’ tebi neko radio u cirkusu?” Plakala sam od smijeha. On tada nije znao da sam ja kao dijete jedino žalila za time što moji roditelji nemaju cirkus ili bar lunapark, takav mi se život činio najljepšim na svijetu. >> 'Odluka o odlasku lakše se donosi kad shvatiš da te vani više cijene i da tamo brže napreduješ' 