Slavni Halid Bešlić već gotovo četrdeset godina svoju publiku baca u delirij kakav može izazvati jedino pravi bosanski melos iz srca i glasa jednog od najvećih estradnih umjetnika s ovih prostora. Sada će u izvedbi ove istinske megahit-zvijezde uživati i Varaždinci, i to na glazbenom spektaklu koji će se 16. travnja održati u Areni Varaždin. Bešlić je uoči koncerta dao intervju za Hamar mediju, otkrivši između ostalog kada stiže novi album i kakvu glazbu sluša privatno. Vaši su koncerti u Varaždinskoj, kao uostalom i u drugim arenama, obično rasprodani. U čemu je po vama tajna vaše ogromne popularnosti? „Tajna“ je u mojim pjesmama koje ljudi vole i koje vole pjevati zajedno sa mnom. Ta zajednička emocija je, vjerujem, nešto ljude iznova privlači da dođu na koncert. Nastupate već 4 desetljeća no vašu glazbu sluša mnogo mladih ljudi. Kako uspijevate iznova osvojiti i mlade generacije? Pjesme koje pjevam vjerojatno su bliske i mlađim generacijama. Ljubav je univerzalna tema, svi volimo i patimo, i mladi i stari. Nekad sam više pjevao narodnu glazbu a danas bi to što pjevam nazvao etno-pop pa je i to možda razlog. Koju ulogu sevdah ima u vašoj glazbi? Temelj. Sevdah je temelj mojih osjećaja i ja sam ponikao na sevdahu, a pjesme koje danas pjevam mirišu na sevdah. Kada možemo očekivati vaš novi album? Hoće li prije njega izaći još koji novi singl? Vjerojatno će izaći još jedan novi singl, a novi album, ako Bog da, izlazi krajem godine. Kako u vašem slučaju nastaju nove pjesme? Kako ih odabirete? Uvijek se služim svojim instinktom i uvijek se ja pitam zadnji. Dobijem veliki broj pjesama, dobrih i manje dobrih, al nekako sam procjenjujem što je baš za mene. Postoji dobra pjesma i pjevač za nju. Ako se to dvoje poklopi onda imate pravi hit. Cesaricu je mogao otpjevati samo Oliver da bi postala to što je.    Kako bi opisali svojih 40 godina na glazbenoj sceni? Još se niste umorili? Kad se okrenem iza sebe, kao da je to sve jučer bilo. Brzo je prošlo, bilo je dobro, bilo je i teških dana ali sve u svemu, prezadovoljan sam. Umorniji jesam, manje nastupam, ali pjevat ću dok god budem mogao. Je li teško uvijek iznova izvoditi pjesme koje zahtijevaju toliko puno emocija i od kojih publika toliko puno očekuje? Pa, jeste teško ponekad, ali kad se pojaviš pred publikom i počneš pjevati i osjetiš tu emociju s njihove strane, sve to zaboraviš i jednostavno možeš sve. Mislim da i publika to vidi i trudim ih se zamarati jedino pjesmom. Znači, malo priče i puno pjesme. Kakvu glazbu privatno slušate? Pratite li neke nove mlade glazbenike? Imate li možda savjet za neke mlade izvođače kojima ste zor? Kako sam već rekao, na sevdahu sam ponikao, ali slušam i pratim sve vrste glazbe. Mladi glazbenici su uvijek oni koji donose nešto novo i svježe, fleksibilniji su. Mi stariji se malo teže prilagođavamo novijim trendovima i treba nam više vremena da prihvatimo novo ili da se odlučimo mijenjati nešto na svojoj glazbi. Mladima bi dao savjet da ono što osjećaju govore kroz glazbu, bitno je da se osjeti emocija i poruka u pjesmi, neovisno o kojoj vrsti glazbe se radi. >> Halid Bešlić: Nabavio sam traku za trčanje i sad imam puno više energije >> Halid Bešlić: Svaku priliku koristim  za druženje s unučićima