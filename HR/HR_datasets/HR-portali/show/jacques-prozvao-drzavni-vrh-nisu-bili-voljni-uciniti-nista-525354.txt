Jacques Houdek iz Kijeva se vratio pun dojmova. Najviše ga je smetao mali broj bodova stručnih žirija europskih zemalja, no nije ga začudilo jer se, kaže, radi o političkoj igri. Izrazio je zahvalnost publici koja mu je mahom dodjeljivala visoke bodove te obožavateljima koji su ga podržavali tijekom cijelog procesa. Pjevač se sada u objavi na Facebooku obrušio na državni vrh koji mu, smatra, nije dao podršku kada mu je najviše trebala. Jacques se požalio da mu predsjednica mjesecima nije odgovarala na e-mail.  - Kad smo konačno dobili odgovor njena Ureda, tri tjedna uoči odlaska u Kijev - kako nažalost nema vremena primiti nas i kako nam želi svu sreću. Ovdje Predsjednica nije odbila primiti mene, Jacquesa, već je odbila pomoći hrvatskome predstavniku uoči natjecanja koje prati 200 milijuna gledatelja diljem svijeta. Upravo je Eurosong državama poput Hrvatske jedini pravi prozor u svijet! - piše razočarani Houdek koji je primijetio da Kolinda 'ovih dana obilazi modne revije' i puno ulaže u svoj izgled, iako se s predstavnikom Hrvatske za Eurosong nije stigla naći. S njenom podrškom, smatra pjevač, uspjeh Hrvatske bi bio daleko veći.  Jacquesu se zamjerio i premijer Plenković od kojeg nije dobio nikakav odgovor, kao ni od gradonačelnika Milana Bandića.  - Nisu bili voljni, nisu učinili ništa za Hrvatsku na Eurosongu, pa čak ni odgovorili na mailove u kojima ih molimo za pomoć. Pa onda zamislite, dragi ljudi, ako svi oni nisu smatrali da je potrebno odgovoriti na mail hrvatskome predstavniku na najvećem svjetskom glazbenom natjecanju i pokušati pomoći svojoj Hrvatskoj (a kunu se u ljubav prema domovini), kako onda uopće dobiti odgovor, pomoć, podršku i rješenje bilo kojeg problema naših građana? Oni bi tu trebali biti zbog nas. Zaboravili su na to... Zaboravili su da su na svojim pozicijama radi nas... Razmislite zato hoćete li se vi sjetiti njih prilikom izbora - piše Houdek.  Pjevač napominje da je 'smiren' jer je rekao istinu i ne boji se ničega.  - Ponosan sam na sve vas, na Hrvate i Hrvatsku, jer smo skupa i jer se ne damo! Zaista me najviše od svega razveselilo zajedništvo i prijateljsko ozračje koje smo osjetili sve do Kijeva - dodao je Jacques koji je, ističe, ponosan na pjesmu 'My Friend' i nastup koji je privukao pozornost cijeloga svijeta.  - Najveća je nagrada, i meni i mome timu, kada čujemo da smo hrvatskome narodu vratili ponos, dostojanstvo, zajedništvo, sve ono što su im ti isti političari oduzeli - zaključio je Jacques.