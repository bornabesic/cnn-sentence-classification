Nakon četiri i pol godine života u Izraelu Edo Maajka vratio se s obitelji u Zagreb, ponovno okupio bend, a poslije lanjskog singla “No pasaran” kojim vidovnjački ili tek logički secira realnost buđenja fašizma i najavljuje svoj novi album, idućih dana izdaje i novi singl i spot za pjesmu “Ne mogu disat”. I to ljubavne tematike. U kuknjavi ničeg novog – Kad sam se vratio u Zagreb, složio sam novi bend i opet uspio dobiti nevjerojatnu kombinaciju ljudi. A ta pjesma je prva stvar koju smo složili na probama. U pitanju je čudna ljubavna pjesma u kojoj ima i dosta kukanja i socijale, ali je jako iskrena i meni se jako sviđa. Miro Vidović je završio miks i mastering, a snimili smo i spot s Darijem Lonjakom. Dobro smo se našli. To je neki novi Edo i jedva čekam čuti reakcije publike – kaže iskreno pa, kad već spominje kuknjavu, pitamo ga je li po povratku u Hrvatsku primijetio neku novu vrstu kuknjave koja se proširila među stanovnicima za njegova odsustva? – Nema ništa novo. Samo primjećujem da se ljudi više iseljavaju nego prije. Ranije su time samo prijetili, a sada se iseljavaju. Otišlo mi je puno prijatelja trbuhom za kruhom i to je tužno. Teška su vremena – veli. Njemu osobno od života u Izraelu nedostaje samo toplo vrijeme. O razlozima odlaska ne govori, najvažnije je da je obitelj na okupu. – Ne mogu disati kad mi nema žene kraj mene, tada mi je jako teško. Već nakon tjedan dana bez nje i obitelji pretvorim se u lošu osobu. Uglavnom, ovaj naš dolazak u Zagreb nije neka definitivna odluka, kao što nije ni ništa u životu. Nadam se da će nam biti super, a tko zna gdje ćemo završiti. Trenutačno financijski ovisimo o meni dok ne sredimo status moje supruge Lilach i onda će biti bolje. Pokušavam što više svirati. A cure su se super snašle. Starija May ide na fakultet i uči web-dizajn, a petogodišnja Jasmin pjeva Arethu Franklin, dere se stalno i prava je – kaže ponosni tata. U već spomenutom singlu “No pasaran” Edo pjeva: Miriše fašizam u zraku, osjeća se ono. Ono, milu im majku, i svi su u strahu.. Osjeti se svuda opet, care širom Europe. Hoće punim da prođe – budi svjetlo u mraku”, a godinu dana kasnije i sam još ne vjeruje, kaže, da je u Americi na vlasti Donald Trump. – Nitko nije očekivao tu pobjedu. Ja nisam. Nisam mogao vjerovati da će u Americi proći takvi spinovi, to će se sada odraziti na sve druge zemlje. Čitao sam sjajnu kolumnu Aleksandra Hemona koju je objavio u Americi u kojoj fino objašnjava taj njegov utjecaj koji je takav da desničari jedva čekaju izaći i tući ljevičare, a ljevičari jedva čekaju to isto, kao neko buđenje agresije... Ta njegova pobjeda donijela je povratak bijesa, ludila i idiotizma. Njegovi su postupci strašni, ne znam s kim bih ga usporedio. Kao neka mješavina Keruma i ultradesnice. On je nešto novo što je u svijetu probudilo nešto staro i loše. Barem po meni. A fašizam toliko već ulazi u društvo da imam osjećaj da će neke stvari, nažalost, postajati normalne, trebat će nam puno vremena da se vratimo na stvari koje sada gubimo – kaže čovjek koji osobno ne spada ni u kakve religijske ili nacionalne ladice, a takvom pojedincu nije lako. – Biti takav je teško svugdje u svijetu. Ja sam navikao da je kod nas to tako oduvijek, pogotovo od zadnjeg rata. Ako nisi uz većinu, nadrapao si. To je glupost i ne mogu se nikako naći u većini. A i glazbeno furam svoje. Ako se ljudima nešto sviđa, svidjet će im se, i nemam ništa protiv mainstreama u glazbi, ali imam protiv nepuštanja drugih vrsta glazbe ni na jednom mediju. Mediji se ne bave vrstama glazbe koje nadilaze pop. Bio sam baš na svirci Chuija i HRT jazz orkestra i iznenadio se vidjevši na koncertu 300 ljudi. Ne zvuči puno, ali bude toplo oko srca – veli Edo pa se vraća na novi spot koji idućih dana izlazi na YouTubeu, zavrtjet će ga i MTV, a potom će 18. ožujka na koncertu u Tvornici kulture provjeriti i je li ga “publika zaboravila”. – E to će biti pravi test da vidim na čemu sam! Ali bit će ludilo, bend je jako dobar, napravili smo nove aranžmane, zaželio sam se koncerata, mislim da ćemo ovo ljeto poderati. >>Edo Maajka predstavlja novi singl "Ojojoj". Poslušajte! >>Pjevam o depresiji jer si je moja majka zbog nje oduzela život