Dugoiščekivani dokumentarni film 'Gnothi Seauton – Upoznaj samog sebe', o nevjerojatnoj obitelji Kostelić, od danas možete pogledati ekskluzivno u CineStar kinima. Nevjerojatan uspjeh obitelji Kostelić ovjekovječen je u filmu snimanom 23 godine prateći Janicu i Ivicu od samih početaka. Prvi kadrovi snimljeni su kad je Janica imala samo osam godina, a posljednji nakon Zimskih olimpijskih igara 2014. u Sočiju, na kojima je Ivica četvrti put osvojio olimpijsko srebro. Film 'Gnothi Seauton – Upoznaj samog sebe' rezultat je više od 150 sati snimljenog materijala oblikovanog u formu 93-minutnog dokumentarca koji objedinjava put obitelji Kostelić i sve njihove uspjehe. Priča o Janici i Ivici ne ostavlja nikoga ravnodušnim, jer uz nju svatko može dobiti motivaciju da upozna samog sebe, kao i svoje granice i svoje mogućnosti. Osim promocije skijanja i općenito sporta, film obiluje slikama grada Zagreba, prekrasnog Mljeta i prizorima koji su promocija ljepota Hrvatske, koja je zahvaljujući obitelji Kostelić prepoznata kao zemlja olimpijskih pobjednika. Za ime filma autor, Bruno Kovačević, izabrao je izreku Gnothi Seauton koja je upisana na zidu Apolonova hrama u Delfima, te u prijevodu znači 'upoznaj samog sebe'. Neponovljiva priča hrvatskog sporta, priča je ne samo o skijanju u zemlji u kojoj gotovo da i nema snijega, priča je o životu, snazi i strasti za onim što voliš i u što vjeruješ. U snimanju filma, osim autora, sudjelovao je i dvostruki oskarovac gospodin Branko Lustig, producent je internacionalna agencija za tržišno komuniciranje Real grupa, koproducent je Hrvatska radiotelevizija. Gnothi Seauton – Upoznaj samog sebe samo u CineStaru možete pogledati od danas, u distribuciji Blitz film i video, a ulaznice možete kupiti na blagajnama kina te online (putem smartphone aplikacije i na web stranici CineStara. Tema: FILM 