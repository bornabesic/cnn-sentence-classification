 Disney je izbacio novi foršpan za najnoviji animirani uradak iz studija ‘Walt Disney Animation’ - 'Zootopija'. Kao što smo već pisali, mjesto radnje ovog animiranog filma je ‘Zootopija’, metropola u kojoj svi sisavci žive u skladu jedni s drugima. U filmu pratimo veselu policajku Judy Hopps (Ginnifer Goodwin), koja poslije dolaska u grad saznaje da nije jednostavno biti prvi kunić koji je postao policajac. S namjerom da se dokaže pred svima, Judy skakuće na svaku priliku da riješi slučaj, čak i ako mora postati partnerica s brbljavim prevarantom Nickom Wildeom (Jason Bateman). Prethodni foršpan, u kojem smo vidjeli da su životinjski uredi jako slični našima, je i dalje smješniji od ovog, no i ovaj ima svoje čari. Posebice se ističu vicevi s ‘Kumom’ i nudistima. Redatelj ‘Vrlo zapetljane priče‘, Byron Howard i redatelj ‘Krša i loma’, Rich Moore su se udružili da bi nam donijeli ovu priču. Pridružuje im se i nevjerojatna brojka poznatih koji su dali svoje glasove. Tako će se u engleskoj verziji pojaviti Shakira, Idris Elba, J.K. Simmons, Nate Torrence, Jenny Slate, Tommy Chong, Octavia Spencer, Bonnie Hunt, Don Lake, Alan Tudyk, Tommy “Tiny” Lister, Raymond Persi, Katie Lowes, Jesse Corti, i John DiMaggio. ‘Zootopija’ u kina stiže 4. ožujka ove godine, samo par dana prije 'Kung fu pande 3'. 