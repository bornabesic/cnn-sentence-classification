Hrvatski glazbenici i medijski stručnjaci puni su riječi hvale za Jacquesov nastup na Eurosongu, a neki od njih čak mu i predviđaju pobjedu. – Jacques je bio odličan iako si je zakomplicirao život promjenom registra iz pop u operni. Nisam ni sumnjala da je na visini zadatka i ako on ne dovede Eurosong u Hrvatsku, ne znam tko će – oduševljena je Neda Parmać, koja je kao članica grupe Feminnem na Eurosongu nastupala dva puta – jednom predstavljajući Bosnu i Hercegovinu 2005. s pjesmom "Call Me", a 2010. s pjesmom "Lako je sve" nije prošla u finale. Neda je uvjerena kako je Jacquesov nastup među najboljima te kako bi vrlo lako mogao i pobijediti u subotnjem finalu. Tenor Marko Škugor bio je član Klape s mora, koja je prije dvije godine na Eurosongu pjevala "Mižerju". Škugor najbolje zna koliko je teško bilo otpjevati pjesmu "My Friend". – Briljantno! Svaka čast njemu, ali i cijeloj ekipi. Srce mi je bilo puno dok sam slušao jučerašnju izvedbu i želim mu da ostvari što bolji rezultat. Vidi se da je potpuno spreman i da daje cijelog sebe. Ako otpjeva u finalu kao jučer, vidim ga u top 5 – kazao je Škugor. Da je Jacques odradio odličan posao, uvjerena je i Ivana Kindl, koja je često nastupala s našim predstavnikom, i dobro je upoznata s njegovim sposobnostima. – Jacquesov nastup u drugoj polufinalnoj večeri bio je suveren, otpjevao je moćno i bez pogreške dva različita glasa, što nije bio nimalo lagan zadatak bio. Ulazak u finale očekivala sam i vjerujem da će u subotu na pozornici biti još opušteniji jer znam da mu je to ispunjenje velikog sna – kaže Kindl. Zanimljivo viđenje Jacquesova nastupa dao je i PR stručnjak Vedran Strukar, koji je smatra da Jacques neće pobijediti jer nema dobru PR strategiju. – Nakon dugo vremena, konačno mi nije bilo neugodno tko nas predstavlja na Eurosongu. Nastup bizarno sjajan, izvedba vrhunska. Na tome mu svaka čast. Nismo se osramotili. Naprotiv! No, ova pjesma i izvođač nemaju šanse za pobjedu i to samo zato što nema projektne strategije ni jasno artikulirane PR vrijednosti kako bi brojni europski mediji u tome pronašli keč za dodatnu promociju i poguranac. A bez toga – sve je uzaludno. Šteta! Nedostaje mu genije u timu kao što je kolega Saša Mirković koji je prije točno 10 godina cijeloj Europi pokazao kako se talentom i kreativnim idejama s praktički nepostojećim budžetom može doći do pobjede. Predviđam svakako ulazak među prvih deset i na tome Jacquesu unaprijed čestitam. Eurosong u Zagrebu, drugi put, ipak ćemo, nažalost, još čekati – mišljenja je Strukar. 