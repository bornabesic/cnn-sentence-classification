Od 18 kandidata koji su se pojavili u prvoj sezoni „Života na vagi“ njih četvero našlo se u finalu, a slavio je Ivan Krolo. No, preostali kandidati su dobili također veliku motivaciju da nastave s treninzima i zdravom prehranom. Naime, nekoga od njih čekala je nagrada od 50 tisuća kuna, a kao najupornija pokazala se simpatična Brođanka Gabrijela Crnjac, javlja RTL. Gabi je u kuću zakoračila sa 183,7 kila, a u finalu se pojavila sa 129 kg. Skinula je 54,7 kilograma, odnosno čak 29,8% tjelesne mase. „Pola nagrade ću dati svojoj obitelji, a pola namjeravam uložiti u sebe, odnosno u svoj boravak u Zagrebu gdje ću nastaviti s treninzima“, poručuje Gabi kojoj je cilj doći do 100 kilograma. S tim rezultatom bi, kaže, bila itekako zadovoljna. I nakon izlaska iz kuće nastavila je njegovati odnos s ostalim kandidatima, naročito s Anom, Leonardom, Nevenom i Darjanom. A zadnjih dana u showu kandidati su sve više počeli pričati o prisnom odnosu Gabrijele i Darjana. Ona, pak, tvrdi da je to sve na prijateljskoj razini. Nakon izlaska iz kuće najteže joj je bilo naviknuti se na to da više nije okružena ljudima s kojima je bila dva i pol mjeseca. U kući joj, kaže, ništa nije bilo teško. „Nije mi problem ni prehrana. Naviknula sam se brzo na to sve, a i znam zašto sam došla u emisiju“, poručuje Gabi koja je još na samom početku kazala kako zbog njezine debljine najviše pati njezin tata te da zbog brige oko nje ima povišen tlak. „Nitko nije bio sretniji od njega kad je vidio koliko sam smršavjela. Naravno, i cijela obitelj je bila oduševljena, ali on posebno“, kaže Gabrijela koja je već nakon prve emisije i priznanja da se boji kako će uvijek ostati sama zaradila simpatije gledatelja. „Nisam se nadala da će me ljudi toliko zavoljeti, ali zahvaljujući njima, cijela ova faza je bila puno lakša“, priča Gabrijela, koja ni trenutka ne žali što se prijavila u emisiju. „Moj život se u potpunosti promijenio i nikad nisam požalila zbog svoje odluke da se prijavim“, ponosno za RTL zaključuje omiljena Gabi.