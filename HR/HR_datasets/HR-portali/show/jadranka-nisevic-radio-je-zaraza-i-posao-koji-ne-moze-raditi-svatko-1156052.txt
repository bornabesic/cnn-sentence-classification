Voditeljica Jadranka Nišević nominirana je za Večernjakovu ružu u kategoriji radijske osobe godine. Njezina emisija “AT klub” emitira se posljednja tri desetljeća i najslušaniji je program u Puli, ali i cijeloj Istri. Srijedom uređuje emisiju “Škovacera” u kojoj se slušatelji žale na probleme, a ona pomaže, u “AT klubu” uveseljava ih dobrom glazbom, emisijom “Kutak za cvjetni trenutak” pomaže im da uljepšaju dom, a u “Radiodegustaciji” otkriva kako konzumirati najbolje što Istra nudi. Koga ćete povesti u HNK na dodjelu Večernjakove ruže? Najsretnija bih bila da na dodjelu mogu povesti mamu, ali na moju veliku žalost preminula je ovog Božića. Tuga je tim veća jer više nemam nikoga od rodbine. No na moju radost, puno dragih prijatelja bilo mi je poput obitelji u teškim danima koje sam proživljavala. Od svih tih dragih ljudi na dodjelu bih najradije povela najbolju prijateljicu od djetinjstva, Dianu. Ona živi u Rimu, već je kupila avionsku kartu i bit će mi pratnja. “AT klub” najslušanija je emisija u Istri. U čemu je tajna uspjeha? Ima status kultne emisije. Sluša se prije svega zbog dobre glazbe, a namijenjena je svim generacijama. Emisija svakodnevno donosi val pozitive u domove slušatelja iz četiriju županija te susjedne Slovenije i Italije. Otkad se može slušati putem interneta, javljaju se slušatelji iz cijeloga svijeta. Ne postoje hrvatski estradni umjetnici koji nisu bili naši gosti. Koliko smo kvalitetni, potvrđuje i činjenica da je Gibonni za promoviranje svojih posljednjih pet albuma u Istri odabrao upravo emisiju “AT klub”. Emisija je i najdugovječnija na Radio Puli, a vi na njoj radite gotovo 20 godina. Radite li s istim entuzijazmom kao na početku? Radio je zaraza, najljepši posao na svijetu na koji možete doći nenašminkani. Vjerujem da svaki čovjek ima zanimljivu priču, samo ga treba znati potaknuti da je podijeli sa svijetom. Ne može na radiju raditi baš svatko. Radio nije medij na koji možete doći s ulice, sjesti za mikrofon i napraviti genijalnu emisiju. To je zabluda. Naučila sam da je kvalitetan rad u eteru spoj znanja i iskustva, ali i duhovitosti, empatije i obzira koji se ne daju tako lako naučiti. Nema boljeg osjećaja od onog kada dobijete informaciju od slušatelja da ste ih razveselili ili nečemu naučili. Nedavno ste ozlijedili ruku i trenutačno ste na bolovanju. Adrenalinska sam ovisnica. Skočila sam padobranom, ronila s bocama po cijelom svijetu, vozim motore od djetinjstva, a posljednji je Harley Davidson Iron 883. Ipak, moja najveća ljubav je jahanje. Ozlijedila sam ruku jašući u galopu Istrom. Najbolji način opuštanja mi je jahanje. Neopisiva je sloboda i snaga koju osjetiš, iako jahanje može biti i opasno. Na sreću, nisam ništa slomila i ozljeda neće biti trajna. >>'Uvijek sam govorila da mi je radio dovoljan, ali ne zatvaram vrata ni televizijskoj karijeri' >>Ekipa radijske emisije Globotomija: Na dodjelu smo pozvali i Monicu Bellucci​