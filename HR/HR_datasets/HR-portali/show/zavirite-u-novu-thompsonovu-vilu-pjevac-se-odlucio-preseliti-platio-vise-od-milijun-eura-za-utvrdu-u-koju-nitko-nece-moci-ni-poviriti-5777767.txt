Nakon što su 2013. godine zagrebačku adresu zamijenili splitskom, preselivši se tada iz "rasnog" penthousea u Radničkoj ulici u trosobni stan lociran u zgradi Žnjanski blizanci, pjevač Marko Perković Thompson i njegova obitelj odlučili su se ponovno preseliti, piše Slobodna Dalmacija. Ovoga puta ne daleko, i dalje ostaju na Žnjanu, međutim, umjesto Makarske ulice, živjet će na Putu Radoševca, i to u impozantnoj vili na vrhu poznatog kaskadnog objekta kod križa postavljenog nakon posjeta Pape Ivana Pavla II., koja se prostire na ukupno 532 metra četvorna. Radnici su i u četvrtak (jučer) bili na terenu, uređuje se trijem na velikoj balkonskoj površini, kako bi za nove stanare sve bilo sređeno baš onako kako žele. Jakov Prkić / HANZA MEDIA Jakov Prkić / HANZA MEDIA   Ne treba sumnjati kako će tih nekoliko stotina kvadrata biti po mjeri pjevačeve mnogočlane obitelji koju uz suprugu Sandru čini i njihovo petero djece - Petar Šimun (13), Ante Mihael (11), Diva Marija (10), te šestogodišnje blizanke Katarina i Cvita, koji će sada imati dovoljno prostora za brojne aktivnosti. Kako za igru unutar stana, koji se sastoji od prizemlja, dva kata i tavana koji imaju 384 kvadrata, tako i za zabavu u velikom dvorištu od 148 metara četvornih. Jakov Prkić / HANZA MEDIA Jakov Prkić / HANZA MEDIA Jakov Prkić / HANZA MEDIA   Ono što im je također jako bitno jest i privatnost, koju će na toj lokaciji s pogledom na žnjanski plato, ali i Brački kanal svakako imati, budući da im zbog visokih zidova nitko od znatiželjnika ne može povirivati "preko plota", a za svaki slučaj tu su i kamere, kako bi njihova sigurnost bila na visokoj razini. Thompson i njegova familija okruženi su i poznatim susjedima - stanove u neposrednoj blizini imaju i poduzetnici Ante Todorić, sin Ivice Todorića, vlasnika koncerna "Agrokor", Slavko Gotovac, poznat po biznisu s kockarnicama i nedavnoj kupnji brojnih "Brodomerkurovih" dućana, građevinari Marina Wallner i Zvonko Kotarac, ali i Severina, te Igor Štimac. Dok je živio u Zagrebu, i tada su stanove u njegovu bliskom okruženju imala neka poznata lica poput Tatjane Dragović, bivše supruge Gorana Ivaniševića. Zagrebačku nekretninu, koja se protezala duž cijelog kata na sedamstotinjak kvadrata, pjevač je, o čemu su mediji izvještavali, pokušao prodati u više navrata, i to po cijeni od 2 milijuna eura, no nije poznato je li na koncu u tome uspio. Spomenimo i to kako je njegova urbana vila iznad Žnjana u koju se friško smjestio prvotno projektirana kao jedna od triju u nizu građenih od 1999. do 2004. godine po projektu arhitekta Emila Šverka, koje su ponijele ime po prvim slovima njihovih vlasnika "K&S&W", što bi se odnosilo na Kotarca, Sikiricu (Zoran Sikirica, bivši čelnik Hypo banke, op.a), te Wallner, iz čega proizlazi da je pjevač tu vrijednu nekretninu, koja se procjenjuje na oko 1,3 milijuna eura, kupio upravo od poduzetnika Sikirice, koji je financije zamijenio građevinarstvom, a trenutačno gradi hotel na Bačvicama. Naknadno je u tom nizu izgrađena još jedna vila koja pripada Volodji Mardešiću, koji je u vlasništvu imao cijelu parcelu na kojoj su izgrađeni skupocjeni objekti. Pokušali smo doznati i koji detalj više vezano za novi Thompsonov dom, ali menadžer Zdravko Barišić, preko kojeg pjevač komunicira s medijima, nije bio voljan za komentar. - To su njegove privatne stvari. Niti mogu, a iskreno niti želim govoriti o njima - kazao nam je Barišić.