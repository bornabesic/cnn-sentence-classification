U sklopu bogatog programa otvorenja 51. Vinkovačkih jeseni u petak navečer u Vinkovcima je pred nekoliko tisuća ljudi nastupio jedan od nositelja današnje hrvatske glazbene scene, Ivan Zak. Standardnim setom hitova poput "Bolja od najbolje", "Usne varane", "Pretjerujem", "Naučila si me", "Rođendan tvoj" i "Tetovaža" raspjevao je i rasplesao mnogobrojne posjetitelje, dok su najveće ovacije izazvale "Sve si moje“ i nova pjesma - „Meni se s tobom“. Zakov je koncert realiziran u suradnji grada Vinkovaca i pod medijskim pokroviteljstvom Styrije Hrvatska i njezinih glavnih brendova Večernjeg lista, 24 sata i Poslovnog dnevnika. Nakon Vinkovaca, Zak u subotu glazbenu turneju nastavlja u Krapini, također kao dio festivalskog programa koji je ondje otvoren u četvrtak, pa će večernjim satima održati koncert na krapinskom gradskom trgu. Popularni je pjevač zbog svog poduzetničkog duha ujedno i zaštitno lice festivala poduzetništva, obrta i OPG-a Moja poduzetna Hrvatska kojim Styria medijska kuća nastoji predstaviti, popularizirati i promovirati poduzetništvo i obrtništvo u gradovima diljem zemlje. U sklopu festivala glazbenik nastupa u brojnim hrvatskim gradovima, doprinoseći pozitivnom atmosferom i motivacijskim sloganom ‘samo je nebo granica’, koji rado ističe i u brojnim intervjuima. Ivana Zaka osim brojnih obožavatelja za glazbene uspjehe redovito nagrađuje i struka, te je za album 'Usne varane' osvojio Srebrnu ploču mjesec dana od početka prodaje, zatim Platinasti forte i Zlatnu ploču za album 'Bolja od najbolje', a ujedno je bio nominiran i za glazbenu nagradu Porin. Ujedno je autor glazbe i stihova za gotovo sve svoje pjesme, a na glazbenoj sceni je prisutan 20-ak godina dok je, kako sam kaže, na svoj prvi veliki hit čekao 15 godina. 