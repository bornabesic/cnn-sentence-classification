Plesači Plesnog studija TransForm su nakon fenomenalnih rezultata na državnom natjecanju održanom u ožujku ove godine sudjelovali na nedavno održanom svjetskom natjecanju World Dance Masters 2017. U žestokoj konkurenciji od nekoliko desetaka tisuća plesača iz čak 55 zemalja borili su se u više plesnih kategorija te osvojili dva prva, tri druga i dva treća mjesta. Osim toga, njihova koreografija The Phantom odabrana je da predstavlja Hrvatsku kao jedna od 20 najatraktivnijih koreografija cijelog natjecanja i osvojila fantastično treće mjesto i novčanu nagradu od 1000 eura! Koreografiju The Phantom, koja je na državnom natjecanju osvojila prvo mjesto u kategoriji Production number, koreografirao je Davor Ćiković, a izvode ga plesači seniorske natjecateljske grupe Plesnog studija TransForm, koji su širu publiku već oduševili svojim atraktivnim nastupima u emisiji Supertalent na Novoj TV. Ovo je već četvrta godina zaredom da su plesači PS TransForm imali čast nastupiti kao jedna od najboljih 20 koreografija turnira. Na nedavno održanom kvalifikacijskom državnom natjecanju DanceStar ESDU 2017 PS TransForm osvojio je čak osam prvih i četiri druga mjesta,  nominaciju za već spomenuti StarNight, te posebnu nagradu za najatraktivniji nastup cijelog turnira. Četvrtu godinu zaredom pobjednici su i festvala TREPS, a iza njih su brojni video projekti, plesne radionice, natjecanja i nastupi kojima svojom nevjerojatnom energijom uvijek izazivaju oduševljenje publike. Slično je bilo i u emisiji Supertalent na Novoj TV gdje su na audiciji osvojili zlatni gumb koji ih je plasirao direktno u polufinale show-a. Fenomenalnim nastupom u polufinalu s najviše osvojenih glasova u emisiji izborili su se i za prolazak u finale emisije, gdje su osvojili izvrsno drugo mjesto. Još jednu uspješnu godinu završavaju velikom plesnom produkcijom u Kinu SC 04. lipnja, gdje će pred punom dvoranom izvesti svoje najatraktivnije plesne točke, ugostiti renomirane svjestke plesne zvijezde, a sve pod voditeljskom palicom poznatog kazališnog i televizijskog lica Renea Bitorajca. Produkcije će se održati u 18 i 20h, a ulaznice se mogu nabaviti u prostorijama TransForm plesnog centra ili na blagajni Kina SC na dan izvedbe.