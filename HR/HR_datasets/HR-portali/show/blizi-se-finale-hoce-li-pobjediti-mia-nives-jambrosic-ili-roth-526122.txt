U četvrtoj sezoni showa vidjeli smo 112 transformacija, od toga 54 transformacije u suprotan spol, 250 perika, 350 umjetnih noktiju, 316 umjetnih trepavica, 23 umjetna zubala i preko 800 kostima. Osmero sjajnih kandidata iz nedjelje u nedjelju oduševljavalo je gledatelje svojim transformacijama, a samo četvero najboljih – Mia, Nives, Bojan i Mario, borit će se ove nedjelje za pobjedu. Prvoplasirana, Mia Anočić Valentić kaže kako na početku showa nije imala nikakva očekivanja, a osim prijateljstva s drugim kandidatima, ističe kako je najsretnija što je naučila pjevati. - Mogla bih sve sada ponoviti - tvrdi Mia koja je odnijela rekordan broj pobjeda, čak tri. Svoje prve transformacije u showu, u glazbenika Chubbyja Checkera, kaže, od treme se ni ne sjeća, a najviše je samu sebe iznenadila transformacijom u Terezu Kesoviju, koja joj je donijela i pobjedu. Ove nedjelje prvo mjesto na bodovnoj tablici branit će nastupom u ulozi Kylie Minogue i pjesmom 'In Your Eyes'. - Koreografija nije zahtjevna ovaj put. Ako sam bila spremna 12 puta, moram i 13 - odlučno će Mia. Nives Celzijus žiri je proglasio najvećim iznenađenjem sezone, a njezine transformacije, posebno one u suprotan stol, ostavljale su žiri i gledatelje bez teksta. Je li ju gljiva mazila ili ne, Nives ne može sa sigurnošću kazati, no jedno je sigurno, u svojim transformacijama beskrajno je uživala. - Cher mi je bila super. Svaku sekundu sam uživala i mislim da se to primijetilo. Transformacije u Prodigy me malo bilo strah, ali se na kraju pokazala kao velika zabava, dok mi je Rocky bio grozan, suzdržavala sam se da mi ne bude muka od sebe same - osvrnula se kratko te dodala: - U startu nisam ništa očekivala. Možda malo subjektivno, ali sebi sam bila među boljima i mislim da sam zasluženo ušla u finale, to jest, da su svi ušli zasluženo. Nives ćemo u finalu vidjeti u liku Anthonyja Kiedisa iz grupe Red Hot Chili Peppers, a izvest će pjesmu 'Dani California'. - Veselit ću se ovom nastupu, obožavam ovu pjesmu. Ako mogu izboriti bolju poziciju super, ako ne, nema veze, i ovo mi je pobjeda - uzbuđeno će Nives te dodaje kako je u malo nepovoljnoj situaciji: - Moram priznati da sam sad u vrlo nezahvalnoj poziciji jer mi je kći rekla: Mama ako ne pobijediš, ne vraćaj se kući. Hoće li izvesti nastup vrijedan pobjede, ostaje nam za vidjeti.  Prošlotjedni pobjednik, Bojan Jambrošić, koji je oduševio s transformacijom u Eda Sheerana, u finale će ući kao Dolores O'Riordan iz rock sastava The Cranberries i pjesmom 'Zombie'. - Kad sam bio Ed Sheeran cijelo vrijeme sam se smijao, bilo mi je super, jer jednostavno volim tu pjesmu. Stvarno mi je bilo izvrsno - osvrnuo se Bojan na pobjednički nastup te dodao kako su mu u showu najteži nastupi bili oni kada su u žiriju sjedili glazbenici koje je trebao izvesti. - Prva promjena u ženski spol je bila Jelena Rozga i ona nije najbolje prihvatila moju transformaciju, zbog maske ili pjevanja, ne znam - kazao je te dodao: 'Zabavio sam se u svakom svom nastupu, ali sam se nekako najviše zabavio u hologramu jer nikad u životu to nisam probao'.  Četvrti finalist, Mario Roth, tvrdi kako je njegov put u showu bio pun uspona i padova. - U suštini svega treba biti skroman, ali treba biti realan. Lijep je osjećaj kada shvatiš da si među četiri najbolja. Mislim da je to samo rezultat jednog truda, rada - kaže Mario, kojega ćemo ove nedjelje gledati kao Madonnu, a izvest će 'La Isla Bonita' i 'Pala Tute' - Mogu reći da sam započeo s kraljicom i evo ovo svoje putovanje kroz show završavam s još jednom kraljicom - zaključuje te dodaje: 'Počeo sam u onim crnim štiklama, i u tim istim crnim štiklama završavam'. U finalnoj epizodi, svi bodovi se brišu, a obzirom na plasman, finalisti će dobiti startne bodove, pa će tako Mia, kao prvoplasirana, imati 7 bodova, Nives 6, Bojan 5, a Mario 4.  Ostalih četvero kandidata nastupit će u revijalnom tonu, pa ćemo vidjeti duete Ivane Mišerić i Dalibora Petka koji će nastupiti kao sestre Azucar Moreno s pjesmom 'Bandido' te Anu Gruicu i Daniela Bilića u ulozi Josipe Lisac i Gibonnija, a izvest će pjesmu 'Nek' se dijete zove kao ja'.  Osim četiri natjecateljska nastupa i dva dueta u revijalnom tonu, gledatelje ove nedjelje očekuje i točka iznenađenja, a u goste, kao pridruženi član žirija dolazi Indira Levak. Sandru Bagarić, zbog spriječenosti, zamijenit će u ocjenjivanju finalista pobjednik prve sezone showa te dramski trener natjecatelja - Mario Petreković.  Tko bi prema vašem mišljenju trebao odnijeti pobjedu u četvrtoj sezoni? Glasujte u našoj anketi.