 Nakon konstantnog najavljivanja u zadnjih 12 dana , 20th Century Fox nam je na sam Božić odlučio dati pravi poklon - novi, novcati trominutni foršpan 'Deadpoola'. Kao i prije, opet je u pitanju uradak koji je jako neprikladan za mlađu populaciju i svakako ga ne biste trebali gledati uz obitelj. ‘Deadpool’ je film baziran na istoimenom najnekonvencionalnijem anti-heroju Marvel Comicsa. Deadpool, pravim imenom Wade Wilson, je bivši specijalac i plaćenik kojeg je tajna organizacija podvrgnula zlokobnim eksperimentima. Nakon te procedure, Wade zaboravlja svoje pravo ime i postaje smrtonosni Deadpool (Ryan Reynolds). Naoružan svojim novim sposobnostima i vrlo mračnim smislom za humor, Deadpool lovi čovjeka koji mu je umalo uništio život. Uz Ryana Reynoldsa se u filmu pojavljuju i Morena Baccarin (Firefly), Ed Skrein i Gina Carano , a uloge imaju i T.J. Miller i Brianna Hildebrand, te 'domaći' Stefan Kapičić. Redatelj filma je Tim Miller, kojem je ovo prvo redateljsko iskustvo. ‘Deadpoola’ ćemo moći pogledati u kinima krajem veljače 2016. godine. 