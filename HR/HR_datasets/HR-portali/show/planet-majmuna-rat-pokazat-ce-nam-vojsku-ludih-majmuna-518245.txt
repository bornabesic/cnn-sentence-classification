Na kraju 'Planeta majmuna: Revolucija', drugog filma iz serijala o padu čovječanstva, majmun Caesar se spremao za nadolazeći eksplozivni sukob s ljudima, zabrinut za budućnost pobunjenih majmuna. Redatelj Matt Reeves je pak imao težak zadatak donijeti odluku u kojem smjeru će krenuti sljedeći nastavak popularne filmske franšize.  Nakon što su uzeli mjesec dana da se odmore od uspjeha tog filma, Reeves i scenarist Bomback počeli su smišljati sljedeće poglavlje u Caesarovoj legendarnoj priči. Na početku ovog filma saznajemo da su prošle dvije godine od događaja u prethodnom nastavku i da su Caesarovi majmuni u opasnosti. Povukli su se u šumu gdje se često bore protiv ljudske vojske kojom upravlja efikasni pukovnik McCullough (Woody Harrelson). Trpe velike gubitke, a Caesar osjeća bol kod svake smrti. - Ovaj film je puno veći od svih ostalih, ali ne gubi srž ove franšize, a to je emocionalna priča o Caesaru i njegovim majmunima. Pitanje je bilo kako pomiriti epsku priču koja se proteže kroz sve filmove s upečatljivim intimnim trenucima u prvom planu? Nadahnuo nas je film 'Most na rijeci Kwai' jer prikazuje mentalnu borbu između osoba snažne volje, pa i ovdje se na neki način priča pretvori u bitku između Caesara i pukovnika… Ovo je vrlo osobna bitka, na kocki su životi svih majmuna. Tako da smo se zabavili, sanjali i poigravali pričom, kao da ne moramo napisati scenarij, ali onda smo ga na kraju nekako ipak dobili. Bili smo vrlo uzbuđeni, kao i studio - rekao je redatelj. Redatelj prethodnog nastavka, 'Planet majmuna: Revolucija', Matt Reeves, vraća se još jednom u redateljsku stolicu. U glavnoj ulozi je nezaobilazni Andy Serkis, dok se u ostalim ulogama nalaze Woody Harrelson, Steve Zahn, Judy Greer, Karin Konoval, Amiah Miller i Terry Notary. Film ćemo u kinima vjerojatno gledati 13. srpnja, no kako još nema potvrde oko tog datuma, pratite našu filmsku stranicu glede bitnih informacija. Tema: FILM 