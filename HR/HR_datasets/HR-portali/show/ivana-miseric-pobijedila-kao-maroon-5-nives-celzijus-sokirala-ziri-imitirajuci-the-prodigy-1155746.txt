Unatoč prehladi, Ivana Mišerić fantastično je utjelovila frontmana grupe Maroon 5 s pjesmom ''Sugar'' i zasluženo odnijela pobjedu u drugoj emisiji četvrte sezone showa Tvoje lice zvuči poznato.  „Ivana bila si sjajna! Toliko si vladala glasom u svim lagama, ali falset ti je bio savršen! Čak si imala muški falset!“ poručila joj je Sandra, a Jelena Rozga je komentirala: „Ja ne mogu vjerovati da si prehlađena jer si sjajno zvučala. Svaka ti čast!“ Za udrugu kojoj će Nova TV donirati 10 tisuća kuna, Ivana je odabrala Hrvatsku udrugu  za Alzheimerovu bolest Zagreb. Transformacija koja je sve iznenadila bila je Nives Celzijus koju smo ovoga puta vidjeli u ulozi Prodigyja. „Ja sam u šoku! Ti si tako sitna kad te zamotaju! Genijalna si, oduševljena sam! Savršena si, svaka ti čast!“ poručila joj je Jelena, dok je Sandra zaključila da joj je maska ružna: „Katastrofa! Ali to je kompliment u ovom slučaju. Ti si jedno glumačko čudo! Tu ekspresiju koju si donijela, to kreveljenje, ovdje nema Nives koju mi znamo! Ti si to grozno donijela savršeno!“ Tomo je pak bio malo ljubomoran priznavši da ima frizuru bolju od njegove te joj poručio da je ona veliko otkriće četvrte sezone. „Zbilja si pokazala talent koji nismo očekivali i zbilja mi se jako dopalo i dojmilo!“ zaključio je. Mia Anočić Valentić utjelovila je Dražena Zečića i za nastup s pjesmom ''Pokidat ću lance sve'' dobila same pohvale. „Ja sam duboko dirnut ovom pjesmom! Potresen sam! To su neke ljubavne dubine koje samo Dražen Zečić može dosegnuti.  Ulazak u lik i djelo Dražena Zečića odradili ste na jednom jako visokom i profesionalnom nivou. Bili ste šarmantni, duhoviti, zabavni i većim dijelom pjesme i točni, briljantni!“ komentirao je Goran, a Sandra joj je poručila: „Mia, ti kao da si glumica! Toliko si dobro zaronila u tekst, u interpretaciju, u mušku energiju, glasovno si duboko. Intonativno si bila ovaj put stvarno perfektna. Ovo je bilo sjajno!“ Osim pohvala za nastup Bijelog dugmeta, Dalibor Petko, dobio je od Sandre i poljubac. Otpjevavši pjesmu ''Tako ti je mala moja'', Sandra nije mogla izdržati, a da mu ne pokaže kako to izgleda kada „ljubi Bosanka“.  Goran je kazao da je umjetnički dojam bio odličan, no nije bio pretjerano zadovoljan nastupom: „Bit ću okrutan, bolno iskren, nije to bilo baš najbolje!“ poručio mu je, na što se Tomo nije složio s njim: „Ja se ne slažem s gospodinom Navojcem. Mislim da je njegova verzija Džingis-kana zbilja uspjela. Tvoja energija bila je fantastična kao i prošlog puta i zbilja smo se dobro zabavili“, rekao je Tomo. Mario Roth ovoga puta nije mijenjao spol, no u skladu s transformacijom u Don Omara, mijenjao je boju kože, a najviše pohvala dobio je za svoj ples. „Lijepu si tu nazalnost dobio. Divna ritmičnost, intonativno si  držao uz sve te pokrete, na kraju krajeva znaš koliko je teško pjevati i plesati. Ti si sve zadovoljio u okvirima“, komentirala je Sandra, a Tomo je zaključio: „Gljiva ti je dala lošu pjesmu, ali ti si izvukao maksimalno iz toga. Ta pozitiva koja stalno izbija iz tebe spasila je ovaj nastup.“ Ana Gruica donijela je sjajnu atmosferu s nastupom kao Ray Charles i svevremenskim hitom ''Hit The Road Jack''. „Mislim da si užasno dobro pogodila atmosferu, maska ti je dobro legla, tebe se ne može prepoznati. Bilo je jako dobro!“ komentirao je Tomo, a Sandra joj je poručila da bi joj dobro došla limunada i med nakon ovoga nastupa. „Bila si puno, puno bolja nego prošli put!“ zaključila je Sandra, a Goran je dodao: „Puno jači muškarci od tebe to ne bi mogli tako izvesti!“ >>Tvoje lice zvuči poznato – sudjeluje jedina zvijezda za koju je čula i baka Manda iz Donjeg Lapca