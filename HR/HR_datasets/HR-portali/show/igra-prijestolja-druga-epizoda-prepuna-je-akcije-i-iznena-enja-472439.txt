Upozorenje: u nastavku slijede kritični spojleri za posljednju epizodu Igre prijestolja. Ako ju niste pogledali, predlažemo da ne čitate dalje od slike. Paa... druga epizoda šeste sezone 'Igre prijestolja', 'Home', je blago rečeno bila prepuna akcije unatoč činjenici da prave makljaže baš i nije bilo. Tako je popularna serija nakon pomalo usporene prve epizode sinoć ubacila u višu brzinu i podsjetila nas zašto smo uopće počeli gledati TV adaptaciju sage koju je najbolje opisati kao 'Gospodar prstenova za odrasle'. I naravno - JON SNOW SE VRATIO! Ostaje za vidjeti u kakvom se stanju vratio, ali vratio se. Naravno da je njegovo magično uskrsnuće sačuvano za zadnjih 0.7 sekundi epizode, ali ne možemo se ljutiti na tu odluku, pogotovo s obzirom na to koliko je cijela scena koja je prethodila njegovom otvaranju očiju bila dobro odrađena. Melisandre je zaista dala sve od sebe za vrijeme rituala na koji ju je Davos praktički morao nagovarati podsjećajući ju da je u svoje vrijeme rodila mračnog demona u plinovitom agregatnom stanju te da je dizanje ljudi iz mrtvih mačji kašalj u usporedbi s tim. Njihov je razgovor bio sjajan pokazatelj koliko su se ova dva lika promijenila u posljednjih pet godina; nemojmo zaboraviti da je Davos svojevremeno pokušao ubiti Melisandru. Drago nam je i da je ovo veliko otkriće stiglo na samom početku sezone te da ćemo sada napokon moći usmjeriti svoju pažnju na druge događaje te posljedice Jonovog velikog povratka. Da, mi koji smo čitali knjige smo godinama nagađali o Jonovom uskrsnuću, ali opet se radilo o vrlo moćnoj sceni koje ćemo se definitivno još dugo sjećati. I ostatak epizode je bio podjednako značajan i natrpan bitnim događajima. Jon je prevario smrt, ali zato je Roose pobrao nož u bubrege od vlastitog sina koji se zatim riješio i Roosove žene i tek rođenog djeteta. Ono, za slučaj da ste zaboravili koliki je Ramsay psihopat. 'Home' je također pripremio teren i za boltonsku logističku podršku, odnosno otkriveno je koje će kuće podržati uzurpatore Oštrozimlja. Dobar dio sinoćnje epizode se u biti bavio ostacima tzv. Rata pet kraljeva kojeg smo gledali tijekom druge sezone. Tako smo saznali ponešto o planovima i motivacijama obitelji Karstark te smo vidjeli kakva je sudbina zadesila Balona Greyjoyja. Da, ovaj 'Kingsmoot' dio priče o Yari, Balonu i njegovom sociopatski nastrojenom bratu Euronu je tehnički posljednji ostatak Martinovih knjiga koji do sada još nije bio prikazan na malim ekranim, no opet je izveden drugačije nego što je to bio slučaj u posljednje tri knjige u sagi Pjesma leda i vatre. Naime, iako smo već znali da će Balon poginuti u padu s mosta, u knjigama je tek sugerirano kako to nije bila nesreća te su fanovi godinama nagađali da je Euron zaposlio Bezlične atentatore kako bi se riješio svojeg brata. Sada smo pak saznali kako je Euron taj koji ga osobno baca s mosta. I dok se dobar dio epizode bavio s članovima obitelji koji se međusobno ubijaju, Lannisteri su naizgled bliži nego ikad. Suočeni s prijetnjom High Sparrowa i njegovih vjerskih fanatika, plavokosi plemići bi se sada napokon mogli ujediniti kako bi obranili ono što smatraju da im pripada. Da, nisu dugo. O, i Tyrion je oslobodio Rhaegala i Viseriona iako zbog ograničenog CG budžeta kreativnih sloboda scenarista i redatelja nismo imali priliku vidjeti zmajski bijeg iz tamnica Meereena. Uz Jona, 'Home' je zaslužan i za povratak Brana kojeg nismo vidjeli od četvrte sezone. Mladi Stark je tako imao flashback u kojem je vidio još mlađeg Neda, Benjena (gdje si, nesrećo?), Lyannu i Brandona. O, ne zaboravimo i Hodora koji priča. Hodor je pričao i zvao se Willis. Što se dogodilo? Još ne znamo. Također još uvijek nismo sigurni kako će Bran sa svojim vizijama moći sudjelovati u nadolazećem ratu protiv White Walkera, no pretpostavljamo da će za sada služiti kao zgodan mehanizam za otkrivanje pozadinske priče o likovima. Ako ne pretjeraju s flashbackovima od kojih još uvijek čekamo onaj iz tzv. Tornja sreće (Tower of Joy) - nemamo ništa protiv. 'Home' je definitivno ubacio u višu brzinu u odnosu na prethodnu epizodu, no opet niti u jednom trenutku nismo dobili dojam da je radnja previše požurena. Dva bitna lorda su pala, predstavljen je novi sociopatski faktor koji bi mogao utjecati na sudbinu Željeznih otoka, Jon Snow je napokon prevario smrt... ukratko, ovo je bila epizoda koja je ujedno dala neke bitne odgovore i postavila nova zanimljiva pitanja, a upravo je to bit dobre televizije. Izvor: Adria.ign.com Tema: FILM 