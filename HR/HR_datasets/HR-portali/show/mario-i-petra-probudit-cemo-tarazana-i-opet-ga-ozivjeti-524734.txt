Trenutačno radimo scenarij koji će se temeljiti na prvoj priči iz serijala, ‘Tarzan i majmuni’, rekla je voditeljica kazališta Tvornica lutaka Petra Radin (40). Istaknula je da će kralj džungle u njihovoj verziji biti drugačiji od onog u dosadašnjim pričama. - Naš Tarzan će, kao i drugi likovi čije smo priče do sada radili, u sebi objediniti sve one vrijednosti koje zastupa Tvornica lutaka. Mislim da su se ljudi danas jako udaljili od prirode te da više ne razumiju kontekst suživota sa životinjama niti razumiju koliko su njihovi životi zapravo povezani - objasnila je Petra Radin, uz koju će režiju predstave supotpisati Mario Kovač (41), a glazbu skladati Matej Meštrović. Kaže da već imaju ideje koga od glumaca će angažirati za koji lik, no pregovori su u tijeku pa ne može još ništa iznijeti u javnost. Smatra da je Tarzan nepravedno pao u zaborav i sad ga žele probuditi te ponovno vratiti u život. Petra Radin i Mario Kovač podsjetit će publiku na Tarzana, ali u drugačijoj verziji i opet ga popularizirati - U doba kad smo bili djeca, Tarzan je bio veliki hit i svi smo ga voljeli. Djevojčice i dječaci čitali su knjige i stripove te gledali filmove o njemu - kaže Petra. Priprema predstave o ovom liku dio je ideje o prisjećanju na junake iz djetinjstva, a prije kralja džungle voditelji Tvornice lutaka Radin i Kovač su to uspješno napravili s profesorom Baltazarom i mornarom Popajem. Radin tvrdi da je Tarzan kao kralj džungle apsolutno u suživotu sa svim bićima oko sebe, a pritom je ekološki osviješten i promovira zdrave vrijednosti. - U našem scenariju je ljubav prema životinjama imperativ. To je ono na čemu ćemo temeljiti naše iskustvo Tarzana i tako ga pokušati prenijeti djeci koja će gledati našu predstavu - ispričala je Radin dodajući kako premijeru kralja džungle planiraju početkom listopada u Histrionskom domu u Zagrebu. - Jako smo uzbuđeni zbog svega jer je ovo prvi put da netko u Hrvatskoj na kazališnim daskama prikazuje Tarzana. Veseli nas što možemo udahnuti novi život liku koji nas je toliko fascinirao kroz cijelo naše djetinjstvo - zaključila je. 