Voditelj Dalibor Petko već je u Vodicama gdje sutra vodi CMC glazbeni festival. Tim povodom kratko nam je ispričao par detalja o sebi. Kako se pripremate za festival? – Scenarij je gotov, kosa je ošišana, odijelo nabavljeno, još da se izgubi koji kilogram i možemo početi. Imate li tremu? – Uvijek. Više je to uzbuđenje, i to neposredno prije početka televizijskog prijenosa. Tada nas sve "opere" adrenalin koji ne popušta do kraja. Što vam je draže, voditi manifestaciju sam ili s kolegama? – Festival vodim četvrtu godinu, a već tri godine pozornicu dijelim s Anom Radišić. Obožavam raditi u paru, a Ana mi je jedna od najdražih partnerica. Imamo puno toga zajedničkog i uskačemo jedno drugome u pomoć. Kakva zabava nas u Vodicama čeka? – Najveća zabava je uvijek na pozornici. Ove godine na festivalu su se okupila zanimljiva glazbena imena tako da tijekom više od dva sata prijenosa neće biti ni trenutka odmora. A poslije idemo svi na after-party i feštat ćemo do jutra. Hoćete li otvoriti sezonu kupanja u Vodicama? – Ne. Ako samo izađem na sunce postat ću crven kao jastog, a takvog voditelja nitko ne želi gledati. Imate li favorita među izvođačima? – S obzirom na to da festival nije natjecateljski, mogu reći da me lagano uzelo "Ludo ljeto" Lane Jurčević, a najviše me zanima nastup Nives Celzijus. 