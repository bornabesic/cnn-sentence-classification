NEW YORK - Američka pjevačica Ariana Grande prekinula je do početka lipnja svoju turneju nakon napada bombaša samoubojice u ponedjeljak u Manchesteru, u Velikoj Britaniji, nakon njezina koncerta, priopćili su u srijedu njezini agenti. "Zbog tragičnog događaja u Manchesteru, turneja 'Dangerous Woman' Ariane Grande prekida se sve dok ne budemo mogli bolje procijeniti situaciju i ne odamo počast žrtvama", napisali su agenti u priopćenju. Ariana Grande je po prvotnom planu trebala u četvrtak i u petak održati koncerte u Londonu, a zatim nastaviti turneju u Europi i u Latinskoj Americi. Američka tinejdžerska zvijezda (23) izjavila je neposredno nakon tragedije da joj je jako žao zbog onoga što se dogodilo, da je slomljena zbog spoznaje da je do napada došlo na njenom koncertu te se ispričala i ponudila novčanu pomoć obiteljima žrtava.  "Noćas su naša srca slomljena. Ne možemo riječima izraziti tugu koju osjećamo zbog žrtava koje su stradale u ovom napadu. Tugujemo zbog života koji su ugašeni u ovom činu. Zahvalni smo djelatnicima hitne službe na nesebičnoj pomoći", napisao je povodom napada Arianin menadžer.