"Svi smo zabrinuti za Ljubišu, njegovo zdravlje je kritično, ali poštujemo želju obitelji da ih sad, dok se bori za život, pustimo na miru" - komentirao je za portal Faktor kolega teško bolesnog Ljubiše Samardžića, i ovdašnjoj publici itekako poznati Voja Brajović. Brajović je ispričao kako je pokušao kontaktirati Miru, 75-godišnju suprugu Ljubiše Samardžića, kao i njihovu kćer Jovanu, pa i unuke, ali su svi promijenili brojeve telefona. Susjedi slavnog glumca ispričali su da se Ljubišina supruga Mira nedavno iz obiteljske kuće preselila u stan, a u kući živi kćer Jovana, koja ni s kim ne želi razgovarati o tome kako joj je otac. - Pozdravi, sagne glavu i prođe. To je sve - ispričali su susjedi. Željko Tutnjević / DUBROVAČKI VJESNIK / CROPIX Ljubiša Samardžić sa suprugom Mirom   Samardžić je, podsjetimo, u prosincu bio podvrgnut kompliciranoj operaciji na mozgu, nakon koje se, kako pišu mediji, iznenađujuće dobro oporavljao da bi mu se sad pojavile jake glavobolje i vrtoglavice. Gubio je osjećaj za ravnotežu, pa ga je supruga uvjerila da se vrati u bolnicu. Prijatelji poznatog para koji je godinama ljetovao u Dubrovniku kažu da je Mira slomljena i da je, ionako krhke građe, izrazito smršavjela, piše Slobodna Dalmacija.