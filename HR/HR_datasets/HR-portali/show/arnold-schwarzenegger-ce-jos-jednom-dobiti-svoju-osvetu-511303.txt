YouTube kanal Arnolda Schwarzeneggera nikada nije dosadno mjesto, a posebice nije dosadan kada donosi foršpane za nove filmove u kojima se pojavljuje Guvernator. Naša najomiljenija 'mrcina' će se tako ove godine pojaviti u još jednom filmu koji donosi relativno jedinstvenu priču. Nakon njegovih pojavljivanja u filmovima 'Terminator: Genysys' i 'Maggie', 2015. godine, dobili smo dojam da se najmišićaviji Austrijanac napokon odlučio okrenuti malo mirnijim filmovima, barem sudeći prema njegovom nastupu u 'Maggie'. No kako se čini, ipak smo se možda varali. Film 'Aftermath' nam donosi priču u kojoj dvojica stranaca postanu neraskidivo povezani nakon užasnog pada aviona. Pratimo priču o mržnji, krivnji i osveti nakon što greška kontrolora leta (Scoot McNairy) uzrokuje smrt bližnjih jednog građevinskog radnika (Arnold Schwarzenegger). Daljnje detalje o filmu ne bi bilo u redu napisati, jer ima nekih spoilera u njima, pa vam samo ostavljamo foršpan u kojem također ništa bitno nije bilo razotkriveno. Pogledajte foršpan U sporednim ulogama su Martin Donovan, Kevin Zegers, Hannah Ware, Glenn Morshower, Mariano Klaveno, Mo McRae i Larry Sullivan. Elliott Lester režira prema scenariju kojeg je napisao Javier Gullon. Premda još nije objavljeno koliko će velika distribucija biti, tj. hoćemo li moći vidjeti novi Guvernatorov film u našim kinima u travnju, ne treba očajavati. Naime, travanj će nam donijeti podosta bisera, poput 'Kolibe', kandidata za ovogodišnjeg 'Oscara', 'Heroji iz sjene' te osmog nastavka eksplozivnog visokobrzinskog serijala 'Brzi i žestoki'. O naprecima vezanim za ovaj film moći ćete pravovremeno čitati u našoj filmskoj rubrici. Tema: FILM 