Američka pjevačica Madonna narogušila se na holivudski studio Universal koji priprema film o njezinim počecima 80-ih godina u New Yorku i poručila da je svatko tko se upušta na njemu nepoznat teren površan i glup.  "Nitko ne zna ono što ja znam i što sam vidjela. Jedino ja mogu ispričati svoju priču", napisala je Madonna na Instagramu reagirajući na glasine da holivudski studio priprema film o njezinim umjetničkim počecima. "Svako tko to pokuša šarlatan je i glupan", poručila je pjevačica i ocijenila da je "bolest našeg društva" napraviti nešto bez truda.  Film "Blond Ambition", prema nazivu njezine svjetske turneje 1990., trebao bi se snimati prema scenariju Elyse Hollander koja je bila pomoćnica redatelju Alejandru Inarrituu nagrađenom Oskarom 2015. za film "Birdman". Časopis The Hollywood Reporter, specijaliziran za filmske aktualnosti, napisao je u ponedjeljak da Universal priprema taj projekt.  Film bi trebao ispričati početke današnje Madonne, a tada Louise Ciccone koja je iz rodnog Michigana stigla u New York 1978. godine. Sama Madonna je o tom razdoblju često govorila zadnjih godina spominjući svoj ljubavni život, silovanje i sukobe s glazbenom industrijom koja prema ženama postupa kao uporabnim predmetima. Prije nego što je objavila album 1983. Madonna je radila u cafeu Dunkin' Donuts na Times Squareu i počinjala karijeru plesačice. Smatra se da su mnoge njezine pjesme nadahnute njezinim životom, no sama megazvijezda, danas 58-godišnja Madonna nije nikada objavila autobiografiju.  