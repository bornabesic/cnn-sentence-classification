Sinoć je u zagrebačkom Kaptol Boutique Cinema by CineStar održana svečana premijera filma 'Svinjari', redatelja Ivana Livakovića. Sinoćnju svečanu premijeru najuvrnutijeg hrvatskog filma u povijesti hrvatske kinematografije nisu propustili Nada Gačešić Livaković, Vinko Brešan, Nina Mia Čikeš, Zoran Pribičević, Matija Jakšeković, Ecija Ivušić, Iris Androšević Pinjuh, Anita i Ivona Juka, Ana Begic Tahiri, Filip Križan, Ana Begić Tahiri, Matija Prskalo, Irena Škorić, Iskra Jirsak, Ankica Dobrić, Filip Dizdar te mnogu drugi. 'Svinjari' u produkciji Interfilma, Fos filma i HRT-a, a u distribuciji Blitza su crna turbofolk komedija, koja obrađuje fenomene medijskog senzacionalizma i konstantnog bombardiranja vijestima u kojem se i najozbiljnije, najbolnije teme trivijaliziraju. Prikazuje fenomen medijske manipulacije, masovne histerije, žeđi za slavom i kako će ljudi učiniti sve da zadrže svojih 15 minuta eksponiranosti. Filmska ekipa na čelu s redateljem Ivanom Livakovićem te glumcima Ivanom Roščić, Ivom Mihalić, Ivom Visković, Senkom Bulić, Jasnom Bilušić i Ivicom Gunjačom poklonila se pred dvije pune kino dvorane te su dobili gromoglasne ovacije i višeminutni aplauz publike. Najuvrnutiji hrvatski film ikad, kombinacija je humora Monty Pythona i South Parka za koje je karakteristična parodija, satira i crni humor. Stoga će brojni obožavatelji ovakve vrste humora doći na svoje. Važnu ulogu u filmu osim genijalnih glumaca također igraju kostimi, scenografija i rasvjeta, koji dodatno doprinose šarenilu kojim se htjelo prikazati konstantno bombardiranje vijestima, slikama, senzacijama kojima smo svakodnevno izloženi. U glavnim ulogama su Damir Poljičak, Ivana Roščić, Iva Visković, Marina Redžepović, Miran Kurspahić, Ivica Gunjača, Ana Maras Harmander, Marin Radman, Senka Bulić, Gorana Bogdana i Nera Stipičević. Kostimografiju potpisuje Lidija Sertić, scenografiju Željka Burić, dizajner vizualnih efekata je Vedran Štefan, montažer zvuka i glazbe je Borna Buljević, montažerka filma je Maida Srabović, izvršna producentica je Sandra Basso, direktor fotografije je Daniel Ruljanić, producenti filma Vinko Grubušić, Ivan Maloča i Goran Mećava. - Svinjari su nastali iz želje da snimim zabavan, poletan, barokan, nekompromisan film o temi koju smatram bitnom, a to je potpuno srozavanje društvenih kriterija između ostalog putem trash tv programa i medija i manipulaciji kojoj smo izloženi od njih. Riječ je o univerzalnoj temi, koja nije samo hrvatska boljka, ali na malom prostoru i s malom populacijom zagušenje je očitije nego smog u Pekingu. Estradizacija I trivijalizacija su se uvukle u sve pore društva brže i efikasnije od bilo kojeg botoxa na tržištu. Pošto nisam sklon patetici ni razvučenoj dosadi, film nije dobio ruho turobne drametine u kojoj svi uzdišu, šute, šapću, plaču, gledaju u pučinu s opuškom u ruci, već crne komedije, satire, antimjuzikla koji koristi razna izražajna sredstva uključujući animaciju - rekao je mladi redatelj. Najuvrnutiji hrvatski film u hrvatskim kinima s prikazivanjem kreće 18. svibnja. Uvrnuta glumačka ekipa i još uvrnutiji redatelj, Ivan Livaković kojeg su brojni filmski kritičari nazvali enfant terrible hrvatske kinematografije, izvrsna su pozivnica da se uputite u u najbliže kino i svjedočite buntovnom iskoraku hrvatske kinematografije, koji vas neće ostaviti ravnodušnim. Tema: FILM 