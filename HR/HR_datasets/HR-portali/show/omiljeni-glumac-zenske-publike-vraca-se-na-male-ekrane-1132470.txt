Omiljeni glumac ženskog dijela publike Ivan Herceg sljedećeg tjedna vraća se na male ekrane, a gledat ćemo ga u seriji Nove TV "Zlatni dvori". Ivana se publika sjeća i iz serija  'Najbolje godine', "Larin izbor" i "Kud puklo da puklo", a sljedeći tjedan prepoznat će ga u liku Mladena koji u Zlatopolje dolazi kao strastveni kolekcionar konja. Mladen je po zanimanju liječnik opće prakse, rođen u Zlatopolju, no studirao je u Zagrebu i potom se preselio u Njemačku. - Nakon godinu dana izbivanja vratio sam se snimanju, i iskreno me veseli povratak na set, pogotovo među poznatu ekipu s kojom sam već surađivao na nekoliko projekata Nove TV. Upoznao sam doduše na ovom projektu i dosta novih kolega, što me jako veseli, a na setu je obično kako to i bude na snimanjima serija s više epizoda – puno rada, ali i puno zabave i pozitivne atmosfere. Sviđa mi se što dosta provodim vremena i u prirodi jer dosta snimamo na eksternim lokacijama, pogotovo u društvu konja koje volim gotovo podjednako kao i lik kojeg ovdje tumačim - kaže Herceg. Mladen u seriju dolazi kao Katin (Petra Dugandžić) radišan rođak sa snažnim moralnim kompasom koji je u svojoj potrazi za izazovima, osim u Njemačkoj, proveo nekoliko godina liječeći ranjenike u Afganistanu i Iraku. - Mladen je prije svega razuman, racionalan tip, koji ne pokazuje svoje osjećaje lako -  opisuje Herceg svog lika te otkriva kako mu nije bilo teško poistovjetiti se s ovim karakterom. Iako je Hercegov lik smiren i ne voli drame, čim se pojavi u Zlatopolju uzburkat će atmosferu...