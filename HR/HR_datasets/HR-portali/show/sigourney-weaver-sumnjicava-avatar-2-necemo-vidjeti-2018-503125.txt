Premda su prve vijesti iz studija Fox govorile o 'samo' dva nastavka 'Avatara', redatelj Cameron je potvrdio da će se snimati čak četiri nastavka za sagu o 'plavim vanzemaljcima'. No prvotni datum objave drugog dijela sage o plavim vanzemaljcima, smješten u 2017. godinu, već je bio dobio odgodu. Kako se čini, i drugi datum, smješten u 2018. godinu, možda neće biti točan datum. - Nismo još počeli sa snimanjem, pa ne znam koliko je realističan odabran datum. Svakako će biti uzbudljiv film - izjavila je Sigourney Weaver. Iako je za te odgode spomenut strah zbog nezadrživih 'Ratova zvijezda' koji izlaze u isto vrijeme, posve je moguće da se radi o jednostavnoj nesposobnosti filmaša da se drže zadanih rokova. - Po mojem mišljenju, tri scenarija koje sam pročitala su stvarno toliko bolji od prvog filma. Cameron je napravio toliko toga vezanog za svijet u prvom filmu, a sada se može u njemu igrati - rekla je glumica. Kako je redatelj već rekao, svi novi filmovi bit će samostalni filmovi, no da će ipak tvoriti jednu smislenu cjelinu jednom kad svi budu gotovi. Nakon 'Avatara 2', koji u kina možda stiže u prosincu 2018. godine, ako se ne obistini Weaverino 'proročanstvo', dolaze još tri filma. Trojka stiže točno dvije godine kasnije u prosincu 2020., četvorka u prosincu 2022. godine, a kraj serijala se očekuje u prosincu 2023. 'Avatar' je sa zarađenih 2,8 milijardi dolara i dalje najprofitabilniji film u povijesti. Stoga smo posve uvjereni da će i nastavci zaraditi neslućene količine novca te da se nitko od nas, a ponajmanje producenti Foxa, ne bi trebao zabrinjavati oko filma. Tema: FILM 