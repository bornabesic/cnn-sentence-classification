Kako se veće neko vrijeme zna, Harrison Ford će nam se vratiti na velike ekrane kao legendarni Indiana Jones još jednom, u petom dijelu sage o tom istraživaču. Ipak, nove vijesti o projektu ostavljaju nam trunčicu gorak okus u ustima, jer je film odgođen za gotovo godinu dana. Prijašnji datum, 19. srpnja 2019. zamijenjen je godinu dana kasnijim datumom, 10. srpnja 2020. godine. Iako takav postupak daje i redatelju i producentima vremena da naprave film 'kako spada', ipak se tu pojavljuju neki upitni detalji. Naime, pri početku snimanja filma će Harrison Ford imati 76 godina, što je podosta godina za jednog glumca od kojeg se očekuje da izvodi akcijske scene. U trenutku izlaska filma Ford će biti 78-godišnjak, pa je posve upitno hoće li imati snage za dodatan rad oko filma, promociju ili moguća dodatna snimanja. Ipak, kako je danas kompjuterska tehnologija praktički svemoguća u filmskoj industriji, dobre su šanse da ćemo dobiti CGI verziju glumca. To nije nešto što očekujemo od Forda, no ako je takva praksa bila u 'Rogue One: Priči iz Ratova Zvijezda' (gdje je Leia bila kompjuterski lik) posve je moguće da će i Indiana postati samo djelo kompjutera. Kako god ispalo, nadajmo se da će djelo biti bolje od posljednje verzije Indiane Jonesa, 'Kraljevstvo kristalne lubanje'. Iako je film zaradio impresivnih 786 milijuna dolara, a niti kritika ga baš nije mrzila, ipak je u glavama mnogih to najgori film o ovom arheologu te ga se malo tko rado sjeća. O daljnjim vijestima o ovom projektu pravovremeno ćemo vas obavijestiti. Tema: FILM 