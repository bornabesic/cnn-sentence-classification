Zagrebačka tvrtka MPG Live, organizatori ovogodišnjeg, petog izdanja festivala Ultra Europe u petak su otkrili prvi dio impresivnog line up-a kojeg predvode već dobro poznati 'stari lisci' i 'velikani' scene elektronske glazbe Afrojack, Armin van Buuren, Axwell, /\ Ingrosso, David Guetta, Hardwell i drugi. Ultra Europe i ove će godine biti jedan od vodećih festivala elektronske glazbe u svijetu, što potvrđuju i imena line up-a, ali i očekivanih više desetaka tisuća posjetitelja iz cijelog svijeta koji će se na sedam dana okupiti u Dalmaciji odnosno Splitu na Poljudu (gdje je glavni dio svih nastupa) te na otocima Braču, Visu i Hvaru, od 13. do 19. srpnja. Najavljujući festival i otkrivajući line up organizatori prenose i da ga neki svjetski mediji nazivaju i "Europe's Premier Destination Music Festival", dodajući da će na njemu nastupiti ukupno 46 izvođača, među kojima su i najtraženija i najpopularnija imena elektronske glazbe. Uz već spomenute, bit će tu i Tiesto, Andrew Rayel, Fedde Le Grand, GTA, Rødhåd, Technasia i W&W, kao i Ben Gold, David Gravell, Dr Phunk, Elio Riso, Frank Walker, Heatbeat, Hector, Jay Hardway, Jewelz & Sparks, Jon Rundell, Julian Jordan, Kill the Buzz, Kura, Maddix, Manse, MaRLo, NLW, Orjan Nilsen, Ravitez, Ruben de Ronde b2b RODG, Sick Individuals, Suyano i Tijana T, koji će svi, kako se očekuje, setovima zaokružiti festivalski doživljaj i potvrditi status Ultre kao najvećeg ljetnog događanja u Europi. Na splitskom Poljudu za tu će prigodu biti postavljena i atraktivna pozornica s programom house i techno glazbe Resistance, poznat iz klubova na Ibizi, u sklopu čega u Hrvatsku stižu i Nic Fanciulli b2b Eats Everything, Sasha & John Digweed i Seth Troxler b2b te The Martinez Brothers. Ljubitelje ovog glazbenog stila posebno će obradovati informacija da će na ovoj pozornici zasvirati i techno legende Adam Beyer, Carl Cox, Joseph Capriati, Marco Carola i Nicole Moudaber. Organizatori za 5. rođendan Ultra Europe najavljuju i nezaboravni spektakl s produkcijom na četiri pozornice unutar i oko splitskog Poljuda, naglašavajući da i da se osim glavnog događanja u Splitu pripremaju i potprogrami Brač Regata, Ultra RA Beach i Resistance Vis. Sve počinje 13. srpnja partyjem otvorenja u klubu Giraffe Palm Beach House u Splitu, nastavlja se 14. do 16. srpnja na Poljudu, potom 17. srpnja slijedi Regata Brač, pa 18. srpnja Ultra Beach u u hotelu Amfora na Hvaru i 'poslastica' za kraj na čarobnom otoku Visu 19. srpnja s programom u tvrđavi George. Ultra Europe dio je međunarodnog brenda Ultra Worldwide, koji je 1997. osnovao Russell Faibisch i koji je prve Ultra Music festivale organizirao na Floridi odnosno 1999. na pješčanoj plaži u Miamiju, gdje se i danas organizira taj festival, kojeg po atmosferi po nekima nadmašuje još samo ovaj u Splitu i Dalmaciji. Takvi se festivali još održavaju u Argentini, Baliju, Brazilu, Čileu, Ibizi, Japanu, Koreji, Singapuru, Južnoj Africi. Ove godine će im se pridružiti i Kina s Ultra China koja će premijerno izdanje imati u Šangaju od 9. do 10. rujna.   