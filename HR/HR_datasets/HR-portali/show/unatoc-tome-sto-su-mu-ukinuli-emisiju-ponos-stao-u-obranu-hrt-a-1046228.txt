Vijest o tome da HRT nakon 26 godina ukida emisiju 'Kućni ljubimci' izazvala je lavinu komentara na društvenim mrežama. Većina vjernih gledatelja ogorčena je što HRT ukida emisiju u kojoj je tijekom više od 1300 epizoda pronađeno stotine izgubljenih životinja i udomljeno više od 100 000 ljubimaca. Unatoč tome što mu odlukom programskog uredništva HRT-a kultna emisija prestaje s emitiranjem, Antun Ponoš stao je u obranu javne televizije.  - Dragi prijatelji i gledatelji emisije, čitajući vaše komentare u porukama, vidim vašu veliku ogorčenost prestankom emitiranja emisije u programu HRT-a. Tužni ste kao i ja, razumijem vas. Htio bih vam samo skrenuti pozornost kad kritizirate HRT da imate u vidu da je tamo 99% ljudi koji su zaslužni što je emisija doživjela svojih 25 godina i za mjesec dana napunjava 26. godinu rada. Cijelo ovo vrijeme bio sam okružen istinskim prijateljima i dragim ljudima koji su, kako meni tako i svima vama pomagali da emisija bude u programu. Nemojte to nikada zaboraviti i molim vas da vodite o tome računa pri svakom pisanju poruke. Ne slaže se njih jako, jako puno s ukidanjem emisije jer su je stvarali zajedno sa mnom i sada ostaju bez nečega što je rezultat i njihovog rada i truda- napisao je na svom Facebook profilu Ponoš. Posljednja emisija 'Kućni ljubimci' na HRT-u će se emitirati na Božić,a nakon toga emisija s emitiranjem nastavlja na drugoj televiziji. Gdje se nakon 25. prosinca sele 'Kućni ljubimci' za sad još uvijek nije poznato. >>HRT ukida emitiranje kultne emisije 'Kućni ljubimci' 