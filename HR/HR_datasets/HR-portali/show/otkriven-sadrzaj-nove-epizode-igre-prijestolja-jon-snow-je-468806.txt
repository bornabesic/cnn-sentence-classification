Do početka šeste sezone 'Igre prijestolja' dijeli nas još samo 16 dana, a HBO je sinoć objavio i službeni sinopsis njene prve epizode te otkrio da će se ista zvati 'The Red Woman'. Upozorenje - u tekstu ispod ovog videa nalaze se informacije koje bi neki mogli smatrati spoilerima. Kako stoji u kratkom opisu epizode: 'Jon Snow je mrtav. Daenerys upoznaje snažnog čovjeka. Cersei ponovno vidi svoju kćer.' Redateljske palice za 'The Red Woman' prihvatio se kanadski filmaš Jeremy Podeswa, a epizodu su napisali David Benioff i D.B. Weiss. I dok je iz ovog nejasnog opisa teško iščitati hoće li Jon Snow ustati iz mrtvih kako fanovi diljem svijeta nagađaju već mjesecima, barem je potvrđeno da će se Jon Snow, Daenerys Targaryen, Cersei Lannister i Myrcella pojaviti u nadolazećoj epizodi. O Stannisu i njegovoj sudbini za sada nema riječi. Osim sinopsisa prve epizode, HBO je također objavio opis cijele šeste sezone trenutačno najpopularnije fantasy serije na svijetu. On je nešto dramatičniji, no ništa manje općenit i misteriozan. - Nakon šokantnih događanja kojima smo svjedočili na kraju pete sezone, uključujući krvavu sudbinu Jona Snowa kojeg su ubili pobunjenici iz Noćne straže, Daenerys koja je jedva izvukla živu glavu u meereenskoj Areni te Cersei koja je ponižena na ulicama Kraljevog Grudobrana, preživjeli iz svih dijelova Westerosa i Essosa se regrupiraju kako bi neumoljivo nastavili dalje prema svojim nepoznatim individualnim sudbinama. Poznata lica će ući u nove saveze kako bi poboljšali svoje strateške šanse za preživljavanjem, a novi likovi će se pojaviti kako bi izazvali balans snaga na istoku, zapadu, sjeveru i jugu - stoji u opisu sezone. 'Igra prijestolja' vraća se na male ekrane 25. travnja u tri sata ujutro. Hoćete li biti budni u to doba? Izvor: Adria.ign.com Tema: FILM 