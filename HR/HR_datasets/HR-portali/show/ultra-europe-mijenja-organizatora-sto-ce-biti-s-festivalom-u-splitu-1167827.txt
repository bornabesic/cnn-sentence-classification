Iz Adrie MM, tvrtke koja je bila organizatorom dva posljednja festivala elektronske glazbe Ultra Europe stiglo je jučer priopćenje u kojem stoji da ta tvrtka prestaje biti partnerom ovog velikog festivala. Kako se približava kraj petogodišnjeg ugovora o održavanju Ultra Europe festivala u Hrvatskoj, u Adria MM ističu ponos na obavljen posao kojim su ovaj festival pozicionirali među vodeće EDM festivale u Europi. - Kada smo započeli, festival je trajao tri dana, dok danas traje sedam dana te se održava na pet različitih lokacija. U vrlo kratkom razdoblju pretvorili smo ULTRA Europe u jednu od najpopularnijih svjetskih festivalskih destinacija. Tijekom proteklih mjeseci, kako su se razvijali pregovori za idućih pet godina, postalo je očito da očekivanja ureda Ultra Miami nisu usklađena s našim realnim predviđanjima za nadolazećih pet godina, kažu pa nastavljaju kako je kroz pregovore s organizatorima Ultra Miami u posljednjih nekoliko tjedana postalo izvjesno kako će nastavak daljnje suradnje i održavanja festivala 2017. godine biti uvelike otežani. - Svi su pokušaji da se suradnja nastavi u pozitivnom okruženju zanemareni te smo se ovaj tjedan našli u situaciji u kojoj nam kao jedini izbor preostaje započeti pravni postupak u svrhu zaštite naših prava i interesa. Naglašavamo kako ovo nije smjer suradnje kojem smo se nadali, ali smo na isto bili primorani upravo zbog neprihvatljivog djelovanja Ultra Miami tima. Poznato nam je da su iz Ultra Miamija tražili alternativnog organizatora na ovom tržištu te je njihova želja da novi partneri odmah preuzmu odgovornost za sve pregovore. Iako nismo obaviješteni o pojedinostima vezanim uz nove organizatore, svejedno bismo htjeli čestitati i poželjeli sreću svim trenutnim i budućim organizatorima Ultra Europe festivala, stoji u priopćenju. 