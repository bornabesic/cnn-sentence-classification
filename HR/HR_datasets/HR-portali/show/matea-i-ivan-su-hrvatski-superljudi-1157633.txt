Na RTL-u u subotu, 25. ožujka počinje show “Super ljudi” u kojem natjecatelji nemaju zadatak zadiviti nas svojim plesnim ili glazbenim umijećem, već će gledatelje upoznati s posebnim vještinama koje posjeduju, a koje variraju od matematičkih sposobnosti, apsolutnog sluha, izvanredne memorije... S natjecateljima izvanserijskih sposobnosti sreli smo se na setu u Beogradu, gdje se snima format napravljen po licenci Endemol Shinea, a u kojem sudjeluju kandidati iz Hrvatske, BiH i Srbije. Za titulu superosobe i novčanu nagradu od 25 tisuća eura bori se i 25-godišnja Riječanka Matea Trošelj čija je neobična vještina taktilna percepcija, a to znači da Matea ima iznimno izoštren osjet opipa. – Žiri je pred mene stavio 15 muškaraca u vrsti i od njih 15 odabrali su jednog kojeg sam s povezom na očima dodirivala od vrata do bokova. Nakon toga su dečke ispremiješali, a ja sam skinula povez i morala sam vizualno pogoditi tko je muškarac kojeg mi je odabrao žiri – ispričala je Matea, studentica kineziologije. Da su joj jagodice “posebne”, shvatila je već kao djevojčica jer je bez problema u mraku u sekundi mogla opipom prepoznati što joj je u ruci i uvijek se više oslanja na opip nego na vid. Ivan Starčević iz Zagreba pokazao je vještinu koja se zove stereoskopija. – Ona podrazumijeva da kada imate dvije identične slike ispred sebe i kada ih gledate u križ, tako da desno oko gleda lijevu sliku, a lijevo oko desnu sliku, stvara se treća slika. Kada se na slici promijene tri pločice od 12 tisuća boja koje na slikama gledate, boje se kolebaju pod okom i morate uočiti na kojem točno mjestu na slici su se promijenile te tri pločice – objasnio je 23-godišnjak kojeg je sestra uputila u svijet stereoskopije za koju Ivan kaže da pomaže i u skidanju dioptrije. S njima, natjecat će se 63 kandidata u 12 emisija, studio u kojem se snima ima 1800 četvornih metara, snima se s 15 kamera, a na projektu radi 100 ljudi. Voditelj showa je Momčilo Otašević, koji nije mogao sakriti fascinaciju sposobnostima natjecatelja, pogotovo onima s matematičkim sposobnostima. O izvrsnosti kandidata i njihovom prolasku u daljnji dio natjecanja odlučuje žiri u kojem su Branko Đurić Đuro, Anđelka Prpić, Zrinko Tutić te neurokirurg Vuk Aleksić. >>Antonija Blaće pomagat će ljudima mršavjeti u novom showu RTL-a