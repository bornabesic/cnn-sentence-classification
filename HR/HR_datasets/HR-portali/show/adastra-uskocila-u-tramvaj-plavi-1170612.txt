Grupa Adastra danas je predstavila spot za novu pjesmu "Tramvaj plavi". Cilj ovoga spota je predstaviti grad Zagreb kroz njegov prepoznatljiv simbol – plavi tramvaj. U stvaranju spota sudjelovali su Zagrepčani, kadeti GNK Dinama, gradonačelnik Zagreba Milan Bandić, Adastra i naravno ZET-ov tramvaj! - Pjesma duhovito opisuje putnike, Zagreb i zagrebački tramvaj, a nastala je tijekom snimanja emisije "O Zagrebu zbore dvije Dore“ na Radio Sljemenu. U Tramvaj plavi uskočio je i Tomislav Goluban dodatno obogativši pjesmu prepoznatljivim zvukom usne harmonike - kazao je frontmen Adastre Jerko Marić. Dvije godine od posljednjeg velikog koncerta u Tvornici kulture Adastra se ponovo sprema stvoriti večer za pamćenje i to u klubu Metropolis, 27.s vibnja gdje pripremaju i koncertnu promociju albuma „Best of Adastra“ te novog singla “Tramvaj plavi.” Koncert počinje točno u 22:00. Pretprodajna cijena ulaznice iznosi 30 kn, a na dan koncerta cijene će iznositi 40 kn. Svoju kartu nabavite u Metropolis klubu (šank), Avenija Dubrovnik 10 (preko puta Velesajma) te putem sustava Entrio i Eventim. Adastra je trenutno na turneji, a ovo su gradovi u kojima će uskoro nastupiti: 19. 5. 2017. Našice 27. 5. 2017. Zagreb 20. 7. 2017. Rijeka 21. 7. 2017. Gospić 22. 7. 2017. Krapinske Toplice Adastrinu kvalitetu i popularnost nije potrebno preispitivati s obzirom da svi njihovi spotovi broje više od šest milijuna pregleda. Redovito komuniciraju s fanovima, vrlo su pristupačni i omiljeni zagrebačkoj publici, a i svima ostalima diljem Hrvatske i susjeda. 