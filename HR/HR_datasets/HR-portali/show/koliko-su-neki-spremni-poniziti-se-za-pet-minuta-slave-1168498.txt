Hrvatska je zemlja u kojoj ima najviše stručnjaka za nogomet i glazbu. Stoga nije nimalo čudno što je posljednjih nekoliko godina nastala prava ekspanzija showova koji traže nove pjevačke zvijezde. Pa kad već nema popularnog Voicea, tu je RTL – vodeća domaća TV kuća za natjecanja u svemu i svačemu. Nakon što su nas u dvije sezone upoznali s mladim pjevačkim nadama, red je došao na one starije. Stvorili su Zvijezde, pjevački show koji je nekakva čudna mješavina dosadašnjih showova. Moram priznati da mi je malo nerazumljiv koncept po kojem svi natjecatelji dolaze pjevati ispred tri člana žirija a capella, a onda će njih sto ponovno nastupati pred žirijem, koji će ovog puta ocjenjivati njihov glas, kao u Voiceu. Ako su već upoznali natjecatelje i znaju otprilike tko je kakav, čemu onda to dizanje na foteljama? Što se tiče stručnog suda, i tu se uzelo od svakog po malo. Čini se da je Tony Cetinski pretplaćen na te uloge, jer nakon Hrvatska traži zvijezdu i Voicea, evo ga i u trećem showu u kojem je član žirija, i to onaj najstroži. Goran Lisica Fox dežurni je šaljivdžija, a Massimo poput profesora (uz neizbježnu lepezu) objašnjava kako natjecateljica ima "prljavštinu u glasu". Koliko vidim po društvenim mrežama, ta njegova "prljavština" već je izazvala niz simpatičnih komentara i memea. Za žensku stranu žirija zadužene su Maja Bajamić i Remi, koje su u prvoj epizodi imale sasvim korektne komentare. Hajdemo sada malo o natjecateljima. Na Zvijezde bi se moglo gledati i kao na zanimljivu sociološku studiju na temu "Koliko su neki spremni poniziti se za pet minuta slave", ali i "Što to današnji klinci slušaju". Prije ću shvatiti način na koji djeluje ženski mozak nego činjenicu da imate 16,17 godina, a umjesto buntovnog rocka slušate stanovitog Baju i mislite da ćete njegovim p(j)esmama impresionirati žiri. Upravo su to pokušala dva brata, koja su s rukama u zraku zamjaukala dva hita tog srpskog pjevača. Nekog Kristijana, za kojeg je očito da nema sluha, izmrcvarili su toliko da je morao otpjevati čak pet pjesama, a Tonyju je posebno bilo smiješno kako pjeva na engleskom, iako ne zna dobro ni hrvatski. S druge strane, neki natjecatelji su me iznenadili originalnim izborom. Ibrahim (21) iz Osijeka odnekud je izvukao beogradsku grupu Generacija 5, koja je najveću popularnost na ovim prostorima imala početkom 80-ih, a simpatična Marija Barišić iz Kutine dražesno je otpjevala "Mlin za kafu" Lole Novaković. Ipak, pobjednik večeri je Petar Nižić, mornar iz Splita. "Just Of Two Of Us" Billa Withersa. Zbog takvih natjecatelja i gledamo ovakve emisije. Dao Bog da ima više onih koji vole i slušaju Billa Withersa, a ne nekog Baju.     > 