Kako se priča u filmskom svijetu, Daniel Craig je odustao od glume u serijalu o Jamesu Bondu. Ovakve vijesti stižu samo par dana nakon što se s kladionica povuklo klađenje na novog Bonda, tj. nakon što je povučena opcija da se stavljaju oklade na Toma Hiddlestona. Sjetit ćete se, samo prije nekoliko tjedana je kolala uokolo glasina da je Hiddleston naredni Bond. Do sad je Craig bio najbolje plaćeni glumac u ulozi tajnog agenta, s ukupnom zaradom od preko 50 milijuna eura. Ne samo to, već su njegova četiri filma utržila od 2005. do danas preko dvije i pola milijarde eura, što je zasigurno jako pomoglo studiju. Premda još uvijek nema vijesti od Craiga osobno, tvrdi se da je Craig odbio poprilično unosnu ponudu od 90 milijuna eura da se vrati u još dva filma. No novac nije bio sve, jer se uz njega nudio i udio u profitu, koproducentsko mjesto i razne druge pogodnosti. - Daniel je gotov, i to je to. Davali su mu gomile novca, ali to nije ono što je on želio - izjavio je neimenovani izvor u Hollywoodu. No druge priče pričaju malo drugačiju priču o tome zašto nećemo vidjeti Craiga u toj ulozi opet. Čini se da bi razlog mogao biti Craigov dugačak jezik jer je njegova prošlogodišnja izjava, da bi radije vene rezao nego opet glumio Bonda, jako teško sjela nekim moćnim ljudima u filmskoj industriji. Koja god verzija događaja da je istina, ono što je definitivno jest da sad počinje potraga za novim Bondom. Kako su trenutačno u igri Idris Elba, Tom Hiddleston, Henry Cavill, Jack O'Connell, Richard Madden (Rob Stark iz 'Igre prijestolja'), Jamie Bell i Rupert Friend, čeka se oštra utrka. Nitko ne zna, možda i neka glumica uleti u igru. Što vi mislite? Tko bi mogao biti naredni Bond? Tema: FILM 