Došao sam u dom Park na Volovčici prije 17 dana i sviđa mi se. To je moj kvart, tu sam odrastao, ali mi se čini da bi me mogli uskoro odavde izbaciti, zabrinut je Pjer Vukelić (75). Umirovljeni bivši urednik, koji je vodio nekoć najslušanije emisije Hrvatskog radija, poput 'Plavog pingvina', '25. sata', 'Radio Jadrana' i 'Zelenog megaherca', danas je štićenik Doma za starije osobe u zagrebačkoj Ivanićgradskoj ulici. - Moja muka počela je 1992. godine kad su mi zabranili ulaz na Radio, iako su me te godine u anketi Večernjeg lista proglasili najboljim novinarom - kaže Vukelić. Budući da je ostao bez posla, neko je vrijeme radio honorarno, ali ne zadugo. - Supruga i ja živjeli smo u Kušlanovoj ulici, a kad sam dobio otkaz, morali smo prodati stan da bismo preživjeli. Nisam mogao u penziju jer sam bio premlad i nisam za to imao uvjete - govori Vukelić, koji se zatim sa suprugom preselio u stan u kojem je ona bila zaštićena stanarka. Nakon ženine smrti morao se iz njega iseliti. Pjer je imao biblioteku od 8000 knjiga, koje je podijelio prijateljima jer ih nije mogao sačuvati - Neko vrijeme sam se sporio. Možda sam mogao ostati još koju godinu, ali sam ubrzo odustao jer sam znao da ću kad-tad morati iz stana - kaže Vukelić, koji se nakon toga prijavio u dom u Šestinama. - To je privatni dom, ali je daleko od središta grada. Teren je strm, nisam mogao ni prošetati po ulici, osjećao sam se sputano, pa sam predao molbu na Volovčicu, ali sam stekao dojam da bi me mogli izbaciti. Na pitanje zašto bi se to moglo dogoditi Pjer Vukelić odgovara: - Ja sam čovjek koji voli humor, persiflaže i satiru, pa se tako i izražavam u svakodnevnom govoru. Tako sam rekao jednom da ću se ubiti i shvatili su me ozbiljno, pa su me poslali na razgovor i pitali prijetim li samoubojstvom. Izgleda da je problem taj što sam se 90-ih nakon otkaza dva puta liječio u Psihijatrijskoj bolnici Vrapče jer sam bio psihotičan. Ta me dijagnoza očito prati sve do danas - objasnio je Pjer. Od nadležnih zasad nismo dobili odgovor hoće li Vukelić ostati u domu.