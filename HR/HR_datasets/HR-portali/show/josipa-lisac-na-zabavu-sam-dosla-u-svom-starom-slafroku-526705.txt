Najviše me strah nastupa na Svetome Mihovilu u Šibeniku jer ne volim vjetar, a tamo uvijek puše, pa sam im rekla neka mi na bini sagrade tuš-kabinu da to nekako lakše podnesem, rekla je glazbenica. Ovo ljeto Josipa Lisac (67) provest će uglavnom na putu. Iz Kragujevca, preko Tjentišta, krenut će put Rovinja, pa prema jugu, do Šibenika i Mostara. - Nažalost, mnogo sam poziva na kraju morala odbiti. Ne mogu se odazvati na više mjesta istovremeno, a svi bi htjeli da je ljeto i da je po mogućnosti subota. Kao da drugi dani u tjednu ne postoje - rekla nam je glazbenica Josipa. - I onda se čudimo kad su nam ljeti ogromne kolone na cestama, a svi silom hoće aranžmane od subote do subote. Ja se još ne dam ubaciti u takve sheme - kaže Josipa, koja se i na partyju agencije Priredba pojavila u originalnoj odjevnoj kombinaciji, koje su postale njen zaštitni znak. Modna kraljica; Josipa Lisac dobila je prva u Hrvatskoj Oscara za originalne kreacije - Pa to je kaput, zapravo šlafrok koji mi je još prije 16 godina dizajnirao Alan Hranitelj, a na glavi nosim rad Staše Čimbur. Ovaj šlafrok napravljen je od vrhunskih materijala i silno je udoban i zato to za mene nije kaput - objasnila je Lisac. Dodala je da najesen kreće na nastupe u Torontu, Chicagu i New Yorku. Ove godine Josipa slavi 50 godina glazbene karijere, a tim povodom već joj ovih dana izlazi prvi dvostruki box CD-a s njenih 12 studijskih albuma. Josipa je zadovoljna jer je toliko godina na sceni i jer je kroz glazbu stekla mnoga prijateljstva. - Glazba nas sve povezuje, ona nikad nije razdvajala ljude - zaključila je.