Nova se ljetna okupacija sprema u Splitu! Očekuje se da će četvrti po redu festival Ultra Europe od 15 do 17. srpnja pohoditi više od 150.000 stranih turista iz 141 zemlje. Ultra je i narasla, sada je riječ o pet pozornica na četiri lokacije kojima će u sedam dana prodefilirati 150 stranih izvođača. Riječ je o produkciji vrijednoj tri milijuna eura, doznali smo na jučerašnjoj medijskoj konferenciji organizatora u zagrebačkom Arena Centru. Ističe se i da je Ultra Europe postala više od festivala, osim navedenog i zbog jednog od tri najjača line upa u Europi. Teško je ostati u Hrvatskoj Interes potvrđuje i podatak da je službeni after-movie Ultra Europea pregledan više od milijun puta u dva mjeseca otkako je objavljen. Ne treba zaboraviti da je pola tog videa posvećeno kadrovima upravo iz Hrvatske. No, unatoč tome, ali i zbog svega ranije navedenog, nije bilo lako Ultru zadržati u Hrvatskoj. Kako kaže direktor Ultra Europe festivala Nikola Bušljeta, pregovori su u Miamiju s vlasnicima Ultra World Wide organizacije bili uspješni. – Jedan je od partnera Ultra World Wide organizacije i Ultra Europe festival, koji je pretežito u vlasništvu Hrvata. Upravo to predstavlja jedan od glavnih razloga zbog kojih se Ultra Europe održava baš na hrvatskoj obali, u Splitu. No, svake nam je godine sve teže zadržati Ultra Europe festival u Hrvatskoj jer njegov rast donosi i sve veći broj ponuda država koje su željne preuzeti ulogu domaćina ovoga festivala. Za sada Ultra Europe ostaje u Hrvatskoj što nas čini izuzetno ponosnima, ali ujedno smo i svjesni da smo u posljednje dvije godine dobili tri ozbiljne ponude. Unatoč tome, uvjereni smo da daljnjim rastom i razvojem kvalitetne suradnje s Hrvatskom Ultra Europe ostaje u Splitu – kaže Bušljeta. Direktor komunikacija festivala Ultra Europe Luka Jureško dodat će da se Ultra festival održava na više od deset lokacija, među kojima su i Tokio, Miami, Singapur, Rio de Janeiro i Seul. – Uzmemo li u obzir da su ovo milijunski gradovi, postaje nam jasno koliko smo sretni što je Split dobio priliku biti domaćin ovoga planetarno popularnog festivala – rekao je Jureško. Za održavanja Ultra Europe festivala Splitsko-dalmatinska županija bilježi stalno povećanje broja dolazaka stranih gostiju, koji je premašio za 100% brojke iz 2013. godine kada je održan prvi Ultra Europe festival. - Te 2013. nismo uopće mogli znati što smo s Ultrom dobili - izjavio je splitski gradonačelnik Ivo Baldasar. Broj ulaznica ograničen Navedeni porast doprinosi stalnom rastu potrošnje koja za trajanja festivala uvelike prelazi 300 milijuna kuna. Održavanje Ultra Europe 2015. pratilo je više od 900 akreditiranih novinara. Kao i svake godine Ultra Europe u ponudi ima i regionalne ulaznice koje imaju jedinstvenu cijenu od samo 899 kuna za trodnevni General admission. Povoljnijom cijenom Ultra Europe na još jedan način zahvaljuje svojim domaćinima, ističu organizatori. Broj ulaznica je ograničen, a mogu se kupiti od Ultrinih partnera, Večernjeg lista, 24sata, ticketshop.hr te na prodajnim mjestima Tisak Media u cijeloj Hrvatskoj. Dodatna pogodnost je da će se regionalne ulaznice prodavati i na rate. Za kraj, line up festivala “vrijedan” je oko četiri milijuna eura. Fanove će zabavljati Afrojack, Armin van Buuren, Carl Cox, David Guetta, Hardwell, Martin Garrix... Više nego dovoljno da Ultra Europe ostane najbolji tulum na Jadranu ako već ne i na Sredozemlju. >>Pogledajte službeni popis izvođača za 4. Ultra Europe Festival >>Kako nas vide i čime su oduševljeni? Ovaj video o Hrvatskoj morate pogledati