Pišući o postignućima umjetnika, često volimo istaknuti da je iza njih bogata karijera, a ako za ikoga to možemo istaknuti s pokrićem, onda je to kraljica romske glazbe – Esma Redžepova koja će 6. travnja nastupiti u Lisinskom. Svi unuci moraju na fakultet U 60 godina na sceni makedonska glazbenica snimila je više od tisuću pjesama, nastupila je u pariškoj Olympiji, dva je puta bila nominirana za Nobelovu nagradu za mir i još ne razmišlja o povlačenju s pozornice. – Stvarno volim pjesmu i ne osjećam se nimalo umorno, još me drži snaga i pjevat ću dok mogu – odlučno nam kaže 72-godišnja Esma. Za Zagreb je, kaže, vežu samo lijepe uspomene jer je u našoj metropoli snimila prve ploče za tadašnji Jugoton. – Prva LP ploča koju je snimio Jugoton bila je moja i uz Lisinski me vežu samo lijepe uspomene. Na zadnjem koncertu koji sam prije pet godina održala u Lisinskom najviše me obradovao brzojav koji mi je poslala moja Tereza Kesovija. Nije mogla doći na koncert, ali mi je poslala cvijeće i brzojav – prisjeća se pjevačica. Karijeru je počela kao desetogodišnjakinja i zahvaljujući svom mentoru i budućem suprugu uspjela je opstati u okrutnom estradnom svijetu. – Kad sam kao dijete počela graditi karijeru, imala sam sreću što sam upoznala svog budućeg supruga Stevu Teodosievskog, koji je u to vrijeme postao moj mentor. On je potpisao ugovor s mojim roditeljima kojim se obvezao da će se starati o mojoj karijeri, tako da sam od prvog dana bila u sigurnim rukama i usmjerena na pravi put – s puno nježnosti prisjeća se Esma pokojnog supruga s kojim je posvojila 47 djece. – Najbitnije od svega bilo mi je da moja djeca budu dobri ljudi, časni, vrijedni i pošteni jer te se vrijednosti ne kupuju novcem. Na drugom mjestu bilo mi je da postanu dobri muzičari kako bi imali od čega živjeti i podizati svoje obitelji. Stevo i ja uspjeli smo u tome. Sva su moja djeca dobri domaćini, dobri roditelji i odlični muzičari – s ponosom govori i dodaje da iste vrijednosti želi usaditi i svojim unucima. – Stroga sam baka. Nimalo nisam popustljiva zato što želim da mi unuci budu dobro odgojeni, a posebno se brinem da budu dobri đaci. Obrazovanje je najbitnija stvar i svi moraju završiti fakultet – ističe Esma. Pitamo je prepoznaje li među unucima svog nasljednika. Volim pjesmu i ne osjećam se umorno. Još me drži snaga i pjevat ću dok mogu – Što se nasljednika tiče, dvoje unuka naslijedilo je naša imena, moje i Stevino. To su djeca moga sina Simeona Atanasova – odgovara glazbenica poznata po svom humanitarnom radu. Da će uvijek pomagati drugima, obećala je sama sebi još u osnovnoj školi. – Kad sam bila prvi ili drugi razred, kao donaciju od Crvenog križa dobila sam kapu, šal i rukavice. To me toliko obradovalo da sam blistala od sreće jer se netko sjetio meni nešto pokloniti. Tada sam sebi dala neki amanet, da ću, kad odrastem, budem li imala mogućnosti, i ja davati drugima. Želja da pomažem rodila se kad su pomogli meni. Svoj utjecaj i popularnost iskoristila je i u borbi za prava Roma u cijeloj regiji te kaže kako danas Romi na prostoru bivše Jugoslavije uglavnom dobro žive. – Makedonija je Romima dala najveća prava. Romska se djeca moraju školovati najmanje do završetka srednje škole, a svi znamo da se jedna nacija može emancipirati samo kroz obrazovanje. Mi imamo dva romska predstavnika u Parlamentu, imamo jednog Roma koji je ministar u vladi i u globalu može se reći da krenulo na dobro. Ostalim europskim zemljama poručujem da se, kad je riječ o Romima, ugledaju u Makedoniju i sve će im biti jasno – savjetuje Esma. Uspoređujući situaciju na estradi kad je ona počela pjevati s ovom danas, kaže: – Posljednja sam generacija u Makedoniji koja je pjevala uživo na radiju, zato što nije bilo mogućnosti da se to snimi i emitira. Danas puno pjevača pjeva na play back. Kvaliteta teže dolazi do izražaja jer propjevalo je sve što ima novca. Ne odobravam ni razgolićenost na sceni jer pjevačica se treba cijeniti po glasu, a ne po minici. Naravno, čast izuzecima, ali većina djevojaka danas pjeva da bi pokazala silikone, a ne glas. Zatvorenikov prsten Za kraj Esmu smo zamolili da se prisjeti nekog zanimljivog trenutka u karijeri. – Kad me pitate koje koncerte pamtim, evo, reći ću vam, i ovo je prvi put da progovaram o tome. Imali smo koncert za zatvorenike u najvećem zatvoru u Makedoniji, u Idrizovu. Prilazi mi jedan zatvorenik, skine prsten s prsta i kaže: – Esma moja, ja jesam lopov, zbog toga sam ovdje, ali prsten mi je uspomena od majke i molim vas da ga uzmete jer vam ga od srca dajem. Uzela sam prsten, čuvam ga i dan-danas i, kad bude gotov moj muzej, taj će prsten biti izložen kao eksponat. Kad sam od Crvenog križa u prvom razredu dobila kapu i šal, obećala sam sebi da ću, budem li mogla, pomagati drugima >> Kraljica romske glazbe Esma Redžepova dolazi u Lisinski Europskim zemljama poručujem da se po pitanju Roma ugledaju na model Makedonije i sve će im biti jasno Stroga sam baka. Nimalo nisam popustljiva jer želim da mi unuci budu dobro odgojeni i dobri đaci 