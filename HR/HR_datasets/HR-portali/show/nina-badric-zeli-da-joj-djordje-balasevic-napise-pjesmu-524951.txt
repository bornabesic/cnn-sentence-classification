U crnoj Lanvinovoj haljini i vrtoglavim crno-zlatnim štiklama već s prvim taktovima pjesme “Čarobno jutro” Nina Badrić digla je novosadsku publiku s kazališnih stolica. Mnogobrojna je publika odlučila upravo s Ninom proslaviti Dan žena, ne skrivajući koliko su im dragi tekstovi Nininih balada. Naša je glazbenica, naime, prošlog vikenda održala koncerte u Beogradu i Novom Sadu, a ulaznice su, doznajemo, bile rasprodane već deset dana unaprijed. Zato je dogovoren još jedan koncert u rujnu, kad će Nina zapjevati na otvaranju nove sezone. Publika je Ninu i glazbenike predvođene Antom Gelom dva puta vraćala na bis. Nina je pjesmama vodila publiku kroz svoju glazbenu priču. Na kraju je sama sebi poželjela da joj se ispuni jedna od najvećih želja: da joj najpoznatiji Novosađanin Đorđe Balašević jednom napiše pjesmu.   