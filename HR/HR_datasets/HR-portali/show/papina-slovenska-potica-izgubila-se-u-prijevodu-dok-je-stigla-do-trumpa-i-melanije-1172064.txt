Papina suptilna pohvala slovenskom uskrsnom kolaču, izrečena pri susretu s američkim predsjedničkim parom, ostala je izgubljena u prijevodu, požalili su slovenski mediji i otkrili da je papina nećakinja, udata za Argentinca slovenskog podrijetla, rado pekla slovensku "poticu" za blagdane. U izvješćima iz Vatikana većina stranih novinskih agencija razumjela je da je Sveti otac Melaniju, nekoć manekenku, rođenu u Sevnici kod Krškog,  pitao čime hrani Donalda Trumpa, možda "pizzom", na što je ona u neprilici odgovorila potvrdno. Papa je, međutim, pitao za poticu, tradicionalni bogati slovenski blagdanski kolač, vrlo sličan hrvatskoj orehnjači, ali se zavijeno tijesto prije stavljanja u pećnicu, umjesto mljevenim orasima, može ispuniti i nekim jeftinijim nadjevom, na primjer makom ili mljevenim rogačem, a nekada se čak punila i čvarcima, baš kao i tradicionalna hrvatska žumberačka "povitica". Slovenski mediji navode da je papa Franjo, Argentinac talijanskog podrijetla, ljubitelj pizze, ali i slovenske potice koju je upoznao kao ukusno jelo, jer je njegova nećakinja Maria Ines Narvajo udata za Argentinca slovenskog podrijetla, u čijoj se obitelji i nakon preseljenja preko Atlantika potica često pekla pred velike blagdane i što je smatrano kao slovenski gastronomski specijalitet. Možda je pizzu u svojoj mladosti u Sevnici doista pekla i Melanija Knavs, koja se kasnije udala za američkog milijardera i sadašnjeg predsjednika, iako je malo vjerojatno da to i sada čini i Trumpa hrani tim specijalitetom, kako se našalio papa Franjo. Tajne slovenske potice i pozna li slovensku slasticu i sam Trump možda će se razotkriti prilikom predstojećeg summita NATO-a u Bruxellesu na koji će, kako navode slovenski mediji, otputovati i Mojca Stropnik, sadašnja pratilja predsjednika slovenske vlade Mire Cerara. I ona dolazi iz kraja gdje je popularno peći poticu te, iako nije poznato hoće li neki recept prenijeti Melaniji, potvrđeno je da će ona i premijer Cerar američkom predsjedničkom paru ponoviti poziv da posjete staru Melanijinu domovinu, pišu slovenski mediji.