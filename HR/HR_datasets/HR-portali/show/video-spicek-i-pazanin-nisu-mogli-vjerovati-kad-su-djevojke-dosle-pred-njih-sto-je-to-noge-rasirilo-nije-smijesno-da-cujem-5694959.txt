Ako je suditi po broju visokih bodova koje je sinoć dodijelio žiri showa 'Tri, dva, jedan – kuhaj!', natjecatelji se bolje snalaze kada kuhaju jela prema dobivenom receptu i namirnicama. Moglo bi se reći da su se Tomislav Špiček, Željka Klemenčić i Ivan Pažanin lijepo najeli jer su prepelice, konjetinu i vratinu u umaku od crnog piva nagradili s ukupno sedam devetki!   U ponedjeljak navečer natjecatelje je na setu showa dočekalo deset košara s različitim imenima koja asociraju na njihov sadržaj. S obzirom da je pobijedio Kristijana u kvizu 'Peci&reci', Željan je dobio pravo izabrati košarice za svoj tim. Tako je Ozani i Katarini izabrao 'divlju' košaricu s prepelicama, koje su djevojke odlično pripremile. Željka i Pažanin pohvalili su sočno meso prepelica, premda su očekivali da će djevojke 'pasti zadatak' na ovoj vrlo delikatnoj namirnici. Iako su oboje djevojkama dali devetke, Pažanina je šokirala prepeličina 'poza' na tanjuru.   „Šta je to noge raširilo? Nije smiješno! Da čujem…“ pitao je Pažanin Ozanu i Katarinu jer je htio djevojkama dati do znanja da se prepelice gostu tako ne serviraju, već se prepolove napola. „Ovako kako ste vi servirale prepelice je dosta neugledno. Baš tako kako vam je Ivan rekao – raširila je noge…“, komentirao je Špiček.   Još dvije devetke, ovaj put od Špičeka i Željke, dobili su Natali i Hrvoje za svoju vratinu s okruglicama u umaku od crnog piva. S obzirom da je Željan ostavio košaricu s natpisom 'egzotično', Kristijan i Martin dobili su priliku pripremati konjetinu. I nisu požalili jer su od žirija dobili najbolje ocjene dosad. Špiček, Željka i Pažanin okrenuli su tri devetke jer su bili vrlo zadovoljni konzistencijom umaka koji ima pravilan omjer masnoće i gustoće te sočnosti mesa. S obzirom da mu istočnjačka gastronomija ne leži najbolje, Špiček se našalio s Kristijanom i Aleksandrom koji su u zadatak dobili 'ljutu' košaricu s piletinom, kokosovim mlijekom, ananasom, algama i basmati rižom. Sve je započelo kada im je Špiček poželio svu sreću jer rade s ribljim umakom, odnosno „s otrovom“, da bi se nastavilo kod kušanja i ocjenjivanja.   „Koristili smo riblji sos. Stavili smo samo jednu žličicu. Smrdi k'o kuga, ali smo ga morali iskoristiti… To mi koristimo za bojle (op.a. smjesa za mamac) koje radimo kad idemo u lov na šarane“, priznao je Kristijan te tako nasmijao sve na setu.