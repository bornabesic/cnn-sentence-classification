Nikad objavljenu skladbu Dina Dvornika na Splitskom festivalu u srpnju izvest će splitski pjevač Lovre Lučin (24). Nakon što je u ožujku 2008. preminuo Boris Dvornik, Dino je počeo raditi pjesmu “Pape moj”, koju je posvetio pokojnom ocu. Skladao je melodiju, no tekst nije stigao napisati. Preminuo je u rujnu 2008., šest mjeseci nakon oca Borisa. Pjesma je godinama stajala u ladici Srđana Sekulovića Skansija (43), koji je Dinu napisao pjesme “Hipnotiziran” i “Pelin i med” s posljednjeg albuma koji je “kralj funka” izdao prije smrti - “Pandorina kutija”. - Prije godinu dana skužio sam da imam Dinovu pjesmu ‘Pape moj’. Nazvao sam Dinovu suprugu Danijelu da je pitam mogu li napisati tekst. Ćutio sam kako bi on o ocu razmišljao. Pjesmu sam napisao u roku od 10 do 15 minuta. Danijela se pjesmom oduševila - ispričao nam je Skansi. Samouki pjevač: Lovre Lučin je po struci je zubotehničar, a glazbom se bavi od 14. godine. Prozvali su ga hrvatskim Michaelom Bubleom. Pjesmu su Danijela i Skansi odlučili dati splitskom glazbeniku Lovri Lučinu. - Razmišljao sam da bi to trebao biti netko mlad, tko je u soulu i funku - kaže Skansi. Lovre je samouki pjevač, po struci zubotehničar. Ovo mu je prvi nastup na Splitskom festivalu. Početkom godine nastupao je na Zagrebačkom festivalu, kad mu je Skansi i ponudio pjesmu. - Naravno da sam počašćen što ću otpjevati Dinovu pjesmu. Oblikovao me kao glazbenika. Splićanin sam i odmalena sam okružen njegovom glazbom - kaže Lovre. Na Splitskom festivalu i ove godine nastupa Dinov brat Dean Dvornik (54) s pjesmom “Godine tri”. I Dean je nakon smrti oca Borisa posvetio mu pjesmu “Pape”, koju je izveo na Šibenskom festivalu. S Deanom je tad trebao pjevati i Dino, no odustao je jer, kako nam kaže Dean, Dino nije bio siguran da će je dobro otpjevati zato što je riječ o baladi. Prije 22 godine Dino je na Splitskom festivalu pobijedio s pjesmom “Ništa kontra Splita”. Povratak na Prokurative najavio je i Mladen Grdović (58), koji je lani pobijedio. Ove godine, rekao nam je, dolazi sa suprugom Brankicom i kćeri Sarom (13). Na Prokurative se vraća i Krunoslav Kićo Slabinac (73).