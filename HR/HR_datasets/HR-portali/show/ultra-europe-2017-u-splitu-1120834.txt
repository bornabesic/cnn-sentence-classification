Potvrđeno je da će se peto, jubilarno izdanje ULTRA Europe festivala održati u Splitu na stadionu Poljud od 14. do 16. srpnja 2017. Festival u Splitu jedini je ULTRA festival koji nosi dodatni naziv Europe’s Premier Destination Music Festival jer, uz vrhunsku glazbu, stavlja naglasak na Split, Dalmaciju i ljepote hrvatske obale. Split će u zadnjoj godini trajanja petogodišnjeg ugovora još jednom ugostiti više od 150.000 posjetitelja, a bogat glazbeni program pod nazivom Croatia Music Week trajat će od četvrtka, 13. srpnja do srijede, 19. srpnja u Splitu te na Braču, Hvaru i Visu. Na sastanku u Miamiju s vlasnicima licence ULTRA festivala potvrđeno je da će se u skladu s petogodišnjim ugovorom između vlasnika i hrvatskih partnera ULTRA Europe 2017. održati u Splitu. Split je domaćin ULTRA Europe festivala od prvog izdanja koje je održano 2013. godine, a zadovoljstvo principala lokacijom, ponudom, sadržajima i ljepotama Hrvatske potvrđeno je potvrdom lokacije održavanja festivala i za peto izdanje u posljednjoj godini trajanja ugovora. Nikola Bušljeta, direktor ULTRA Europe festivala, komentirao je: „Jako smo zadovoljni što je Split i ove godine dobio najviše moguće ocjene vlasnika licence pa će i petu godinu u nizu ugostiti više od 150.000 posjetitelja festivala. ULTRA Europe tijekom godina je postao drugi najposjećeniji ULTRA festival nakon onog u Miamiju, a to smo postigli svakako i zahvaljujući fantastičnoj lokaciji festivala. Ove godine posjetitelji su u Split stigli iz 143 zemlje, a iduće godine ćemo se posebno potruditi da petu završnu godinu festivala u Hrvatskoj obilježimo još bogatijim programom te da u Split i na dalmatinske otoke dovedemo još više posjetitelja.“ Svi koji planiraju doći na peti ULTRA Europe festival već danas se mogu pred-registrirati kako bi mogli kupiti karte po „Early Bird“ cijenama. Više detalja o programu i lokacijama festivala moći će se pronaći na web stranici te na Facebook stranici festivala. ULTRA Europe je najveći međunarodni glazbeni festival u Hrvatskoj koji je ove godine u srpnju okupio više od 100.000 posjetitelja iz 143 zemlje. Jedini je europski ULTRA festival, a uz najbolje svjetske DJe i vrhunsku produkciju promovira i hrvatske prirodne ljepote. Posjetitelji festivala obično se zadržavaju u Hrvatskoj i duže u odnosu na trajanje festivala pa je Grad Split zabilježio prosječno trajanje boravka od 7 dana u tjednu održavanja trodnevnog ULTRA Europe festivala u srpnju. Četvrto izdanje festivala online je pratilo više od 6 milijuna fanova, što splitsku ULTRU čini drugim najjačim ULTRA festivalom na svijetu nakon Miamija koji se održava još od 1999. godine. ULTRA je jedan od najvećih svjetskih EDM festivala koji se održava na 5 kontinenata i 10 lokacija, među kojima su neki od najvećih svjetskih gradova: Miami, Rio De Janeiro, Singapore, Tokio, Santiago De Chile, Seul, Hong Kong, Bangkok i Buenos Aires.  