Idući petak, 9. lipnja, očekuje nas spektakularno finale najgledanijeg showa “Superljudi”. U završnici će sudjelovati šestero natjecatelja, a nakon posljednje epizode znamo da su to iz Hrvatske Noel Mrkonjić Anđelo Bačani i Luka Pirić. Luka Pirić je trinaestogodišnji učenik koji dolazi iz Hreljina pokraj Bakra, a njegov je talent slaganje Rubikove kocke. – Bili smo kod kumova koji su imali Rubikovu kocku i Luka ju je uzeo u ruke i počeo slagati. Kum se našalio i rekao: “Luka, vidimo se za koji mjesec kada uspiješ to složiti”. Luka ju je riješio već drugi dan. Nakon toga postavljao si je veće izazove, pokušao što brže složiti kocku i slično – rekla je Silvija Pirić, Lukina majka. Mjesto u finalu Luka si je još prije osigurao slaganjem kocke zatvorenih očiju dok ga je preplavljivala voda. Postavljaju teška pitanja Noel Mrkonjić, dvanaestogodišnjak iz Zagreba, u svom je prvom nastupu zapamtio raspored 108 balona u dvije boje, a u polufinalu je zapamtio četiri boje u 64 polja. Pritom je to riješio s tolikom lakoćom da je žiri ostavio bez teksta. Od Noelova talenta zapažanja korist imaju i njegovi ukućani. – Svakodnevno imam korist od njegova talenta jer, ako ne znam gdje sam ostavila ključeve ili parkirala auto, samo pitam Noela i on mi kaže – našalila se mama Ljiljana. Šestogodišnji Anđelo Bačani iz Ludbrega, miljenik publike kojeg mnogi nazivaju čudom od djeteta, pokazao je da osim rimskih, arapskih i egipatskih brojeva, poznaje i grčke te tim umijećem ponovno impresionirao žiri. Anđelo je po prirodi jako znatiželjno dijete koje roditeljima postavlja bezbroj pitanja. Otac Edi priznao je da ponekad nema odgovore na sve. – Zasad se još snalazimo, ali kad zapnemo, potražimo pomoć Googlea. Iako moramo pričekati petak da bismo doznali pobjednika, roditelji malih superljudi otkrili su nam da, kakav god bio ishod, dječaci na sudjelovanje gledaju kao na vrlo pozitivno iskustvo. – Anđelo to nije shvatio kao natjecanje. Neki me dan pitao kada ćemo opet ići na snimanje jer želi rješavati zadatke. Njemu su samo zadaci važni i ništa drugo – rekao je Edi Bačani. Silvija Pirić smatra da je sudjelovanje u emisiji samo po sebi veliki uspjeh – Luka ne cilja na pobjedu, samo je želio pokazati tu svoju kocku i što se sve s njom može napraviti. Lakše na razgovor za posao Mama Ljiljana priznala je da se bojala kako će Noel reagirati ako ne uspije u showu. – Noel je primijetio da se brinem i rekao: “Mama, zašto se ti toliko sekiraš? Pa to je samo igra!” Čak se ljutio jer sam posumnjala da neće pobijediti – rekla je Ljiljana te dodala da, ako ništa, Noelu jednog dana neće biti problem odlaziti na razgovore za posao nakon što je nastupao pred tolikom publikom.