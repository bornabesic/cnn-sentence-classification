Premda je posve nevjerojatno da bi 'Ratovi zvijezda: Sila se budi' uspjeli srušiti 'Avatara' ili 'Titanica' s njihovih praktički nedostižnih tronova, i dalje je u 'Ratovima' sila jaka, pa pred njihovim naletima još padaju rekordi.   Na američkom tržištu se novci još vrte, s nekoliko utrženih milijuna svaki tjedan, a i inozemna tržišta i dalje donose zelene novčanice . A znate kako poslovica ide, milijun po milijun - dvije milijarde.   Naime, očekuje se da će krajem tjedna ukupna zarada, koja je trenutačno na 1983 milijuna, prijeći brojku od 2000 milijuna, tj. zarada će biti preko dvije milijarde dolara.   Kada sad razmislimo o četiri milijarde dolara, koliko je Disney platio za prava na 'Zvjezdane ratove', čini nam se ta brojka kao najbolje uložen novac u filmskoj industriji. Jer trenutačne prognoze, za igračke i drugu robu vezanu povezanu sa 'Zvjezdanim ratovima', su da bi Disney na njima mogao zaraditi preko pet milijardi dolara.       Lucasfilm Ltd.       A dok čekamo da nam stigne osmi film iz serijala , koji u kina dolazi 15. prosinca 2017. godine, mogli bismo opet u kino, malo pomoći Sili da dosegne te puste milijarde. Tema: FILM 