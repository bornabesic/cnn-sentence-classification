Davor Meštrović, urednik i voditelj na HTV-u, shvatio je važnost cjeloživotnog obrazovanja. Kako bi u poslu bio što kompetentniji, četiri dana posjetio je Švedsku, gdje je na Sveučilištu u Uppsali išao na različite seminare. No, uhvatio je i malo vremena za šetnju glavnim gradom Stockholmom. – Gotički stil grada je krasan, grad je čist, nema gužve i lako je obići ga tramvajem. Dnevna karta za javni prijevoz s ulazom u sve muzeje stoji 20 eura – prepričava Davor kratku avanturu u kojoj se oduševio zemljom koja je dala Nobela, Pipi Dugu Čarapu, Ikeu, H&M, bombone, kuće za lutke, Abbu i genija poput Henrika Ibsena, te nastavio: – Prva opera koju sam u životu gledao jest “Krabuljni ples”, inspiriran ubojstvom kralja Gustava, u operi u Stockholmu. Stoga nisam mogao posjetiti taj grad a da ne odem u tu operu i pogledam ono što je bilo na programu – operu “André Chénier”. Jesu li Šveđani hladni ili je to samo mit, nije uspio otkriti. No, nije mu promaknulo da su Šveđanke lijepe i da na samo četiri stupnja Celzijeva hodaju odjevene u minice, visoke potpetice i kratke mornarske kaputiće. Opće znanje engleskog jezika nije zavidno, ali u restoranima se uspio snaći. – U boljem restoranu platit ćete večeru i 400 kn. Šveđani nemaju svoju nacionalnu kuhinju pa grad vrvi internacionalnim restoranima u kojima se za 10 eura može jesti do besvijesti. Ja sam se trpao u mongolskom restoranu! – otkrio je. Obišao je i najposjećeniji muzej u gradu posvećen brodu Vasi, koji je potonuo sto metara poslije porinuća u more. Svojoj obitelji donio je darove – figurice Pipi Duge Čarape i dres švedskog hokejaškog tima Tri krune. A kako se iznenadio niskom cijenom komercijalnih letova za Stockholm, siguran je da će u drugi posjet tom hladnom gradu na sjeveru Europe povesti i svoju obitelj.