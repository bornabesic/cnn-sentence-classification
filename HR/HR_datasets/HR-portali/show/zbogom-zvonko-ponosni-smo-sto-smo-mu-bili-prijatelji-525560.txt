Mnogi kolege i prijatelji neutješno su polagali bijele i crvene ruže na lijes kantautora i skladatelja Zvonka Špišića na zagrebačkom groblju Mirogoj. Pjevačeve kćeri Marlena i Aleksandra brisale su suze čim je na posljednjem ispraćaju zasvirala melodija njegove pjesme 'Život moj', a tješile su ih Zvonkovi unuka i unuci. Od 'najzagrebačkijeg' šansonijera oprostili su se glazbenice Radojka Šverko (69), Gabi Novak (80), Zdenka Kovačiček (73) i Tereza Kesovija (78), s kojima je nagrađeni glazbenik i skladatelj surađivao od samih početka glazbene karijere. Pjevač Miro Ungar (80) kolegu je zapazio još dok je ‘60-ih godina nastupao u zagrebačkom hotelu Esplanade. - Zvonko je bio silno duhovit i plemenit, a o raskoši njegova talenta dovoljno govori činjenica da je on samouki glazbenik - rekao je Ungar. Dodao je kako je Špišić, osim šansona, u hotelu pjevao pjesme latino ritma.  Na komemoraciji u gradskom kazalištu Komedija okupljenima su zasuzile oči dok su slušali Špišićeve najveće hitove poput 'Milioner', 'Bicikl' i 'Žiži'. S prvim taktovima čuvene pjesme “Suza za zagorske brege”, Špišićeve kćeri su suze skrivale sunčanim naočalama.  Skladatelj, interpretator šansone, tekstopisac, aranžer i likovni umjetnik Špišić napustio nas je u 81. godini. U Vinogradskoj bolnici u Zagrebu završio je prije mjesec dana, pretrpio je moždani udar. Umro je 17. svibnja.