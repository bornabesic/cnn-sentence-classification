Sinoć su se na zagrebačkom vidikovcu Zagreb Eye okupili vodeći ljudi hrvatske glazbene industrije kako bi prisustvovali dodjeli Godišnjih priznanja Hrvatske diskografske udruge. U suradnji s RTL-om i Deezerom, ovom prigodom Hrvatska diskografska udruga (HDU) dodijelila je priznanja za najuspješnije glazbene uratke u protekloj godini na osnovu podataka dobivenih s nacionalnih top listi radijskog emitiranja HR top 40. Nagradu za najuspješnijeg muškog izvođača u protekloj godini dobio je Gibonni za pjesmu 'Onako, od oka', dok je priznanje za ženskog izvođača godine pripalo Nini Badrić za pjesmu 'Dani i godine'. Grupa godine je Detour s pjesmom 'Zaljubila sam se', dok je novi izvođač godine mlada Mia Dimšić s pjesmom 'Život nije siv'. Priznanje za najprodavaniji domaći album godine pripalo je Matiji Dediću za album 'Matija svira Arsena', dok je isto priznaje u kategoriji inozemnih izdanja dobio posljednji album Davida Bowieja 'Blackstar'. Brojni poznati se dobro zabavljali Hrvatska diskografska udruga s partnerom Deezerom dodijelila je i priznanje za Deezer singl godine za najčešće slušanu domaću pjesmu na ovom servisu u proteklih godinu dana. Priznanje je pripalo pjesmi 'Lopove' u izvedbi Maje Šuput feat. Dragi iz grupe Connect. Na početku večeri okupljene je pozdravio predsjednik Hrvatske diskografske udruge Želimir Babogredac, dok su dodjelu priznanja vodili Dorijan Klarić i Ana Mišević. Dobitnike nagrada došli su podržati brojne kolege te drugi izvođači koji su u protekloj godini imali uspješne singlove na službenoj nacionalnoj top listi radijskog emitiranja HR top 40 koju donosi Hrvatska diskografska udruga. Između ostalih, svojim prisustvom dodjelu su uveličali Tonči Huljić, Ivan Zak, Zrinko Tutić, Željko Bebek, Damir Kedžo, Luce, grupe Pavel, Vatra, Bang Bang, Pravila igre, Meritas te brojni drugi izvođači, osobe iz javnog života te radijski i glazbeni novinari i urednici. >>Nina Badrić opet je promijenila boju kose: Znam da me najviše volite ovakvu 