Novoizabrani predsjednik Donald J. Trump nazvao je Meryl Streep ‘ljubiteljicom Hillary’ u ponedjeljak ujutro nakon što ga je glumica u govoru na dodjeli Zlatnih globusa nazvala nasilnikom koji ne poštuje i ponižava druge. Kako piše New York Times, u kratkom telefonskom razgovoru rekao je da nije vidio govor Meryl Streep kao ni dodjelu nagrada Zlatni globus koje su se prenosile na NBC-ju, ali je dodao da ‘nije iznenađen’ da su ga napali ‘liberalni ljudi iz svijeta filma’. Dodjela Zlatnih globusa bila je posljednji veliki događaj u Hollywoodu prije svečane inauguracije novog predsjednika 20. siječnja. Dok su komentari protiv Trumpa na dodjeli bili uglavnom suzdržani, Streep se snažno obrušila na Trumpa kao na ‘podmuklog šoumena’. ‘Jedna me izvedba ove godine ostavila bez teksta. Ne zato što je bila dobra, nije bilo ničeg dobrog u njoj. No, bila je učinkovita i odradila je što je trebala - ciljana se publika smijala i pokazala zube. To je bio onaj trenutak kad je osoba, koja želi sjediti na najuglednijoj poziciji u našoj zemlji, oponašala novinara s posebnim potrebama’, rekla je referirajući se na Trumpov govor 2015. u kojem je rugajući se imitirao novinara s posebnim potrebama iz New Yorka: ‘To mi je slomilo srce i još uvijek tu scenu ne mogu izbaciti iz glave jer to nije bio film. To je bio stvaran život.’ Trump se kasnije žestoko branio da nije htio ismijavati novinara Sergea F. Kovaleskog, nego da je doveo u pitanje njegove stavove jer je navodno postao nervozan nakon što je ‘promijenio priču’. ‘Ljudi me neprestano napadaju da sam se rugao novinaru kao da mi Meryl Streep i drugi čitaju misli, a to sigurno nisam napravio. I zapamtite, Meryl Streep je podržala Hillary Clinton, kao i mnogi od tih ljudi’, rekao je Trump tad u intervjuu.   Streep niti u jednom trenutno nije spomenula ime novoizabranog predsjednika, ali je izmamila golemi pljesak. Čini se da joj namjera nije bila pridobiti ljude jer je istovremeno kritizirala i nogomet i borilačke vještine. 'Što je Hollywood danas? Masa ljudi s drugih područja. Hollywood je prenatrpan strancima i ako nas sve izbacite, nećete imati što za gledati osim nogometa i borilačkih vještina, koje nisu umjetnost', rekla je i dodala: ‘Taj instinkt za ponižavanjem, kada ga oblikuje netko iz javnog života, netko toliko moćan, on onda ulazi u svačiji život jer na neki način daje drugim ljudima dozvolu da rade istu stvar. Nepoštovanje potiče nepoštovanje, nasilje potiče nasilje. A kad moćni koriste svoje položaje da bi maltretirali druge, svi mi gubimo.’ Donald Trump je već rekao da su na njegovu inauguraciju pozvane brojne zvijezde i da će doći u tolikom broju u kakvom to dosad nije još viđeno. ‘Sve haljine su rasprodane u Washingtonu. Teško je naći svečanu haljinu za inauguraciju’, rekao je. Čini se da ga je medijska pompa oko govora Meryl Streep dodatno razjarila pa se, kao i obično, krenuo obračunavati na Twitteru. Legendarnu je glumicu nazvao 'precjenjenom' i 'sluškinjom Hillary Clinton'. 'Meryl Streep, jedna od najprecjenjenijih glumica u Hollywoodu, ne poznaje me ali me napala sinoć na Zlatnim globusima. Ona je sluškinja Hillary koja je izgubila', napisao je između ostalog.