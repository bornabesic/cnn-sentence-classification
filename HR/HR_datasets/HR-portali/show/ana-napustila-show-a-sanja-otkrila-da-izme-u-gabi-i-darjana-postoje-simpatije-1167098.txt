Kandidate je dočekao još jedan Veliki izazov. Iako su zbog njega izašli na svjež zrak u prirodu, izazov je bio težak, ali kandidati su svjesni da im bilo kakva prednost može donijeti finale. Veliki izazov je zapravo bio nogomet – ali nogomet u brdu. Svaki kandidat je dobio svoju stazu uz koju je morao gurati loptu i dati pet golova. Onaj tko to prvi napravi, pobjednik je. Gabi je shvatila da će teško odnijeti pobjedu pa je zadatku prionula poprilično nezainteresirano, jednako kao i Neven. Ana je imala prednost nad dečkima, ali joj se taman kad je trebala zabiti treći gol, lopta otkotrljala niz brdo zbog čega je izgubila prednost, ali i volju. Na kraju je pobjedu odnio Leo, što su svi i očekivali s obzirom da je u dobroj formi, a i inače se bavi nogometom. Za nagradu je dobio jedan kilogram prednosti na vagi. Kandidati su pod Sanjinim vodstvom odradili trening koji je trajao više od dva sata, a to je ujedno i uvod u predzadnje eliminacije. Ana je dobila priliku telefonski razgovarati s bratom Domagojem zbog čega je balansirala na rubu suza, a od njega je dobila riječi pohvale i ohrabrenja za još jedan tjedan boravka u kući. Neven je imao problema sa zubom pa je morao ići na Hitnu, zbog čega nije ni trenirao. Bol je ipak bila lakša kad je čuo na telefon suprugu Ivanu koja je poželjela da čim prije dođe kući, a on je skratio razgovor jer se bojao da će se rasplakati pred kamerama. Leo i Darjan odlučili su se prije vaganja zabaviti pa je Leo oblačio traperice u kojima je došao u show, a rezultat je bio zapanjujuć. Hlače su mu bile prevelike nekoliko konfekcijskih brojeva te su mu potpuno spadala s bokova. Ponukan njegovim uspjehom, Darjan je obukao traperice koje je kupio još prije 10 godina, ali nikad ih nije uspio obući. Ana i Gabi su se prije vaganja zabavljale šminkanjem. Leo je izrazio želju da Anu vidi našminkanu, a rezultatom je bio oduševljen. „Meni će moja Ivana oprostiti, ali da nisam oženjen, ispeglao bih te. Ne bi bio bed“ kazao je Leo Ani te kasnije komentirao da Ana već sad izgledao kao „superžena“. Krolo je smatrao da je na vaganje došao s imunitetom koji je prethodno osvojio, ali kako Marijani nije fizički donio čokoladice (imunitet) tako mu je voditeljica poručila da će se svejedno naći u eliminacijama. Iako je Krolo tvrdio da čokoladice nije pojeo, nego ih je poklonio, Marijana nije popuštala pa je Krolo ljutito otišao iz prostorije za vaganje. „Nazovite Katu, kod nje je imunitet. Nije pojeden“ rekao je Krolo, a Marijana je ipak došla po njega te mu poručila da mora na vaganje. Leo je prvi stao na vagu, a ona je pokazala 5,4 kilograma manje, odnosno 111 kilograma, a na vaganju mu je i pozitivna okolnost to što je na imunitetu dobio još kilogram prednosti. Ana je na vaganju imala 1,1 kilogram manje te sada ima 86,1 kilogram. Darjan je smršavio 2,9 kilograma i ima trenutno 93,9 kg. Sanja je dala naslutiti i da između Darjana i Gabi postoje simpatije te da vjeruje da bi mogli biti ljubavni par. „Način na koji oni funkcioniraju je onaj trenutak kada se nađeš s nekim. Jasno mi je da se to sad gleda iz nekog drugog kuta, ali meni se čini da bi to mogla biti jedna lijepa priča kroz duže razdoblje“, kaže Sanja. Marijana je Gabrijelu pitala i misli li nakon svega da će i dalje ostati sama, a iako je uz smijeh rekla da se ništa nije promijenilo, priznala je da sada ima više samopouzdanja. I dok svi navijaju za njezinu i Darjanovu ljubavnu priču, Ana tvrdi da on nije dečko za Gabi. Krolo je računajući na imunitet prije vaganja popio vodu, pa je njegova vaga ovog puta pokazala 0,6 kg više. Nevenova vaga je pokazala 5,5 kilograma manje te sad ima 192,3 kilograma. Po tome je Krolo bio ispod crvene crte, no Marijana mu je rekla da će mu se imunitet priznati, ali su ga morali držati u neizvjesnosti. Gabi je smršavjela 5,2 kilograma i sada ima 144,6 kilograma te je prema tim rezultatima Ana morala napustiti show zbog čega je zaplakala i Marijana, ali i trenerica Sanja. Ana je u show došla sa 109,1 kilogram, a smršavjela je ukupno 23 kg, što je 21,1 posto njezine mase. 