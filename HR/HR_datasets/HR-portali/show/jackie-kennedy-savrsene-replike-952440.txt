Graciozno držanje, aristokratski stav, nježan glas, sve su to asocijacije na spomen najpopularnije prve dame Amerike - Jacqueline Kennedy, od milja zvane Jackie. Izazvala bijes prve dame Intrigantnu priču o Jackie, njezinu životu prije, ali i poslije Bijele kuće, na filmsko platno prenijeli su mnogi redatelji kojima je najveći izazov i zadatak bio pronaći glumicu koja može utjeloviti sve Jackine odlike. Na HRT-u trenutno u ulozi Jackie u seriji "Kennedyjevi", snimljenoj prije tri godine, imamo priliku gledati Katie Holmes. Fizički ova glumica dosta sliči Jackie i kritičari su polagali velike nade u njezinu interpretaciju prve dame, no razočarali su se. Osim fizičke sličnosti, Katie nema ništa zajedničko s Jackie, snažan karakter i duh supruge Johna Kennedyja glumica nije uspjela prenijeti, ocijenili su kritičari, ali i publika. Ono u čemu nije uspjela Holmes pošlo je za rukom lijepoj Jacqueline Bisset u filmu "Američki princ: Priča o Johnu F. Kennedyju Junioru". Priča se ovdje bazira na životu Jackiena sina Johna i središte radnje usmjereno je na glavnoga glumca Kristoffera Polaha, ali glumačku dominaciju u ovoj priči o Kennedyjevima preuzela je Bisset. Odlična gluma i elegancija kojom je Bisset zračila donijeli su joj pohvale, ali i ponudu da ovu ulogu uprizori i na kazališnim daskama. Početkom 80-ih snimljen je i film naziva "Jacqueline Bouvier Kennedy", a priliku da se iskaže u glavnoj ulozi dobila je Jaclyn Smith. Njezina odlučnost i način na koji je odigrala Jackie zapanjili su filmske kritičare, a pritužbe na ovaj film imala je samo prava Jackie. Nije htjela komentirati je li zadovoljna glumom Jaclyn Smith, ali je prigovarala kako su krivo prikazani neki detalji iz njezina i Johnova života, dok su njezini bliski prijatelji potiho tvrdili da je Jackie zapravo nezadovoljna kako ju je Smith odglumila. U tom razdoblju vladao je veliki interes za Jackienim životom i 1983. godine još je jedna glumica utjelovila najpopularniju prvu damu. Blair Brown glumila ju je u mini-seriji "Zapadno krilo". Moda joj nije bila jedini interes – Htjela sam je prikazati kao snažnu ženu, a ne samo u kontekstu modne ikone kako su je mnogi doživljavali – rekla je tada Brown. Roma Downey početkom 90-ih u mini-seriji "Žena zvana Jackie" školski je odigrala Jackie, složila se publika. Ovom popisu treba dodati i glumicu Jill Hennessy jer je njezina elegancija i odmjerenost u filmu "Jackie, Ethel, Joan" bila za svaku pohvalu.