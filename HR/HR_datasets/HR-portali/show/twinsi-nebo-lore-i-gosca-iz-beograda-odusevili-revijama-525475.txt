Rapsodija talenta u novoj kolekciji Twinsa potvrdila je ovaj mladi dvojac kao vodeći dizajnerski tandem na domaćoj modnoj sceni. Čak i kada se bave tematikom kojom sarkastično prizivaju duh "dijaspore" te se bave estetikom rubnog ukusa ostaje neosporna činjenica da su ova dva mladića majstori svog zanata. Svaki dio izrade kolekcije - od početne skice do kroja i konstrukcije svakog pojedinog komada, njenog šivanja te finalnog stiliziranja, njihovih je ruku djelo, što govori o širini vještina kojima raspolažu. Da su se kojim slučajem rodili na nekom drugom mjestu, za njih bi se danas otimale velike modne kuće ili im se nudile investicije za pokretanje vlastitog branda. Zbog toga je posveta kolekcije Hrvatskoj na neki način i ostavila gorak okus u ustima onih koji su imali prilike svjedočiti ovom pravom modnom spektaklu,i to autentičnom u svakom segmentu. Svakim izlazom činilo se kao da još nešto žele reći ili dodati, radilo se o kostimu, odijelu, svilenoj haljini ili bluzi. Da su se kojim slučajem u svojoj kolekciji odlučili poigrati crnom bojom, javnost bi možda prije shvatila ozbiljnost njihovog rada!   Lore, Lore Gudelj Barać, obojila je ovosezonski projekt Toyota Fashion week Zagreb u toplinu Južne Amerike. Sofisticirana ženstvenost i lepeza kolorita, u predivnoj i bogatoj kolekciji izvedenoj od biranih tkanina koje su osnova svake kolekcije ove mlade umjetnice, a tek onda dizajnerice koja svake nove sezone iznova uspijeva izvući maksimum iz svoje inspiracije i to bez osjećaja već viđenog. Kombinezoni, hlače visokog struka, bluze i haljine povele su publiku na romantično putovanje u kojem nema mjesta improvizaciji i slučajnosti. Jedinstven potpis Lore nesumnjivo je spreman za prelazak granica Hrvatske jer njena moda govori univerzalnim jezikom koji svijet mora prepoznati.   Milica Opačić, gošća iz Beograda, poznata je domaćim trendsetericama, stoga nije iznenadio interes za njenu novu kolekciju koja je svoju premijeru doživjela upravo u Zagrebu. Jednostavnog naziva BLACK, kolekcija se bavi temama od glam roka do gotike, svedenim na zanimljiv jezik minimalizma, primjenjivog u svakodnevnom odijevanju. Izrazito sexy i moćan dojam kolekcije u kojoj je korištena široka lepeza tkanina, od kože do pliša namijenjena je jakoj i dominantnoj ženi, koja se ne libi koristiti svoju seksualnost kao oruđe komunikacije s okolinom.   Modna kuća Nebo zatvorila je ovosezonski projekt Toyota Fashion Week Zagreb i poručila nam da smo spremni za otići na more. Naime Nebo na moru tema je nove kolekcije ovog sjajnog domaćeg branda koji ustrajno gradi svoju modnu priču temeljenu na ženstvenoj jednostavnosti i nosivosti što ni malo ne utječe na atraktivan dizajn i eleganciju kojom odiše svaki prikazani komad. Ako Nebo i ide na more, sigurno putuje na neku ekskluzivnu destinaciju, poput Sain Tropeza ili Capri otočja i ljetuje poput prave filmske dive.   Za make-up svih revija zaduženo je Učilište Profokus na čelu s Kristinom Atletić koji koriste Bobbi Brown proizvode, dok je za kosu zadužena Keune Akademija.   Revije su pratili brojne poznate klijentice poput Ive Balaban, Marije Bišćan, Sanje Vejnović, Jelene Perčin, Judite Franković, Tije Juričić, Andree Andrassy, Anite Dujić, Nenada Korkuta, Tihane Harapin, Nere Stipičević, dizajnerice Anamarie Rico i mnogih drugih.