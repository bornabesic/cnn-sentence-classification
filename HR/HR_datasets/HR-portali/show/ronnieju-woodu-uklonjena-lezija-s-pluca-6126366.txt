LONDON - Gitaristu Rolling Stonesa Ronnieju Woodu kirurškim je putem uklonjena lezija s pluća i osjeća se dobro, objavio je njegov glasnogovornik. Wood (69) neće trebati nikakva dodatna liječenja i predstojeća europska turneja slavnog benda nije dovedena u pitanje. Lezija je otkrivena tijekom rutinskog sistematskog pregleda i uklonjena je laparoskopski. U priopćenju se ne otkriva je li lezija bila maligna ili benigna. "Zahvalan sam modernoj medicinskoj tehnologiji što je ovo otkriveno tako rano i zahvaljujem se svim liječnicima", poručio je Wood. Wood će idućeg tjedna proslaviti 70. rođendan i najmlađi je član benda. Prošle je godine učinio nezamislivo - prestao je pušiti. Pedeset godina staru naviku sada zatomljuje e-cigaretama, na užas svog neuništivog kolege Keitha Richardsa koji mu je poručio da je to "neozbiljno".