 Nastavak nevjerojatno zabavnog ‘Pada Olimpa’, s Gerardom Butlerom i Aaronom Eckhartom u glavnim ulogama je dobio i svoj, očigledno nevjerojatno eksplozivan nastavak. Dok smo u prvom dijelu mogli gledati kako sjevernokorejski teroristi pokušavaju ucijeniti Zapadni svijet ubojstvom američkog predsjednika, ovaj put su ulozi malo veći. Američki predsjednik, kojeg i dalje glumi Aaron Eckhart, će se ovaj put suočiti sa zlim arapskim nitkovom i teroristom koji želi ubiti cijeli Zapadni svijet. Sudeći prema foršpanu, to će mu samo na prvi pogled uspjeti, jer protiv njega je opet Mike Banning (Gerard Butler). Kako je prethodni film bio iznenađujuće uspješan, čak 170 milijuna dolara zarade na 70 milijuna troška , nije bilo teško za očekivati da će doći do nastavka. A kako nastavak mora sve napraviti s više eksplozija, koje su veće i za veće uloge, čini se da smo dobili točno to. Hoće li to dovesti odmah do zamora ‘serijala’, tj. do ‘Umri muški’ efekta , ćemo vidjeti kad film stigne u kina. Redatelj Antoine Fuqua se ovaj put ne vraća, pa je njegovo mjesto zauzeo Babak Najafi, kojem je ovo prvo djelo ovog kalibra. Što se sigurno vidi u u kadru s helikopterom, koji izgleda jednako loše kao i neki kadrovi iz filmova Uwe Bolla. Nadajmo se da će do izlaska filma u kina malo popraviti efekte. ‘London is falling’ (Pad Londona?) u kina dolazi početkom ožujka 2016 ., pa ga se u to vrijeme može i u našim kinima očekivati. 