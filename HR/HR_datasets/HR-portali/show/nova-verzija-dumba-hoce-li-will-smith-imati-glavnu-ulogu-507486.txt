Nakon najave da namjerava snimiti igranu verziju filma 'Ljepotica i zvijer' (film je trenutačno u post produkciji), medijski kolos Disney krenuo je i dalje. Najnovije vijesti tiču se uskršavanja klasičnog Disneyjevog filma iz '40. godina 20. stoljeća, 'Dumba'. Koliko je u pitanju dobra ideja, još ćemo vidjeti, no moramo istaknuti da je Tim Burton trenutačno zamišljen kao redatelj, što nam se ne čini kao mudar potez. Iako je legendarni redatelj još uvijek sposoban privući publiku u kina, pod dojmom smo da je za ovakav projekt ipak nužan netko mlađi, sa svježim idejama dostojnim ovog vremena. Premda, iskreno bismo željeli vidjeti njegovu verziju jedne od poznatijih scena iz filma. Uz Burtona, dva 'teškaša' su pod Disneyjevom lupom. Prvi od njih, zvijezda 'Odreda otpisanih', je Will Smith, koji se trenutačno bavi trećim dijelom serijala 'Zločestih dečki', pa je njegova uloga u filmu ipak upitna. No, znajući kako to ide u Hollywoodu, ništa nije gotovo dok dama upitne težine ne zapjeva. Doduše, ako se Smith odluči za 'Dumba', ne zna se što će biti sa snimanjem 'Zločestih dečki 3'. Uz Smitha je Disney naumio u film dovući i Toma Hanksa, i to niti više niti manje nego u ulogu negativca, što bi bila značajna razlika od uobičajenih uloga koje Hanks glumi. Uz vijesti o 'Dumbu', Disney je i potvrdio da Jon Favreau doista snima igranu verziju animiranog filma 'Kralj lavova'. Kako će cijeli projekt teći ćete pravovremeno moći pratiti na našim filmskim stranicama. Tema: FILM 