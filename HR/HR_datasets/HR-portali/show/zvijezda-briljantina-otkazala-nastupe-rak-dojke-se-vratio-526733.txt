Olivia Newton-John (68) podijelila je tužne vijesti s obožavateljima na društvenim mrežama. Naime, glazbenici i glumici vratio se karcinom. - Otkazujemo ostatak Olivijine turneje. Čini se da je uzrok boli zbog koje smo otkazali prijašnje datume, rak dojke koji je metastazirao na dio kralježnice. Olivia će ići na zračenje te je sigurna kako se vraća krajem godine, jača nego ikad, kako bi nastavila s turnejom - stoji u priopćenju na njezinoj stranici. Osim toga, Newton-John je poručila putem Facebooka kako ne planira dati nikakve intervjue tijekom terapije. Njezina kći Chloe Lattanzi zamolila je pratitelje na društvenoj mreži da mole za njezinu majku. Zvijezdi 'Briljantina' karcinom dojke je prvi put dijagnosticiran 1992. godine. Tada je bila na djelomičnoj mastektomiji, rekonstrukciji dojke te kemoterapiji. - Zahvalna sam za to iskustvo jer inače ne bih napravila puno toga. To me naučilo suosjećanju. - rekla je nedavno glumica. Od tada stalno sudjeluje u humanitarnim akcijama i donira prihode od prodaje svojih albuma.