Najnovijom kriminalističkom istragom francuska policija navodno je ukradene dragulje Kim Kardashian povezala s islamskim džihadistima. Skupi nakit koji je banda pljačkaša otuđila od američke starlete i reality zvijezde u pariškom hotelu početkom listopada prošle godine završio je kod muškarca koji blisko surađuje s teroristima, otkrio je izvor blizak Interpolu, a prenosi Radar Online. Francuske vlasti do danas su uhitile 17 ljudi, a šuška se kako većina njih ima čvrste veze s ilegalnim preprodavačima dragulja u Antwerpu. 'Belgija je vodeća država u prodaji dijamanata pa ne čudi što baš ondje cvjeta i crno tržište. Čisti dijamanti miješaju se s ukradenima i preprodaju, a oprani novac uglavnom završava u rukama radikalnih islamista', upozorava agencija Financial Action Task Force. Kad je policija počela privoditi sumnjivce, Kim Kardashian ponadala se da će joj kad-tad vratiti ukraden nakit vrijedan 10 milijuna dolara (oko 70 milijuna kuna), ali sad više nije toliko optimistična. Starleta se navodno izbezumila kad je saznala da je njezin nakit, uključujući i zaručnički prsten, završio kod džihadista. Navodno se boji da bi i sama mogla postati meta terorista, pogotovo nakon što se javno zalagala za Armeniju, iz koje vuče korijene s očeve strane. 'Islamisti sustavno proganjaju Armence i Kim se s razlogom boji jer je zauzela njihovu stranu', kaže izvor blizak Amerikanki.