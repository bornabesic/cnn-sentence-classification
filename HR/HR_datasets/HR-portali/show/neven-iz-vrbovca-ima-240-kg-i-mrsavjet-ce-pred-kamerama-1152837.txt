Proljeće u domaćim TV kućama donosi nekoliko novih zanimljivih reality showova koji će se boriti za gledanost kod nas još uvijek neviđenim konceptima. Najviše pozornosti mogao bi privući RTL-ov “Život na vagi”, koji ljudima s prekomjernom tjelesnom težinom nudi priliku suočiti se sa svojim životnim problemima. Njima će se baviti, trenirati i podučavati ih o zdravim životnim navikama stručnjaci treneri, nutricionisti i liječnici. Deset muškaraca i osam žena, podijeljenih u dva tima, već je ušlo u kuću u Zagrebu u kojoj će se snimati show. O njima brigu vode treneri Mario Mlinarić i Sanja Žuljević, dok će im moralna podrška biti voditeljica Marijana Batinić. Posjetili smo kuću u kojoj borave natjecatelji i iz prve se ruke upoznali s njihovim životnim pričama. Većina njih je tu ne zbog nagrade, nego prvenstveno zato da se riješe pretilosti koja im je postala pogubna za zdravlje. Ono što im je svima zajedničko su osmijesi na licima i čvrsta želja da u tome uspiju. Svi oni svakog dana prolaze naporne treninge, a jedu čak pet puta dnevno, naravno po dijetalnom programu. U to smo se uvjerili i sami, jer su nam natjecatelji pripremili pileći odrezak, ali i shakeove koji im svaki dan daju snagu. Doduše, pripremili su nam i "spačku", jer smo probali shake od najgorih sastojaka, koji je sve prije nego ukusan. Doznali smo i kako natjecatelji kolokvijalno kuću u kojoj borave zovu "Kuća debele mame". – Iskreno, prije početka snimanja sam mislila da je ovo samo još jedan make over show, ali to nije to. Ovo je emisija u kojoj se mijenjaju njihovi životi. Često ljudi misle, ako imaš novac, lako ćeš skinuti kilograme jer možeš platiti trenere, nutricioniste, no to često nije tako. Mene je kod naših kandidata oduševio timski duh, daju jedni drugima podršku i kao braća i sestre su – kaže Marijana Batinić. - U ovom showu se trudimo da kandidati nakon ispadanja odu promijenjeni, da i vani primjenjuju ono što su naučili u kući. Imaju na raspolaganju liječnike, psihologe, nutricioniste, trenere… sve da bi im se olakšao put. Dosad su skinuli zajedno oko 300 kg, a mnogi su se riješili tableta za tlak i slično. Neki kandidati su nam došli doslovno životno ugroženi. Bilo je pitanje hoće li nešto poduzeti ili će umrijeti - priča Antonija koja je bila zadužena i za odabir kandidata koji su ušli u kuću 12.siječnja otkad su na strogom režimu. - Nije bilo osobe koja nije ispričala neku tešku priču, priču o omalovažavanju i zlostavljanju zbog previše kilograma. To je jako raširen problem i nadamo se da ćemo ovom emisijom ukazati na to - poručuje Antonija. Jedva sam mogao stajati Tijekom showa, koji traje tri mjeseca, kandidati su podijeljeni u dva tima, a cijelo to vrijeme žive u izolaciji u jednoj zagrebačkoj vili. Svaki njihov tjedan kulminira vaganjem kako bi se utvrdilo koji je tim izgubio više težine. Tim koji ima niži postotak izgubljenih kilograma u tjednu morat će odabrati između sebe koja osoba napušta daljnje natjecanje. 'Život na vagi' (u originalu „The Biggest Loser“) u svijetu je dotaknuo živote stotina tisuća ljudi, pričajući snažne emotivne priče koji naposljetku trijumfiraju jačinom ljudskog duha nad problemima koje su imali. U SAD-u show ima već 16 sezona, dok je popularan i u Australiji, Argentini, Brazilu, Kini, Finskoj, Njemačkoj, Mađarskoj, Islandu, Izraelu te mnogim zemljama diljem svijeta. Rekorder među natjecateljima je Neven Vuljanković iz Vrbovca koji teži 240 kg. – Moj motiv za prijavu bio je što nisam mogao hodati 15 minuta ni stajati više od 10 minuta. Najviše kilograma nakupio sam jer sam jeo u kasne sate. Evo, već nakon prvih snimanja mogu stajati i po dva sata i osjećam se puno bolje. Kao da sam dobio na lotu – kaže Neven. Od natjecatelja valja spomenuti i 18-godišnju maturanticu Hanu Sokač iz Križevaca, koja ima 138 kg. – Većinu vremena provodila sam gledajući serije i prejedajući se. Imala sam u školi problema. Neki su me zadirkivali zbog težine, no na to se više ne obazirem. Ja ću smršavjeti, a oni će ostati glupi – kazala nam je simpatična Hana. Javne ludosti pod hipnozom Novi zabavni aduti Nove TV ovog su pak proljeća dva showa. Mario Petreković vodit će “Moje prvo putovanje”, reality emisiju koja prati dva para na njihovu prvom putovanju na nepoznatu lokaciju. Tu su i “Zvijezde pod hipnozom” u kojoj će se poznate osobe naći između sna i jave i pod hipnozom raditi neviđene stvari, a kako neslužbeno doznajemo, među zvijezdama će biti i Ivana Banfić i Damir Kedžo. Taj show trebao bi, doznajemo, voditi Dušan Bućan. >>Reality show na TV programima: u čemu je fora? >>Britanci imaju novi reality: Na osnovu genitalija biraju srodnu dušu 