Nakon svakog ljeta, već je postalo tradicionalno da nam u kina dođu filmovi s malo manje eksplozija, malo manje pucanja i generalno smirenijeg tempa. Premda neki od filmova koji nam u kina dolaze u listopadu stvarno i jesu takvi, i dalje se studijima potkralo nekoliko djela koja ipak spadaju u blockbustersku kategoriju. No ipak, kako smo već ušli u tzv. oskarsku sezonu, uz blockbustere moći ćemo pogledati i poprilično velik broj filmova koji imaju dobru šansu za dobitak Oscara. Tako nam pred kraj mjeseca, točnije 20. listopada,  u kina dolazi još jedan film velike Meryl Streep, 'Neslavno slavna Florence'. U filmu pratimo istinitu priču o nasljednici Florence Foster Jenkins (Meryl Streep), koja je sanjala da postane operna pjevačica unatoč katastrofalnom pjevačkom glasu. Jenkins je koristila svoje veze, moć i bogatstvo kako bi privukla pozornost kao pjevačica. Hugha Granta gledat ćemo kao njenog partnera i menadžera St. Clairea Bayfielda. U filmu ćemo također vidjeti i veliku TV zvijezdu serije 'Teorija velikog praska', Simona Helberga, koji će pratiti Florencine nastupe za klavirom. Uz Meryl Streep, ove godine moći ćemo pogledati još jedno ostvarenje jednog od boljih glumaca današnjice, Matthewa McConaugheya. Glumac nastupa u filmu 'Pobunjenik iz okruga Jones', u kojem priča prati prkosnog farmera, Newtona Knighta, i njegovu pobunu protiv južnjačke politike te kompletnog stanja u Americi u doba Američkog građanskog rata. U filmu Knight bježi s ratišta, udružuje se s nekolicinom malih farmera i lokalnih robova, pa u okrugu Jones u Mississippiju proglašava svoju državu. Snimljen prema istinitoj priči, Knighta se danas smatra jednom od interesantnijih i kontroverznijih ličnosti američkog Juga, a ovo interesantno djelo o njemu moći ćete pogledati u kinima 27. listopada. Uz taj film nam u kina dolazi i hrvatski film 'Ustav republike Hrvatske'. Priča je to o četvero ljudi koji žive u istoj zgradi i zaziru jedni od drugih jer se razlikuju po imovinskom statusu, seksualnim navikama, nacionalnosti i vjeri. Oni vjerojatno nikada ne bi međusobno prozborili da ih nesreća na to ne natjera i učini međusobno ovisnim. To je ljubavna priča o mržnji, koja zaobilazi establišment i razotkriva sve naše netrpeljivosti, predrasude i mržnju prema različitostima. Priča o hrabrosti da danas budeš ono što jesi i pokušaju da se unatoč svemu voli počinje nas oduševljavati za samo devet dana, 13. listopada. A za ljude koji vole napetost također će biti mjesta u kinima u listopadu. Prvo nam u kina dolazi film 'Djevojka u vlaku', s Emily Blunt u glavnoj ulozi. Napeti triler o Rachel (glumi ju Blunt), koja svako jutro putuje istim vlakom i prolazi pored kuće u kojoj je nekada živjela, prisjećajući se života koji je nepovratno izgubila. U mnoštvu ušuškanih prigradskih domova, pogled joj iznova luta do jednog u kom živi sretan bračni par dvoje mladih, lijepih i naizgled sretno zaljubljenih supružnika. Međutim, stvarnost je daleko od te idilične slike, a Rachel će ubrzo saznati što se krije iza zatvorenih vrata savršenog doma. Kada se u mirnom naselju dogodi zločin, Rachel će shvatiti da je uključena u njega više nego što je i sama svjesna. 'Djevojka u vlaku' u kina dolazi ovaj tjedan, 6. listopada, a taj triler slijedi još jedan film prepun napetosti. A što je bolje za listopad od horor filmova? Krajem mjeseca, točnije 27. u mjesecu, dolazi nam film 'Prizivanje duhova: Porijeklo zla'. I kako sigurno znate, prizivanje duhova nikada nije bilo samo igra. A kada udovica i njezine dvije kćeri igrom slučaja pozovu zlo u svoju kuću te najmlađu opsjedne nemilosrdni duh, pravi problemi počnu. Ova mala obitelj morat će se suočiti s velikim strahovima kako bi duha vratila natrag na 'onu stranu'. No da ne bi ispalo da je sve u ovoj jeseni fokusirano na stravu i dramu, ipak ima i filmova koji su fokusirani i na najmlađe, a i na one koji jednostavno žele samo razbibrigu. Već ovaj tjedan, 6. listopada, moći ćemo pogledati dvostrukog oskarovca Kevina Spaceyja u komediji 'Devet života' u kojoj glumi milijardera Toma Branda. Radoholičar Tom na vrhuncu je svoje karijere. Međutim, taj način života ga je udaljio od njegove prekrasne žene i kćeri Rebecce. Mladoj Rebecci bliži se jedanaesti rođendan a ono što je oduvijek htjela bila je mačka, koju nikada nije dobila. Premda Tom mrzi mačke, vrijeme za kupovinu poklona mu ističe te se odluči se na njenu kupovinu. U svojoj potrazi za savršenom mačkom završi u mističnom dućanu s ekscentričnim vlasnikom - Felixom Perkinsom (Christopher Walken), koji mu predstavlja veličanstvenu mačku, zvanu Mr. Fuzzypants. Na putu da donese kćeri ljubimca iz snova, dogodi se nešto bizarno te se Tom nađe zarobljen u tijelu gospodina Fuzzypantsa. Usvojen od svoje obitelji kao mačka Fuzzypants, Tom počinje gledati na svoj život i obitelj drugim očima, a vi ćete film moći gledati od ovog četvrtka, šestog listopada. Zajedno s tom komedijom će nas na isti dan, šestog listopada, nasmijati i Zach Galifianakis u filmu 'Genijalni umovi'. David (glumi ga Galifianakis) je vozač koji je zapao u životnu i radnu monotoniju, iz dana u dan prevozeći milijune tuđih dolara u bankovni trezor. Tu svakodnevicu prekida zavodljiva kolegica Kelly (Kristen Wiig) koja ga nagovori da s ekipom tupavih kriminalaca izvede apsurdno loš plan velike krađe. S većim šansama da ga ulove nego da izvede planirano, David ipak uspijeva ukrasti 17 milijuna dolara koje njegovi suradnici u kriminalu uzmu sebi, a njega kao na pladnju prepuste policiji. Očajan ali samouvjeren, u nizu komičnih scena David će pokušati preokrenuti igru i naplatiti im za sve što su učinili. Za najmlađe dolaze nam filmovi 'Svemirska avantura 2' te dugo očekivani 'Kubo i čarobni mač'. U 'Svemirskoj avanturi 2' pratimo tinejdžera Pushoka koji odluči pronaći svog izgubljenog oca astronauta. Unatoč svim zabranama, Pushok se uspije ukrcati na raketu koja ide prema Mjesecu te uskoro otkiva kako nije sam, već su s njim njegova mama, čudni majmun i beba izvanzemaljac. Oni će zajedno naučiti pravo značenje zajedničkog rada u potrazi za Pushokovim ocem. Dok ćemo u drugoj 'Svemirskoj avanturi' gledati znanstvenu stranu pustolovinu, ona prava, magična avantura dogodit će se pred našim očima u filmu 'Kubo i čarobni mač'. Pametan i dobrodušan dječak Kubo živi skromnim seoskim životom u kojem se predano brine za majku. U jednom se trenutku pojavljuje duh iz prošlosti s namjerom da provede dugo planiranu osvetu. Kako bi spasio svoju obitelj i razriješio misterij o svome ocu, Kubo kreće na avanturu da bi pronašao magične predmete. Njegov opstanak počiva na pronalaženju čarobnog oklopa koji je nekada nosio njegov otac, najveći samuraj kojeg je svijet ikada poznavao, a čarobni mač će mu cijelo vrijeme stvarati probleme. Kako bi pobijedio svoje neprijatelje, mora otkriti priču o sebi. 'Kubo' i njegov čarobni mač će se sa 'Svemirskom avanturom 2' u kinima pojaviti 13. odnosno 20. listopada. A kako smo prije napomenuli, u ovom mjesecu dolaze nam i filmovi koji su za one koji žele kvalitetnu razbibrigu i izvrsnu akciju. Koji lik bi bio bolji za takvo uživanje od Jacka Reachera, marinca koji se jednostavno ne da sputati? Tom Cruise se još jednom pojavljuje u ulozi bivšeg specijalca kojem jednostavno ne možete reći što da radi. Posebice mu ne smijete zabraniti ništa, a njegovi neprijatelji su upravo to učinili u nastavku hita iz 2014. godine, 'Jack Reacher: Nema povratka', kojeg možemo pogledati od 27. listopada. A prije nego što nam Cruise pokaže što sve njegov specijalac može, Ben Affleck demonstrirat će vještine koje mora imati jedan opsesivan računovođa. Računovođa koji iza maske naizgled dosadne osobe skriva jedno sasvim drugo lice, koje nije ni najmanje dosadno. Chris Wolff (Ben Affleck) radi za najveće kriminalce i plaćene ubojice. Matematički je stručnjak koji više voli brojeve nego ljude. I dok radi kao računovođa u malenom uredu, istovremeno isti posao obavlja i za najopasnije svjetske kriminalne organizacije. Zbog svojih sposobnosti zapao je za oko Ministarstvu financija kojeg predvodi Ray King (J.K. Simmons), ali s vremenom počinje raditi za kompaniju unutar koje je Dana Cummings (Anna Kendrick) otkrila financijsku malverzaciju koja uključuje milijune dolara. Nakon knjigovodstvenog uvida, Chris polako razotkriva istinu i nitko više nije siguran.  Sve u svemu, početak ove jeseni bit će uistinu impresivan, a kako se čini, i drugi dio bit će podosta nevjerojatan. Tema: FILM 