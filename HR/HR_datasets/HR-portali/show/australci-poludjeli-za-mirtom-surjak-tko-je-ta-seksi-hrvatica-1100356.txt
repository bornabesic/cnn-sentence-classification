Okrepu od Ultra festivala potražili smo u domaćoj spizi, a pokraj nas u restoran je sjela grupa Australaca. – Smeta li ti što ćemo sjesti ovdje? – pitali su pristojno. – Ne, zašto bi – odgovorili smo zureći u mobitel ne mareći previše. A onda su počeli naručivati hranu. – Imate li ajvara? – pitao je jedan od njih. – I pršuta, crnih maslina. I pivo za svakoga, neko hrvatsko – govorili su veseli Australci, po tome poznati u svijetu. I tako smo podigli glavu da vidimo tko su ti Australci koji jedu ajvar. – Pa ja sam podrijetlom iz Makedonije, otac i majka su mi ondje rođeni, baka kuha ajvar, obožavam to, a navukli su se i prijatelji – rekao je momak na kraju stola. – Puno ima Hrvata u Australiji, stvarno ih ima dosta, i kod nas tamo u Melbourneu – govore dečki. A onda jedan od njih, Jake, vadi smartphone i pokazuje fotografiju. – Znaš li možda tko je ovo? – pita, a na slici momci s Mirtom Šurjak! – Pa znam. Kako ste na nju naletjeli? – upitasmo. – Išli smo prema glavnom ulazu, vidjeli je, dotrčali i pitali možemo li se slikati. Rekla je da nema problema. Sjajno izgleda, možeš li nam reći tko je to? – pitaju Jake, Steve i ostatak ekipe. – To je Mirta Šurjak, poznata sportska novinarka. Prati Hajduk, nogometni klub iz Splita – odgovorili smo. – Ha! Pa znamo mi Hajduk, navijaš li i ti za njih? – pitaju. – Ne, iz Zagreba sam pa navijam za Dinamo. Samo nemojte baš naglas – odgovaramo. – Super! Sad znamo i s kim smo se slikali pa imamo pravu uspomenu s Ultre. Odlično je, nevjerojatno je lijepo, drago nam je da smo ovdje. Nakon Ultre idemo dalje, putujemo Europom – govore Australci i još jednom hvale Ultra festival, ali i prelijepu Mirtu. >> Mirta Šurjak bit će predsjednica ženskog nogometnog kluba Marjan? 