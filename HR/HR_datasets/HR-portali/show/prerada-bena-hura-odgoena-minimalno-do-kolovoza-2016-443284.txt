 Kako je i najavljeno početkom rujna, MGM je ipak odlučio napraviti posve nepotrebnu preradu klasičnog epskog filma iz žanra ‘mač i sandale’, ‘Bena-Hura’. Tada je i rečeno da će Morgan Freeman glumiti Ildarina, arapskog šeika (znamo, niti nama nema smisla) koji nauči Bena Hura kako postati šampion u vožnji kočija po rimskim koloseumima. Kao redatelj je projektu pridružen poznati rusko-kazački redatelj, Timur Bekmabetov . Njega, i njegov redateljski stil, ste već mogli upoznati putem akcijskih uspješnica ‘Tražen’ i ‘Abraham Lincoln, lovac na vampire’ , pa bi bilo teško očekivati da će i ‘Ben-Hur’ drugačije izgledati. Posve je moguće i da ćemo dobiti film koji više nalikuje ‘300’ nego klasičnim filmovima iz 1925. i mnogo poznatijem klasiku iz 1959. godine. Datum za objavu filma je pomaknut s kraja veljače na sredinu kolovoza , bez ikojeg osobitog razloga. Jedan od razloga bi definitivno mogao biti i dodatno vrijeme za izradu specijalnih efekata, koji su toliko nužni u filmu ovakve vrste. U glavnoj ulozi je mladi Jack Huston , koji je već uspješan glumac, međutim bez značajne glavne uloge. U ulozi Massale, glavnog protivnika Bena-Hura, će se naći Toby Kebbell , kojeg smo mogli ove godine vidjeti u ulozi Victora von Dooma u ‘Fantastičnoj četvorci’. Već spomenuti Morgan Freeman te Rodrigo Santoro će im davati podršku u sporednim ulogama. Premda priča nije direktna prerada filma iz 1959. godine, već je obrada knjige iz 1880. godine, i dalje će pratiti dijelove legendarnog klasika. No kako će ovaj put završiti suparništvo između Judah Ben-Hura i Messale, ostaje da vidimo u kolovozu naredne godine. 