Druga polufinalna emisija Supertalenta opet je iznenadila članove žirija koji, kao i prvi put, za ulazak u finale nisu birali između svojih favorita. Ovaj put dopalo ih je da biraju između drugoplasiranih stepera iz Dubrovnika Step‘n’jazz i trećeplasirane Poline Mytko. Eh sad, sam pogled na fotografiju mlade i gipke Poline nagnat će vas na misao da im je zadaća bila lagana. Pa tko ne bi pustio goluždravu i spretnu ljepoticu da nam još jednom pokaže svoj talent? No, baš su se zbog toga u nedjelju navečer lomila koplja. U strahu da ih ne proglase plitkima i površnima, tri su člana žirija, praveći se da dvoume, na kraju odabrali mlade stepere. Da se razumijemo, dubrovačkim steperima svaka čast, simpatični su i brzi na nogicama, potrudili su se i kostimografski i vidjevši kako se vesele, svakome je drago što idu dalje. Ali, ruku na srce, jedina je iskrena u toj emisiji bila Martina Tomčić koja je, pak, glasala za Polinu. I najiskrenije je bilo ono što je rekla, treba misliti na show. Jer što će steperi ponuditi u finalu? Step točku u drugoj odjeći. I dalje će to biti već viđeni step. No multitalentirana Polina, matematičarka, akrobatkinja, gimnastičarka... mogla bi iznenaditi. No čini se, važnije je bilo ispasti fin i pošten prema dječici nego riskirati i zato su Mislav Čavajda, Danijela Martinović i Mario Petreković išli ziheraški. A bi li netko mislio išta manje o njima da su odabrali lijepu Polinu? Vjerojatno ne. Srećom, mlada 20-godišnjakinja ima cijeli život i mnogo toga pred sobom, između ostalog vjerojatno i uspješnu matematičku karijeru. S druge strane, brojke su pokazale da su za mali postotak više i gledatelji radije željeli vidjeti stepere nego nju u finalu.  >>Skrivali vezu jer su htjeli da ih talent dovede u polufinale