Humanitarnim koncertom u HNK- Zagreb (19.3) i HNK Osijek (23.3.) 34-godišnja glazbenica Ana Rucner obilježit će 15 godina karijere, a tim povodom otkrila je što je važno za uspjeh, kako se priprema za nastupe te osjeća li i nakon toliko godina tremu uoči izlaska na pozornicu.  Već 15 godina nastupate na domaćim i svjetskim pozornicama, kakav je osjećaj stati pred nekoliko stotina ili tisuća ljudi? Imate li tremu? Svakog dana kad se probudim osvijestim koliko sam zahvalna na mnogim prilikama koje sam dobila tijekom ovih petnaest godina. Svirala sam na mnogim pozornicama diljem svijeta i to je iskustvo koje je jako teško opisati. Uvijek kad stanem pred svoje gledatelje, koji su odvojili vrijeme da bi uživali u mojoj glazbi, osim zahvalnosti osjetim veliku sreću i znam da ću dati od sebe i više od 100%. Nemam tremu prije nastupa, samo sam oprezna, odnosno odgovorna. Čim krenu prvi tonovi, jednostavno utonem u neki drugi svijet, ponekad zatvorim oči i osjećam i proživljavam svaku notu, nastojeći prenijeti emociju na najbolji način. Zašto ste odabrali baš HNK za obilježavanje 15. godine karijere? Ima li to kazalište za vas neko posebno značenje? Budući da mi majka svira u orkestru HNK-a u Zagrebu, tu se osjećam kao kod kuće. Mnoge sam predstave, balete i opere odgledala iza zastora, već kao malena djevojčica i uvijek me privlačio taj čarobni svijet umjetnosti. U HNK-u, za mene hramu kulture, održala sam i jedan od prvih samostalnih koncerata i zato to kazalište ima posebno mjesto u mom srcu. Posebna je čar svirati u našem, zagrebačkom teatru. Zahvaljujem i gradonačelniku Bandiću što mi je ustupio kazalište za slavljenički koncert, to mi puno znači. Diplomirali ste s najvišim ocjenama na Glazbenoj akademiji, koliko su ocjene važne za kasniji profesionalni uspjeh? Diplomirala sam violončelo s najvišim ocjenama i bila sam jako ponosna, kao i cijela moja obitelj. No ocjene i uspjeh nisu nužno povezani. Naime, za uspjeh je potrebno ono nešto; talent je jedan dio, posvećenost i trud drugi dio, strast ima važnu ulogu, no dobro dođe i prstohvat sreće. Uskoro pripremate dva slavljenička koncerta s djelomice novim repertoarom, o čemu je riječ? Humanitarnim koncertima u Zagrebu i Osijeku pod nazivom 15 godina ljubavi za radost djece u Baranji, u suradnji s Rotary klubom Zagreb Maksimir, obilježit ću 15 godina svoje karijere. U zagrebačkom HNK-u 19. ožujka, a u osječkome 23. ožujka. Osim svojih najizvođenijih skladbi, koje su obilježile moj dosadašnji rad, premijerno predstavljam i potpuno novi glazbeni smjer – romsku glazbu. U Zagrebu će moji gosti biti Goran Karan, Danijela Pintarić, Ivan Jelić i vokalni ansambl Arije (bivše Ladarice), a u Osijeku će sa mnom nastupiti Danijela Pintarić, Ivan Jelić, vokalni ansambl Arije i HKUD Osijek 1862, uz pratnju Filipa Gjuda i njegova banda te gudača i trubača. Posjetitelji koncerata prvi će put moći vidjeti i kratak dokumentarni film o mom životu i radu, koji priprema moj dragi prijatelj, poznati redatelj Jakov Sedlar. Prihod od koncerta darovat ćemo udruzi Baranjski leptirići za nabavu medicinskih pomagala, udruzi Prijatelji sv. Martina za pomoć ugroženim obiteljima i dječjem vrtiću Radost iz Darde te društvenom domu u Popovcu za izgradnju dječjeg igrališta. Karte za koncerte prodaju se putem sustava Eventima te u hrvatskim narodnim kazalištima u Zagrebu i Osijeku. Svaki kupac uz ulaznicu dobiva na poklon i moj CD s uspavankama “Za male anđele”. Pozivam sve da više informacija o koncertu i kupnji ulaznica pogledaju na mojoj internetskoj stranici anarucner.com/15godina. Često ističete kako je važno biti njegovan i voditi računa o izgledu, tko ili što vama u tome pomaže? Već petnaestak godina koristim prirodnu kozmetiku. Moj trenutačni odabir za njegu lica i tijela jesu preparati Apivita i Dr. Brandt. Moju kosu već godinama s puno ljubavi njeguje moja prijateljica Mateja Lopac iz Head Office by Paul Mitchell. Uvijek atraktivno izgledate na pozornici, s kojim dizajnerima najradije surađujete? Dok se privatno odijevam casual, svjesna sam koliko je važno odijevanje za nastupe. Ovih sam godina surađivala s mnogim dizajnerima i svima ovom prigodom zahvaljujem, no oni kojima sam već godinama vjerna prije svega su Zigman, koji priprema odjevne kombinacije i za moje slavljeničke koncerte, Elfs, Sherry Hill, Krie Design. Za cipele se brine moja prijateljica iz “Karle”, koja uvijek odabere savršene cipele uz neki outfit. >>Maksimir je njezin dom i nema razloga prelaziti granice četvrti >>VIDEO Pogledajte zanosnu Anu Rucner u novom turističkom spotu `Kopački rit u ritmu Bolera`​