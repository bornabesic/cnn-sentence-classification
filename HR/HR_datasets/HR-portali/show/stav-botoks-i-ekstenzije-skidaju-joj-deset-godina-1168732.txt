Novi predsjednik Francuske Emmanuel Macron s 40 godina najmlađi je državnik u povijesti te zemlje dok je, s druge strane, njegova 64-godišnja supruga Brigitte Trogneux ne tako mlada prva dama. Upoznali su se kad je on imao 16. Bila mu je učiteljica u srednjoj školi, a vezu su počeli kad je postao punoljetan. S obzirom na dobnu razliku od 24 godine, njihov je brak i prije bio intenzivno praćena tema u medijima. Bivša učiteljica, već i baka, mladolikog je izgleda. Koja je tajna, kako to postiže? Tim su se pitanjem pozabavili stručnjaci te za Daily Mail došli do zanimljivih zaključaka. Naime, Brigitte nikada nije govorila o tajnama ljepote niti je priznala da se podvrgnula ikakvim tretmanima. Dr. Ross Perry, osnivač klinike Cosmedics, vjeruje kako njezinu izgledu uvelike pridonosi vitka atletska figura. Drugi su stručnjaci, pak, uvjereni kako je prva dama napravila mini face-lifting te tretmane botoksom. Njezinoj pojavi laska i izniman modni stil. Brigitte, kažu, ima istančan ukus i obožava dizajnirane odjevne predmete, a Louis Vuitton njezin je omiljeni kreator. Nagrađivana osobna stilistica Chantelle Znideric kaže da Brigitte ima rock chic stil o kojem većina žena može samo sanjati. Odijeva se mladenački, klasično i ženstveno, no ponekad iznenadi skinny jeansom koji si mogu “priuštiti” dvostruko mlađe žene. Hrabro krši stilska pravila i u svojoj dobi nosi kratko i haljine bez rukava. Kada je o kosi riječ, žene u pedesetima već počinju gubiti vlasi, stoga se stručnjaci slažu kako je vjerojatno da si je Macronova supruga ugradila ekstenzije kako bi joj kosa dobila na volumenu. Njezina frizura, prema mišljenju stilista Roba Fitcha, savršena je za nju jer šiške i dužina do ramena lijepo joj uokviruju lice. Mladolikosti kose pridonose i savršeni višeslojni pramenovi. Kada je, pak, o licu riječ, vidljivo je da Brigitte dobro poznaje svakodnevnu rutinu u njezi kože. Dr. Julian de Silva, plastični kirurg, komentira kako prva dama izgleda deset godina mlađe jer joj bore uopće nisu izražene:  – Moguće je da upotrebljava injekcije botoksa ili filere kako bi joj lice bilo glatko. Dr. Tatiana Lapa sigurna je kako se Brigitte podvrgnula mnogim kozmetičkim zahvatima: – Sigurna sam da je podignula jagodice te stavila filere na području bora oko usana. I izgled nosa govori kako je u jednom razdoblju života estetski poboljšala njegovu konstrukciju. Ako se dotaknemo njezine vitke linije, osobni trener Diego Core kaže da su za sve zaslužni dobri geni: – Ona je prirodno vitka žena zahvaljujući brzom metabolizmu. Sumnjam da mnogo vježba, što pokazuje tonus njezinih mišića. Zacijelo prakticira pilates ili lagane vježbe utezima. I osmijeh joj je osvajački, zasluga je to, kažu, zahvata poput izbjeljivanja zubi ili popularnih ljuskica zaslužnih za tzv. hollywoodski osmijeh. Kako bilo, nova francuska prva dama izgleda odlično, bez obzira na to ima li 64 ili 46 godina i opravdava nadimak “francuska Jane Fonda”. 