U splitskoj Spaladium areni nakon dodjele glazbene nagrade Porin, među najvećim dobitnicima je i legendarni hrvatski pjevač Oliver Dragojević koji je baš prošlog tjedna velikim koncertom u zagrebačkoj Areni uz ugledne glazbene goste proslavio svoje velike životne i umjetničke jubileje te oduševio na tisuće slušatelja. A na spektakularnoj 24. dodjeli nagrade Porin svi su, od glazbenika do političara, željeli biti viđeni i uslikani, no apsolutni su pobjednici slavljenik Oliver Dragojević i Gibonni koji su Porina dobili u čak šest kategorija, a bili su nominirani u njih dvanaest. Oliverov i Gibonnijev zajednički album “Familija” u izdanju zagrebačkog Aquarius Recordsa nagrađen je Porinom za jednu od apsolutno najatraktivnijih kategorija, onu za album godine. Prema glasovima struke, imali su i najbolju vokalnu suradnju, i to za skladbu “Sreća”, dok je Oliver Dragojević, tko zna koji po redu kipić, dobio i za najbolju mušku vokalnu, i to za izvedbu i interpretaciju skladbe “Gdje to piše?” Jedan od producenata “Familije” Elvis Stanić dobio je nagradu za najbolju produkciju, ali i najbolji aranžman i to za skladbu “Gdje to piše”, a Oliver i Gibonni ujedno imaju i najbolji album pop-glazbe. Tako je album “Familija”, koji je obilježio prošlogodišnju glazbenu, ali i koncertnu produkciju u Hrvatskoj, s tri osvojene statue iz pretprijenosa i tri u velikom finalu uz izravni televizijski prijenos, ukupno dobio šest Porina. Svaka čast! Tako velik, a tako skroman. Prava legenda, rekli bi Dalmatinci, Oliver Dragojević bio je na crvenom tepihu nakon završetka najveće glazbene manifestacije u nas “najškrtiji na riječima”. Tako i priliči istinskom umjetniku od kojeg se samo može učiti. Jer on govori pjevajući, i to punih 56 godina što se baš i ne bi reklo... Razgovarala sam s Oliverom u subotu, prije nego se katamaranom uputio u svoju Velu Luku gdje će mu u povodu Dana općine uručiti Nagradu za životno djelo. A već odavno je počasni građanin Vele Luke. Toliko priznanja dobivate, a tako ste samozatajni, iz vas treba doslovno “čupati riječi”. Zašto? Pa ja sam naprosto takav. Ne pokazujem emocije vani, nego tamo gdje treba. Nije pametno puno “lajat’”, bolje je manje, a pametnije. Nikad puno ne govorim. Volim puno pivati, puno loviti ribu, puno igrati s prijateljima na karte... Čega god se zapravo uhvatim. Kuhate li ikada, idete li na tržnicu, u spizu? Samo u Vela Luci kad sam sam. A kad mi je žena doma, neću se mišat. Ne sviđa vam se baš biti na crvenom tepihu? Po pitanju crvenog tepiha totalno sam negativan. Najdraže su mi bermude i majica. Nemam vam ja stilista, ne opterećujem se s time. Svi su vam u splitskoj Spaladium areni htjeli stisnuti ruku i čestitati na šest osvojenih Porina jer ste s Gibonnijem apsolutni pobjednik ovogodišnje dodjele. Koliko ste kipića do sada skupili, imate li doma posebnu vitrinu gdje ih držite, u staklu možda? Nemam pojma. Ne znam koliko sam ih dobio. Imam ih nekoliko kod prijatelja, kod djece, u stanu pokojnog brata. Što vam ovi novi Porini znače? To je veliko priznanje za ono čime se baviš. To je znak da ne moraš odustati, to ti daje samopouzdanje, to te drži! A to što ste ih dobili baš u Splitu, daje li to dodatnu notu unutarnjim osjećajima? Naravno. Split je moj grad, nema tu greške. U Splitu je najteže uspjeti, ali eto to sa mnom godinama traje. Pjevam više od pedeset godina, znači da još vrijedim. Kakvi su vam planovi, kako ćete provesti ljeto? Ne radim puno ljeti. Uglavnom ga provodim s obitelji. Ima nas puno, a nedavno smo i prinovu dobili. Planiram samo nekoliko nastupa, u Rovinju i Makarskoj, dva do tri dana i svi će biti uglavnom vezani uz jazz. Kakvo mišljenje imate o Porinu? Neki ga kritiziraju, drugi hvale, neki vele da je riječ o namještaljkama kao i posvuda u nas..? Činjenica je da puno ljudi ima Porina. U prosjeku smo po broju kipića najjači kao i u broju osvojenih Olimpijskih medalja po stanovniku. Mi smo jako dobro odgojen svijet, pa dijelimo puno Porina da se netko ne bi naljutio. Biste li vi smanjili broj Porina ili postrožili kriterije. Što biste promijenili? Možda je puno kategorija u kojima se dodjeljuju. Porin svakako treba biti spektakularna manifestacija, ali treba smanjiti broj nagrada. Da ih bude najviše tri, četiri. Kakva vam je bila ovogodišnja splitska dodjela? Blještava, glamurozna, primjerena, bolja od prošlogodišnje, kvalitetno pripremljenija i odrađena? Bilo je jako dobro u Spaladium areni, ali nedostajalo mi je živosti u smislu humora. Sve je nekako protokolarno, sterilizirano. Sve je nekako “u celofanu”. Na našoj estradi puno je mladih pjevača i glazbenika. Kakva je budućnost pred njima? Nije im nimalo lako. Mediji ih jedan dan dignu u nebesa, a dan poslije pokopaju. Neka druga načela danas vladaju. Mnoge mlade, lijepe cure ulaze u showbiz u prozirnim haljinama, polugolih tijela? Ako je to način da bi se došlo do medija, ja to ne opravdavam. Takve sigurno neće dugo trajati. Koja je razlika između današnjeg vremena na glazbenoj sceni i onog kad ste vi činili prve pjevačke korake? Golema. U naše vrijeme, vrijeme moje mladosti, bilo je puno više prostora. Onaj tko nije bio talentiran za glazbu nije mogao doći ni blizu! Danas ima puno mladih talentiranih ljudi, ali ako su skromni, onda jako teško dolaze do šanse da ih se čuje i vidi. Danas moraš biti čudak, drugačiji, neobičan, pa i bezobrazan i onda si “faca”. U naše vrijeme nije bilo toliko pjevača. Morao si zaista poznavati glazbu, od početka, morao si biti obrazovan. Sada se možeš pojaviti sa samo jednom pjesmom i možeš “proći”. Ali, sutra će doći već netko drugi! S nekom drugom skladbom. To nije dobro. U čemu je najveći problem današnje domaće estrade? Nema dobrih pjesama! Poremećene su, na žalost, sve vrijednosti u svim sferama, ne samo u glazbi. Čuda od golotinje do ludosti su u prvom planu. Više se nitko ne gleda u oči. Doviđenja. To je kraj ove civilizacije. Ma neće biti valjda. Niste vi takav pesimist. Što poručujete mladim kolegicama i kolegama, kako ostati tako dugo u glazbenom svijetu, a biti cijenjen? Bez obzira na Porin, na festivale, na medije, mora se vjerovati u ono što se radi i to gurati. Viruj u ono što radiš! I viruj u ljubav, zar ne? Obavezno. Ako ti se to dogodi u životu, onda budi sritan. Ako ne, onda veslaj, hahaha.  >>Slavili Oliver, Josipa Lisac, Detour... Evo tko je sve dobio Porina >>360 VIDEO Oliver Dragojević puna tri sata redao hit za hitom...