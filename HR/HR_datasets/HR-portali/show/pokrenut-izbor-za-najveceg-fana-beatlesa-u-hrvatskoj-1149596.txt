Uoči slavljeničkog koncerta "Sretan rođendan, naredniče Pepper!" Beatles Revival Orchestra u Lisinskom, 28. svibnja., pokrenut je izbor za najvećeg fana Beatlesa u Hrvatskoj! Obožavatelji Beatlesa pozvani su da na Facebook stranicu Beatles Revival Banda šalju svoje fotografije kojima pokazuju ljubav prema legendarnoj četvorci iz Liverpoola. Bilo da frizurom ili izgledom podsjećate na nekog od članova benda, imate najveću kolekciju njihovih gramofonskih ploča i CD-ova, originalne glazbene instrumente, sobu punu postera i slika ili neki zanimljivi komad Beatles memorabilije - ovo je izbor za vas! Najvećeg fana čeka i vrijedna nagrada: dvije ulaznice za koncert "Sretan rođendan, naredniče Pepper!" u Lisinskom, 28.5., te backstage akreditacije i prilika za druženje s bendom i poznatim hrvatskim glazbenicima koji će također nastupiti na koncertu. Koncert u Lisinskom proslava je velikog jubileja, 50. rođendana jednog od najznačajnijih albuma svih vremena, "Sgt. Pepper's Lonely Hearts Club Band" koji je nepovratno utjecao na razvoj popularne glazbe od šezdesetih godina naovamo. Ugledni glazbeni časopis Rolling Stone proglasio ga je najboljim albumom svih vremena, a hrvatski Beatles Revival Orchestra, sastavljen od riječkog Beatles Revival Banda i orkestra pod ravnanjem Olje Dešića, izvest će album u cijelosti. Uz poznate pjesme s albuma poput "Lucy in the sky with diamonds" i "A day in the life", Beatles Revival Orchestra će "uz malu pomoć prijatelja" izvesti i neke od najvećih uspješnica Beatlesa poput Let it be, Yesterday, She loves you, Hey Jude i drugih. Više o izboru za najvećeg fana i načinima prijave saznajte na službenim Facebook stranicama Beatles Revival Banda. Ulaznice za koncert dostupne su u prodaji na blagajni Lisinskog te online putem servisa ulaznice.hr >>Hrvatska slavi veliki jubilej Beatlesa!