'Rockabilly Showdown' jedan je od najpopularnijih, ako ne i najpopularniji, rockabilly program u Zagrebu koji se od samih početaka odvija u Vintage Industrial. Osnivač programa je Branko Radovančević aka Bronco Boobalooga, frontmen kultne rockabilly grupe B and the Bops i urednik programa u klubu Kavez i urednik emisije 'Bamalama' na Radio Studentu. Nakon poduže pauze 'Rockabilly Showdown' vraća se u Vintage i to u specijalnom izdanju. Naime, u sklopu ovog izdanja, koncertnu promociju svog tek objavljenog albuma, na koji su čekali punih 25 godina, održat će grupa Greaseballs. Greaseballsa će se mnogi sjetiti kao legendarne rock 'n' roll četvorke koja je u drugoj polovici '80-ih slovila kao jedna od najzamjećenijih underground grupa u ex YU. Bend su osnovali tadašnji tinejdžeri Davor Viduka (Kawasaki 3p, Kojoti, Majke, Pips Chips & Videoclips), Danilo Šerbedžija, Vjeran Plavčić i Arsen Novak kojeg je kasnije zamijenio Ivica Dajak. Brojne peripetije, odlazak u vojsku i na kraju početak rata spriječili su Greseballse da objave album i prometnu se u jednu od najboljih grupa tog vremena. Bend se nažalost raspao. Ali, sredinom 2000.-ih Greaseballs se ponovno okupljaju, održavaju koncerte te imaju još jedan neuspjeli pokušaj objave famoznog debi albuma. Od tada do danas prošlo je gotovo 10 godina i album je zahvaljujući Dancing Bear Recordsu napokon, nakon 25 godina, stigao u ruke starih prijatelja i njihovih fanova. Album 'Greaseballs' objavljen je na CDu i na vinylu. Vinyl će službeno u prodaju biti pušten upravo danas (četvrtak 3. studenog) i bit će popraćen promocijom u Dancing Bear shopu u Gundulićevoj 7. Bend će se tom prilikom družiti sa svojim starim prijateljima i fanovima, vinyl će se prodavati po promotivnoj cijeni i bit će potpisan. Promocija u shopu zagrijavanje je za koncertnu promociju koja će se održati u subotu 5.11. u Vintageu. Za svoju dugo očekivanu promociju albuma, Greaseballs su najavili niz iznenađenja, niz zanimljivih i nepredvidljivih gostiju kao i snimanje spota za 'Baj, Baj, Baj', sljedeći singl na kojem gostuje Tomfa iz Kawasaki 3p-a! Potporu Greaseballsima pružit će The River Sharks, bend iz Rijeke osnovan 2006. godine koji je 2012. godine objavio album za Maraton Records. Članovi benda su Siniša Gagić, Roman Tomašković, Domagoj Zubović. Početak programa 'Rockabilly Showdown' predviđen je za 22:00 sata. The River Sharks startaju u 23:30 h, a Greaseballs nešto iza ponoći. Ulaz je 20 kn, za studente 10 kn. Prije početka, u klubu Kavez koji se nalazi tik do ulaza u Vintage, warm up party održat će DJ Bronco i DJ Gogo. Početak 20 sati, a ulaz besplatan.