Prošle sezone su tek ispipavali teren, a ove je godine odnos dvojice članova žirija, Tomislava Špičeka i Ivana Pažanina, dosegnuo neku novu razinu. Ne kriju međusobno uvažavanje, ali ni ljubav prema dobroj zezanciji i međusobnom podbadanju. Pa tako Špiček brine da Pažanin ne bude musav pred kamerom, češlja mu brkove i bradu da izgleda lijepo za sve obožavateljice i podsjeća kandidate da sastojke svojih jela izgovaraju po 'dalmatinski' kako bi Pažanin razumio o čemu govore. Uz to, tepa svom kolegi da je nježan kao rikula, iz milja ga uspoređuje s piletinom te vodi brigu o tome da ujutro popije kavu i ne jede nešto teško što bi mu moglo loše sjesti na želudac. I Pažanin se osvrnuo na Špičekove prehrambene navike, no to je područje u koje se ne smije zabadati nos. Mlađi chef mora biti oprezan jer ako naljuti starijeg kolegu, neće više biti jutarnje kave i ostalih pogodnosti. 'On mene dobro poznaje. Ako rata traži, rata će i dobiti', zaključio je Špiček.   Dinamični duo najpopularnijih TV chefova ćete vrlo brzo moći gledati na malim ekranima. Snimanje četvrte sezone Tri, dva, jedan – Kuhaj! je već počelo, a dvadeset novih kandidata u borbi za titulu najboljeg amaterskog kulinarskog para i izdašnu nagradu od 100 tisuća kuna uskoro stižu u eter RTL-a.