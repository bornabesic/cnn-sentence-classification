Iako je prošlo već 14 godina, svi se i danas sjećaju prvog reality showa koji se emitirao u Hrvatskoj. Sve je započelo sa 'Story SuperNovom' u kojoj se biralo novo lice televizije. Na audiciju se prijavilo 500 natjecatelja koji su se borili za naklonost žirija, a kasnije i publike. Show je vodio Rene Bitorajac. Show se emitirao u subotu navečer iz Tvornice, a publika ga je prihvatila veoma brzo. Kandidati su dobili horde obožavatelja, a mnoge od njih još i danas gledamo na televiziji. Pobjednik je bio Marin Tironi koji je nakon završetka showa odbio suradnju s Novom TV te je prešao na HTV i vodio 'Upitnik'. Njegova karijera kratko je trajala, a nakon toga radio je kao fotograf. Anja Alavanja, Barbara Radulović, Monika Kravić i Dorijan Elezović radili su kao voditelji. Anja i Dorijan još se bave novinarstvom dok se Barbara nakon nekoliko godina povukla i posvetila produkciji. S druge strane, Monika Kravić se nakon voditeljske karijere udala za Marija Mamića i napustila televiziju. U showu se natjecala i bivša misica Rajna Raguž koja se trenutno bavi fotografijom i Paola Valić koja se kasnije okušala u glazbenim vodama, a nekoliko godina kasnije završila je u paklu droge pa je bila u komuni. Samo rijetki znaju da se u Story SuperNovoj te 2003. godine natjecala i Nikolina Ristović, tada Pišek. U to vrijeme bila je novinarka na HTV-u. Kada je čula da je Nova TV raspisala natječaj za voditelje, nije dugo dvojila. Iako je ušla u top 20, odustala je jer je čula da se od emisije planira napraviti reality show. S obzirom na visoku gledanost, Nova TV odlučila je napraviti sličan show, ali ovog puta za pjevačke talente. 'Story SuperNova Music Talents' iznjedrio je još jednog pobjednika koji je nestao sa scene - Rafaela Dropulića. Mladić iz Ploča ubrzo je osvojio srca gledatelja i postao nova glazbena nada. Snimio je singl 'Ja sam Rafo' i nakon toga se povukao. Prije nekoliko godina otkrio je da je skrenuo na 'krivi put', ali mu je vjera u Boga vratila nadu. Nakon toga, pojavio se u reality showu 'Farma' gdje je također odnio pobjedu. Publika je zavoljela i Neru Stipičević koja je ipak odabrala glumačku karijeru. Pjevanjem se još i danas bave Natali Dizdar, Ivana Radovniković, Saša Lozar i Damir Kedžo. Iako mu se sa Sašom i Kedžom smiješila blistava karijera, Tin Samardžić odabrao je drugačiji put. Postao je generalni direktor supetarskog turističkog kompleksa 'Velaris', a nakon toga preselio u Ameriku. Na talent show s 19 godina se prijavio i Marko Grubnić. Nije znao zbog čega, ali misao vodilja bilo mu je da želi postati medijska zvijezda. Osim njega, na audiciju je došla i Sonja Kovač. Nastupa se ne sjeća, a prijavila se jer su to učinili njezini kolege iz razreda. - Ne znam što sam pjevala, ali nisam prošla - rekla je Sonja. I bivši predsjednik stranke ORaH htio je postati zvijezda. Luka Keller pjevanjem se bavi još od vrtića, a u srednjoj školi skladao je dvadesetak autorskih pjesama. - Sudjelovanje u showu bilo je prekrasno iskustvo. Rafo je simpatična i vedra osoba, bio je na koncertu mojeg benda u KSET-u - rekao je Luka koji i danas voli zasvirati gitaru. Pjevač grupe Vigor, Mario Roth koje trenutno gledamo u 'Tvoje lice zvuči poznato' nije daleko dogurao u showu. 