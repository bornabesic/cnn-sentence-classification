Početkom kolovoza u u 81. godini života preminula je Norvežanka Marianne Ihlen koja je Leonardu Cohenu dugo bila inspiracija za pjesme, pa tako i za jednu od najljepših ljubavnih pjesama "So Long, Marianne".  Marianne i Leonard zavoljeli su se na grčkom otoku Hydra 1960. godine, a slavna Cohenova pjesma objavljena je 1967. godine na albumu "Songs Of Leonard Cohen". Ispružila je ruku Nekoliko dana prije smrti Cohenove muze Jan Christian Mollestad, njezin dugogodišnji prijatelj, uspio je stupiti u kontakt s Leonardom Cohenom i javiti mu da Marianne umire. Svega dva sata nakon njihova razgovora stiglo je dirljivo Cohenovo pismo.  "Marianne, došli smo do trenutka kada naša tijela više ne mogu izdržati breme života i počinju se gasiti, mislim da ću vrlo brzo doći za tobom. Znaj da sam toliko blizu tebe da kada bi ispružila ruku, mislim da bi me mogla dotaknuti. Uvijek sam te volio, zbog tvoje ljepote i tvoje mudrosti, ali ne moram reći ništa više o tome jer ti to sve dobro znaš. A sada, samo ti želim dobro putovanje. Zbogom stara družice, beskrajna ljubavi, vidimo se uskoro“, napisao je Cohen. Mollestad, koji je cijelo vrijeme bio uz Marianne, novinarima je ispričao kako je ona bila duboko ganuta Cohenovim riječima, a u trenutku kada joj je pročitao rečenicu u kojoj Cohen piše da misli kako bi ga mogla dotaknuti ako ispruži ruku, doista je ispružila ruku.  No, nije Marianne bila jedina Cohenova muza. Jedna od njih bila je i slavna Janis Joplin. Leonard i Janis sreli su se jedne večeri u liftu Chelsea hotela. Cohen je bio smješten u sobi 424, a Joplin u sobi 411. Janis, koja je bila u potrazi za Krisom Kristoffersonom, povjerovala je Cohenu da je on čovjek kojeg traži. Sve što se dalje dogodilo detaljno je opisano u pjesmi "Chelsea Hotel №2".  Janis Joplin navodno je posvećena i pjesma "Me And Bobby McGee"; koju su zajedno napisali Kris Kristofferson i Fred Foster. Pjesmu je izvorno izveo Roger Miller, no daleko je najpoznatija postumno objavljena snimka na kojoj pjesmu izvodi sama Janis Joplin. Točno je da su Kristofferson i Joplin u vrijeme kada je nastala pjesma imali kratku romansu, a i sam sadržaj pjesme uvelike podsjeća na  životni put nikad prežaljene kraljice rocka koji je započeo 1943. godine u Teksasu, a završio 1970. njezinom preranom smrću od predoziranja heroinom.  To je li pjesma doista bila posvećena njoj, Kristofferson nikada nije potvrdio. Jednu od svojih najljepših ljubavnih pjesama „Angie“ Mick Jagger navodno je posvetio Angeli Barnett, tadašnjoj supruzi Davida Bowieja, koja je, pak, prema navodima iz neautorizirane Jaggerove biografije iz pera Christophera Andersena, javno potvrdila kako je Bowieja i Jaggera zatekla zajedno u krevetu.  Prije no što je napisao pjesmu o njoj, Angela i Mick sreli su se u hotelskoj sobi na Manhattanu. Jagger je tada još uvijek bio u braku sa svojom prvom ženom Biancom. Angie nije bila šokirana Jaggerovim udvaranjem jer su ona i Bowie i sami imali otvoren brak. Ali nije bila ni oduševljena. Rekla je da ju je Jagger, kada ju je poljubio, asocirao na jarca. Prema drugoj verziji, pjesmu „Angie“ nadahnula je Anita Pallenberg, dugogodišnja djevojka Keitha Richardsa. Pjevačica Marianne Faithfull s Jaggerom je bila u vezi četiri godine. Jagger i Keith Richards za nju su napisali pjesmu "As Tears Go By"; koju je i sama izvodila. Marianne je Jaggera upoznala nakon raspada braka dok se borila s ovisnošću o opijatima. Nakon prekida njihove veze Rolling Stonesi su snimili "You Can"t Always Get What You Want", "Carrie Ann", "Sister Morphine" i "Wild Horses". Marianne je kasnije izjavila kako je Jaggera zavela samo radi vlastite karijere. U dobi od 25 godina Jagger je bio ludo zaljubljen u tamnoputu glumicu Marshu Hunt koja mu je bila inspiracija za pjesmu "Brown Sugar". Jagger je 23- godišnjoj Hunt pisao i ljubavna pisma. Poznata engleska fotografkinja i model Pattie Boyd uspjela je nadahnuti čak dvojicu poznatih rokera: Georga Harrisona i Erica Claptona. Uz to, malo se koja muza poput Pattie Boyd može pohvaliti da je o njoj napisano čak deset hitova: „I Need You“ (1965.), „Something“ (1969.), „For You Blue“ i „Layla“ (1970.), „Mystifies Me“ i „So Sad (1974.), „Breathe On Me“ (1975.), „Wonderful Tonight“ (1977.), „She's Waiting“ (1985.) te „Old Love“ (1989.). Georgea Harrisona, s kojim je bila 11 godina u braku, Boyd je upoznala 1964. na snimanju filma "A Hard Day's Night". Njoj je tada bila 21, a Harrison je bio godinu stariji. Clapton, koji je njome bio opsjednut, bio je dobar Harrisonov prijatelj. “Nisam bila previše sretna kad je Eric napisao pjesmu Layla, budući da sam tad bila udana za Georga“, izjavila je Boyd 2008. u razgovoru za The Guardian.  “Osjećala sam se kao da sam razotkrivena. Bila sam zadivljena i uzbuđena zbog pjesme koja je tako strastvena i uništavajuće dramatična, no htjela sam sačuvati brak,” rekla je te objasnila kako joj je Claptonovo “javno priznanje ljubavi” bilo malo previše. Na kraju je ipak ostavila Georgea, a dvije godine nakon raspada njezina braka s Harrisonom udala se za Claptona. Boyd, koja se lani udala treći put, u jednom od razgovora za medije otkrila je kako smatra da je Harrisonu i Claptonu bila romantična inspiracija iz razloga što je obojici dala najviše od sebe. „Uvijek sam bila tu za njih. A baš to muza i jest, barem ja tako mislim. Ti živiš svoj život za nekog drugog”, rekla je.  Iako su je mnogi krivili za raspad Beatlesa, Yoko Ono beskonačno je inspirirala Johna Lennona koji joj je posvetio čitav niz pjesama od kojih je svakako najpoznatija „Woman“ objavljena 1981. Sara Dylan, prva supruga Boba Dylana, bila mu je inspiracija za mnoge pjesme nastale u razdoblju između 60-ih i 70-ih godina, uključujući "Sad Eyed Lady Of The Lowlands", i "Sara". Dylan je bio u ljubavnoj vezi i s Joan Baez koja mu je bila inspiracija za pjesmu "It Ain' t Me Babe", no nikada se nisu vjenčali. Većina pjesama na Dylanovu albumu "Blonde On Blonde"; poput poznate "Just Like A woman" posvećena je supermodelu Edie Sedgwick koja je postala slavna nakon što se slikala za časopis Vogue. Dylan i Edie bili su strastvenoj ljubavnoj vezi. Dylan koju je u nju bio ludo zaljubljen pokušao ju je izvući iz svijeta droge i alkohola, no u tome nije uspio. Prelijepoj Edie Sedgwick posvećena je i pjesma "Femme Fatale" grupe The Velvet Underground. >>Znanost je i dalje seksistička grana, ali žene poput Fabiole Gianotti polako brišu granice 