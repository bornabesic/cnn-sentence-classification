Popularna turska serija "Crna ruža", koja svaki dan okuplja gledatelje oko malih ekrana, bogata je kako afirmiranim glumcima tako i onim mlađima, koji tek stupaju na glumačku scenu. Jedno od tih imena svakako je prekrasna Ayça Ayşin Turan koja tumači lik Ade. Rođena 25. listopada 1992. godine u Istanbulu, već je kao djevojčica počela glumiti u amaterskom teatru. – Ja sam veoma jednostavna djevojka. Imam mnogo energije i zato ne volim biti okružena ljudima koji mi je oduzimaju. Ne mogu podnijeti ljude koji su cijelo vrijeme nesretni i žale se na sve. Ja sam to što jesam, uvijek kažem što osjećam i svoje osjećaje uvijek iskreno proživljavam. Također, ne toleriram nepristojnost i bezobzirnost – kaže pozitivna Ayça. Na putu prema ostvarenju svih njenih snova potpora su joj obitelj i bližnji. – Naravno da mi je najveća potpora obitelj (usput, ja sam jedinica) i moj menadžer Tumaj Ozokur. Sve dok su oni uza me, osjećat ću sigurnost. – Kada je sreća u pitanju, smatra se sretnom jer joj je srce ispunjeno spokojem i vesele je male stvari. – Vjerujem da čovjek sam sebe unesrećuje. Zaljubljena sam u ono što radim, volim se smijati. Svi zaslužuju biti sretni Moji dragi obožavatelji znaju da sam poznata po glasnom smijanju. Zapravo, kad si veseo i iskren, ne postoji razlog da budeš nesretan. Sreća je samo jedan trenutak koji se pojavi na temelju izbora. Najvažnije je moći proživjeti takav trenutak. Svi zaslužuju biti sretni. Osoba mora spoznati da zaslužuje biti sretna, inače će uvijek pronalaziti razloge da pati. Važno je ono što biramo – pojasnila je. Iako se gledajući Ayçu u liku Ade čini da je gluma najlakši posao, mlada glumica kaže da nije uvijek sve tako lako. – To zanimanje ima svoju zahtjevnu stranu. Izgubite privatnost. Ne postoji jasno određeno radno vrijeme, ali postoji izreka da se sve s lakoćom prebrodi kad posao radiš s ljubavlju. Veoma sam sretna što sam dio tog sektora i trenutačno radim sa sjajnim glumačkim timom. Unatoč tome što joj ponekad nedostaje njen život prije slave i privatnost koju je imala, zahvalna je na obožavateljima koji je podržavaju. – Volim njihovu privrženost. Osjećam se veoma privilegirano – ponosno kaže. Iako vrlo mlada, kada je ljubav u pitanju, Ayça ima jasan stav. – Ljubav je osjećaj koji se razmatra u prilično skučenim okvirima. Prva pomisao na ljubav obično se veže za ljubav među spolovima, ali za mene je ona mnogo širi pojam. Ja sam zaljubljena u svoj posao, obitelj, ljude, prirodu i svoj život. Kada govorimo o ljubavnim vezama, za mene je ljubav prije svega stvar emocija, a zatim razuma. Ipak, mislim da oboje treba biti jednako zastupljeno. Volim iskreno proživljavati ljubav. Što se životnih borbi tiče, s obzirom na to da još uvijek studira, njezin je prioritet i najveća briga fakultet. Ulogu buntovne Ade koju je igrala u popularnoj seriji „Crna ruža“ doživljava kao školu za dalje. – Ondje sam se počela oblikovati kao glumica. Biti na setu s veoma cijenjenim glumačkim imenima za mene ima neprocjenjivu vrijednost – kaže zahvalna na prilici koja joj se pružila. Iako joj je uloga u „Crnoj ruži“ otvorila vrata prema novim angažmanima, kada su daljnji planovi u pitanju, vrlo je skromna i ne voli previše gledati u budućnost. – Trenutačno sam upravo ondje gdje želim biti. Ne znam što donosi sutra, ali najveća mi je želja suvereno zakoračiti u svijet glume. – Glumica kaže kako joj je životni moto da uvijek ide na sve ili ništa. – Kod mene je sve crno na bijelom. Nema sivih nijansi – optimistično kaže.     >>Na televiziji je nemoguća, ali ljubav Mecita i Neriman u stvarnosti traje dvije godine, a slijedi i vjenčanje!