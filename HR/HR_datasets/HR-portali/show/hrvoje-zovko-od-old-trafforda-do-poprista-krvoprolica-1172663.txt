Svi koji me poznaju znaju za moje sveto trojstvo nogometa i glazbe: Manchester zbog Manchester Uniteda, London zbog The Rolling Stonesa i Liverpool zbog Beatlesa. Sa zaručnicom Mateom Damjanović i sinom Lukom pola godine planirao sam put na posljednju ovosezonsku utakmicu Manchester Uniteda na mitskom Old Traffordu. Sve je bilo super i nitko nije ni mogao zamisliti da bi se mogao dogoditi teroristički napad - govori Hrvoje Zovko koji je bio među prvim novinarima koji su izvještavali o napadu što ga je prošlog ponedjeljka izvršio bombaš samoubojica Salman Abedi nakon koncerta Ariane Grande. Iako su bili na godišnjem odmoru, Hrvoje i Matea, novinarka Al Jazeere, odmah su izišli na ulicu i prvi javili svojim medijskim kućama što se dogodilo. - Čuli smo da policija i vozila hitne pomoći jure prema središtu grada kojim smo sat, dva prije prolazili. Odmah smo znali da se nešto događa i ja sam javio svojoj zagrebačkoj redakciji, a Matea svojoj, iako tada još nismo znali razmjere krvoprolića - opisuje reporter HRT-a. U hotel se vratio pred zoru i nakon samo sat vremena sna javio se u program Hrvatskog radija. - Svi smo bili šokirani, nisam mogao reći da sam na godišnjem odmoru i da me se ne tiče što se događa. Jednom novinar, uvijek novinar. - Bio sam jedini reporter koji je sa sobom poveo dijete i za mene nije bila opcija da se Luka sam vrati u Hrvatsku. Bio sam pod velikim stresom jer želio sam sve napraviti kako treba i brinuo se da Luka bude dobro. Puno mi je pomogao, dok sam se javljao s terena, on bi na mobitelu pratio sve što se događa, fotografirao, snimao - opisuje Hrvoje koji se u četvrtak navečer vratio u Hrvatsku, a iduće godine već planira posjet gradu koji obožava. - Tek sam sada osvijestio taj stres i u kakvoj smo situaciji bili, no vratit ću se iduće sezone čim počnu utakmice. Idemo ponovno na Old Trafford i ništa me ne može pokolebati - zaključuje.