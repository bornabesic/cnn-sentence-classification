Jedna stvarno bitna era je na svojem kraju s dolaskom filma 'Logan: Wolverine' u kina. Već je poduže vrijeme jasno da je to posljednji put da će Hugh Jackman glumiti slavnog Kanađanina, što je glumac i sam već nekoliko puta potvrdio. Nadu nam ipak daje njegova izjava da bi volio biti u filmu s 'Osvetnicima', no sudeći po odnosu studija Fox (vlasnici franšize 'X-men') i Marvel (vlasnici franšize 'Osvetnici'), teško da će se takvo što ikad dogoditi. No bitno je i to da je 'Logan' posljednji film u kojem Patrick Stewart glumi ostarjelog profesora Charlesa Xaviera. Iako je glumac već par puta dao naznake, njegove izjave koje donosimo su prva prava potvrda toga. - Film ('Logan', op.a.) je završio i trebali smo izaći na pozornicu, no ne prije kraja odjavne špice. Tako da smo imali vremena za malo odmora i onda sam shvatio da nikada neće postojati bolje, savršenije, osjetnije, emocionalnije i ljepše vrijeme za pozdraviti se s Charlesom Xavierom nego tad. Pa sam te večeri i rekao Hughu da je i za mene to to, da je sve gotovo - izjavio je legendarni glumac, sir Patrick Stewart. 'Logan' već tjedan dana dobiva izvrsne kritike što od glumaca što od publike te ga već sad neki smatraju prvim pravim remekdjelom snimljenim po nekom stripu. A ako je glumac poput Patricka Stewarta takve riječi imao za jedan film, tko smo mi da proturječimo? A tko god preuzme njegovu ulogu, morat će se ozbiljno potruditi da zadovolji kriterije koje je postavio Stewart. Film u naše podneblje dolazi u distribuciji Blitz film i videa, a možete ga pogledati u svim boljim kinima. Tema: FILM 