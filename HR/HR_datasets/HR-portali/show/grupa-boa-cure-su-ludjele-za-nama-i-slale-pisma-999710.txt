Osamdesete su bile tako opojne da su i 35 godina kasnije opet u trendu. Potvrđuje to i projekt "Osamdesete – slatka dekadencija postmoderne" kojem je okosnica izložba u HDLU, a u sklopu kojeg Boa, kultna grupa toga doba, danas nastupa u zagrebačkoj Tvornici kulture. Tim povodom zvijezde novog vala pokušale su nam otkriti što je bilo tako zarazno u tom dobu. – Pojavili su se novi pravci u glazbi i kulturi, što je rezultiralo buđenjem scene. Punk i novi val sa svojim buntom odigrali su bitnu ulogu. Glazba je postala pristupačnija, novi sastavi formirali su scenu, međusobno se poznavali i družili. Postojao je polet i zanos kojih se još rado sjećamo – kaže Slavko Remenarić, suosnivač Boe i, s Mladenom Puljizom, tekstopisac i koautor glazbe, te dodaje: – Naravno, danas i nostalgija u tome igra ulogu. Pamtit će ih, kaže, po stvaranju i dobrim provodima, a o tome je li moguće da se nešto takvo ponovi kaže: – To nije moguće. Zbog novih medija glazba je lako dostupna. Postoji puno glazbenih pravaca i ne postoji fronta otpora prema "starom valu", kao što su punk i novi val bili otpor prema rock-dinosaurima i nedemokratičnim i kompliciranim pravcima. Boa i dalje drma scenom, a hitove poput "Milion", "Tako lijepa"... izvodi i danas. No, najpopularnija bila je u prvom dijelu osamdesetih. – Imali smo pomalo kultni status, što nam je godilo. Puno smo svirali, imali dobar imidž i sviđali se djevojkama, pogotovo Mladen. Dobivali smo dosta pisama... – kaže Remenarić i otkriva zašto su se, bez obzira na uspjeh, odlučili baviti drugim poslovima. – Kad smo uspjeli s prvim albumom već smo bili studenti i znali smo da od glazbe nećemo moći živjeti pa smo svi završili fakultete. Egzistencijom nismo vezani uz glazbu, što nam daje slobodu stvaranja. Ali ne bih glazbu zvao hobijem, hobi mi je nordijsko hodanje, a glazbi pristupamo profesionalno. A rituali prije koncerta? Ne pijemo i ne jedemo, jer su još stari blueseri tvrdili da samo gladan glazbenik dobro svira. >>Osamdesete - slatka dekadencija postmoderne >>Ivana Kindl i grupa Boa snimili duet