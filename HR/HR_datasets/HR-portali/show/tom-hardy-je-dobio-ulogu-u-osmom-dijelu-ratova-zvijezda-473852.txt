Premda se neko vrijeme nagađalo kako bi Tom Hardy mogao imati ulogu u nadolazećem dijelu 'Ratova zvijezda', potvrda za to stigla je tek prije nekoliko dana. Glumac bi u osmom nastavku legendarnog serijala trebao glumiti jednog od jurišnika novog carstva, tzv. 'First Ordera'. Kako se trenutačno priča, Hardyjev lik bi trebao biti bliski prijatelj FN-2187, tj. Finna, jurišnika kojeg je u sedmom nastavku, 'Sila se budi', glumio John Boyega. Navodno bi se nakon susreta i kratkog razgovora, bivši suborci trebali pozdraviti i samo razići, na čuđenje FN-2187. Ako je ikome poznata ovakva situacija, to je stoga što podsjeća na sličnu mini ulogu kakvu je imao i Daniel Craig u filmu 'Ratovi zvijezda: Sila se budi'. Kao i Craig, pretpostavlja se da Hardy neće micati svoju kacigu nego da ćemo samo moći čuti njegov maskiran glas. Uz te vijesti, redatelj je objavio da se će se u film vratiti i Maz Kanata, krijumčarka iz sedmog dijela, a uz nju, javljeno je da se u filmu pojavljuju i britanski prinčevi, Harry i William. Osmi dio 'Ratova zvijezda' stiže u kina prije Božića 2017. godine, a prije toga dobit ćemo svoju dozu 'Ratova' kroz film 'Rogue One: A Star Wars Story' koji u kina stiže točno godinu dana prije 'osmice'.   Tema: FILM 