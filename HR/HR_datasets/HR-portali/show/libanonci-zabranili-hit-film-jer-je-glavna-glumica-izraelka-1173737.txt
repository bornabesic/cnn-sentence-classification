Filmski hit "Wonder Woman" zabranjen je u Libanonu zato što je glavna glumica Izraelka. Ministar unutrašnjih poslova naložio je da se film izbaci iz 15 dvorana u kojima je trebao igrati nakon protesta sudionika kampanje za bojkot izraelsko-libanonskih pristaša. Ova je grupa na svojoj Facebook stranici objavila kako je Gal Gadot, glumica koja u filmu igra Dianu, služila dvije godine u izraelskoj vojsci te kako podržava izraelske operacije u pojasu Gaze. Libanon je službeno još u ratu s Izraelom nakon sukoba iz 2006. godine. Donesen je i zakon koji zabranjuje korištenje izraelskih proizvoda, a zabranjen je ulaz u zemlju svakome tko je bio u Izraelu. Gal Gadot (32) služila je vojsku kad joj je bilo 20 godina, a na društvenim mrežama često je hvalila izraelsku vojsku i kritizirala Hamas. Tony Chacra, direktor tvrtke koja je trebala distribuirati film, bio je jako frustriran ovim postupkom libanonske vlade. – Film nema nikakve veze s Izraelom. Potrošili smo velik novac za reklamu i sve je bilo normalno do prije nekoliko dana kada je počela ova kampanja. Pitam se što će se dobiti ovim? Samo će izgubiti svi – kina, zaposlenici, pa i libanonska ekonomija – kazao je Chacra za Sky.