Film Gnothi Seauton – Upoznaj samog sebe, autora Brune Kovačevića, Rukovoditelja produkcijskog odjela Sport na Hrvatskoj radioteleviziji na velikoj turneji powered by HEP oduševio je gledatelje diljem Hrvatske. Nakon svečane premijere u Malom Lošinju gdje je upriličen poseban snježni događaj za glavne protagoniste Janicu i Ivicu te ekipu filma i brojne uzvanike, film je krenuo na veliku turneju po Hrvatskoj. Film je prikazivan u kinima Cinestara u Zagrebu, Rijeci i Splitu, a nakon toga je film prikazivan po brojnim hrvatskim gradovima i još jednom podsjetio gledatelje na veliki uspjeh naših najtrofejnijih sportaša. Nevjerojatna priča koja ostavlja bez daha svojom snagom, autentičnim prikazom borbe, odricanja i volje koja je bila potrebna na putu do 10 olimpijskih postolja zaintrigirala je javnost svojom iskrenošću i prikazom stvarnosti Janice, Ivice i Ante Kostelića. Film je prikazan do sada publici u kinima u Bjelovaru, Daruvaru, Zadru, Dubrovniku, Pakracu, Malom Lošinju, Kninu, Ivanić-Gradu, Zaprešiću te Kineziološkom fakultetu u Zagrebu, a uskoro i u Opatiji i Požegi. Turneja filma Gnothi Seauton – upoznaj samog sebe powered by HEP pokrenuta je s ciljem da film u kojem su ovjekovječeni najbolji skijaši Hrvatske svih vremena i najuspješniji sestra i brat u olimpijskoj povijesti pogleda čim više gledatelja u Hrvatskoj. Film je edukativnog karaktera i potiče razvoj sportskog duha i zdravog stava prema životu i ciljevima te je upravo zbog toga prikladan za cijelu obitelj, pogotovo za mlađe generacije. Brojne obitelji uživale su u projekciji filma te je u mnogim gradovima publiku iznenadila i ekipa filma koja je bila raspoložena za pitanja zainteresiranih gledatelja.   