Nedavno izbačeni teaser, a nekoliko dana poslije i foršpan za naredni akcijski film Toma Cruisea, 'Mumija', uveli su nas poprilično nasilno u novi Universalov svijet 'čudovišta i bogova', kako su oni to nazvali. U tom svijetu mumije traže osvetu, Frankenstein 'sklapa' svoje čudovište, a doktor Jekyll i gospodin Hyde mirno hodaju ulicama, nesvjesni da ih prati Nevidljivi čovjek. Jasno, u pitanju su sve samostalni filmovi iz tog novog svijeta, a prvi koji nam dolazi u kina je upravo 'Mumija'. U filmu Tom Cruise glumi pustolova i arheologa koji počini najveću grešku koju je mogao počiniti - oslobodi tisućljećima zarobljenu ukletu princezu iz njene grobnice. Njena sudbina joj je bila uskraćena te ona sad, kada više nema onih koji su cilj njene osvete, odluči svoj bijes iskazati na modernom svijetu. A zlo koje se u njoj razvilo, polagano rastući kroz svo to vrijeme, bit će neshvatljivo modernom čovjeku. Priča nas vodi kroz moderni London i preko pješčanih krajolika Bliskog Istoka, da bi nam na kino ekrane donijela svježu vrstu uzbuđenja i začudnosti, prikladnu za novi svijet bogova i čudovišta. Pogledajte video Universalov plan, da vrati na velike ekrane klasična čudovišta, otpočinje upravo filmom o Mumiji. Nakon nje ćemo u skorašnje vrijeme dobiti i Nevidljivog čovjeka, Frankensteinovo čudovište, Wolf Mana te dr. Jekylla i mr. Hydea. Uz njih, bit će tu i Dracula, lovac na vampire Van Helsing a i čudovište iz Crne Lagune. Premda će svi oni imati svoje filmove, 'Mumija' će poslužiti kao uvod u tu veliku franšizu i kao poveznica među filmovima. U glavnim ulogama tih filmova već sad se nalaze legendarni glumci, pa ćemo tako vidjeti Toma Cruisea u filmu o 'Mumiji', dok će Russell Crowe (koji se također pojavljuje u 'Mumiji') preuzeti uloge dr. Jekylla i mr. Hydea. Johnny Depp najavio da namjerava odglumiti Nevidljivog čovjeka, a sveprisutni Dwayne Johnson u pregovorima je oko nastupa u ulozi Wolf Mana (nadajmo se da se taj film neće kositi s njegovim namjerama o snimanju Doc Savagea). Uz sve te legende, čini se da će i Javier Bardem postati monstruozan, i to kao Frankensteinovo čudovište. 'Mumiju' ćemo u kinima moći vidjeti na ljeto 2017. godine, 8. lipnja, ui distribuciji Blitza. Tema: FILM 