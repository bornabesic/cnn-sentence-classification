Alina Boz, koja se proslavila ulogom Hazal u seriji “Tuđi život” čiji se novi nastavci emitiraju na Novoj TV, kao kći Ruskinje i turskog doseljenika iz Bugarske do sedme je godine živjela u Rusiji, kada se zbog očeva posla obitelj preselila u Istanbul. Tamo je pohađala satove plesa i kazalište te se zaljubila u glumu. Bez obzira na slavu koju joj je uloga u “Tuđem životu” donijela, lijepoj Alini u ljubavi ne cvjetaju ruže. Trenutačno je sama, a u intervjuu otkriva da se u životu vodi osjećajima.  Izgledate energično. Kako to uspijevate s ovim tempom? Zapravo ne činim ništa posebno. I inače imam mnogo energije. Ovih dana puno čitam o energiji i meditaciji, pa sam živnula – možda je to zbog tih knjiga. Moj posao slijedi strogo planirani program. Uživam. Nakon što sam se na ovom setu naviknula na takav red, iskreno se pitam kako će mi biti na sljedećem poslu. Jer se na drugim setovima stvarno previše radi. Je li vam uloga Hazal podigla samopouzdanje? Naravno! Kad razmišljam o onome što sam radila prije ovoga posla, ne sjećam se ni kako sam izlazila na scenu. A sada već znam što i kako ide, naviknula sam se na običaje na setu. U tom smislu mislim da sam prilično dobra. Kakvu ulogu priželjkujete nakon ovoga? Jako volim dramu. Baš se i ne osjećam spremno za komediju. Ne mogu reći da se pripremam za neki određeni lik, no nakon Hazal ne želim ponovno igrati zlicu.  Jesu li vam ikada smetali stavovi i komentari gledatelja, koji vas poistovjećuju s Hazal? Nisam doživjela ništa uznemirujuće. Na ulici mi nitko nije ništa ružno rekao. Naprotiv, govore mi da sam jako slatka. Naravno, ima i onih koji misle da sam zla kao Hazal, ali to je zabluda. Kakva je zapravo Alina? Kod mene nema odgovora na pitanja poput koja mi je omiljena boja ili vrsta glazbe. Volim sve što mi se sviđa. Vodim se osjećajima, no vrlo sam neodlučna. Kad god nešto kupujem ili činim, uvijek tražim savjet i želim odobravanje. Vrlo sam sramežljiva. Ne mogu ni telefonski naručiti dostavu ili vodu. Osim glume razmišljate i o psihologiji? Trenutačno se kolebam između toga trebam li studirati psihologiju ili ne. Tek upoznajem samu sebe. Ne želim donositi ishitrene odluke. Možda se odlučim na sveučilišni studij glume, nikad se ne zna. Što vam je u životu važno? Želim se ponašati u skladu sa svojim godinama, to mi je veoma važno. Frizura i šminka koju mi rade za seriju nisu nešto na što mogu utjecati, no izvan seta želim izgledati u skladu sa svojim godinama. U svakodnevnom životu želim se ponašati kao ja. Imam stav u vezi sa sobom i ne želim se poslije kajati. 