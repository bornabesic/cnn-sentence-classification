O novom nastavku 'Zvjezdanih ratova' ne znamo previše, samo okvirnu priču plus imena glumaca koji bi se trebali pojaviti u filmu. Film o kojem smo već pisali, 'Rogue one: A Star Wars Story' je sada dobio i konkretan datum. U kinima ga očekujemo 16. prosinca 2016. godine, što ga čini drugim filmom koji će prekršiti nepisano pravilo franšize da filmovi izlaze u svibnju. Redatelj Garth Edwards (Godzila) režirati će priču o grupi pobunjenika koji trebaju ukrasti planove za 'Zvijezdu smrti'. Premda je smješten u isti fiktivni svemir, film se ne bavi klasičnim likovima, niti slijedi događaje iz prošlogodišnjeg filma. Od glumaca su potvrđeni Felicity Jones, Mads Mikkelsen, Diego Luna, Ben Mendelsohn i Riz Ahmed. No osim toga, ljudi iz 'Disneya' su bili jako šutljivi što se tiče detalja o filmu. Srećom po nas, tu u priču ulaze dizajneri igračaka iz LEGO-a. Ako vam smetaju spoileri, predlažemo da sada prestanete čitati tekst. Na nedavnom sajmu igračaka u Nürnbergu, osim svih ostalih igračaka, predstavljeni su i LEGO setovi vezani za nadolazeći film. Kao što možete vidjeti na tweetu ispod, jedan prikazan brod je stvarno značajan. Svima kojima midichlorijani teku kroz žile odmah je bilo jasno tko je u igri. Naime, na slici je vrlo jasno vidljiv poznati brod još poznatijeg lovca na glave - Slave I Bobe Fetta. Iako ovo nije sto postotna potvrda da se on pojavljuje, ipak je poprilično dobra indikacija da bismo opet mogli vidjeti legendu na velikim ekranima. 