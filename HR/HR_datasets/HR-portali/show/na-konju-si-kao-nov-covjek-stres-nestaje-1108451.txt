Za konje kažu da su najplemenitije životinje i da svaki kontakt s njima ima terapeutski učinak. Uvjerili su se u to i naši poznati koje uz njih veže poseban odnos. Umirovljena balerina Almira Osmanović s konjima se zbližila i počela jahati zbog kćeri Sare. – Druženje sa životinjama, s konjima pogotovo, antistresna je terapija. Konji su puno pridonijeli u odrastanju moje kćeri koja je bila zatvorena i preplašena od okoline. Vodila sam je na hipodrom želeći vidjeti hoće li joj kontakt s konjem pomoći. Sara je bila oduševljena konjima i, dok je jahala, morala je pokazati konju tko je šef što je pridonijelo njezinu samopouzdanju – kaže Almira. Njezina kći u blizini Zagreba vodi školu i hotel za pse, a ondje je svoj dom pronašao i Sarin konj Cornelius kojeg Almira dolazi jahati kad god uhvati vremena. – U našoj obitelji konji su pomogli i u odgoju te su imali višestruko pozitivan učinak. Jahanje konja antistresna je terapija i svima bih preporučila da umjesto sjedenja pred računalom počnu jahati – kaže Almira. Da će joj jahanje i te kako dobro doći, osječka glumica Katarina Baban predvidjela je još 2012. kada je u Bilju pokraj Osijeka upisala tečaj. – Bilo je to u vrijeme dok sam radila na zahtjevnom projektu pa sam između proba pohađala satove jahanja. Osim toga, znate onu da ja kao Slavonka moram voljeti kulen i znati jahati – našalila se zvijezda nove serije Nove TV “Zlatni dvori” koja počinje u rujnu pa dodala: – To je čista terapija! Jahanje me u sekundi opusti i na konju sav stres nestaje. Nakon jednog sata na konju nov si čovjek. A jahačko iskustvo odlično mi je došlo i za “Zlatne dvore” u kojima sam sve scene na konju snimila bez dublera. Jašem na kobili Aiši našeg poznatog trenera Ive Krištofa i odlično smo kliknule. Ja nemam straha od nje, a ona to osjeća. Ljubav prema konjima glumcu i voditelju realityja “Farma” Dušanu Bućanu usadio je djed. – Konje povezujem s ljepotom, uživam ih jahati i sve što je na bilo koji način povezano s konjima u meni budi sreću – kaže Dušan, koji je prije dvije godine na Samsonu iz Zagreba došao ljetovati na otok Krk. Vanja Horvat (javnosti poznatija kao Vanja Mamić) jaše od djetinjstva, a natječe se u preponskom jahanju. – Poznato je da su konji terapeutske životinje, s njima uživam u svakom slobodnom trenutku više nego ispred ogledala – rekla je u jednom intervjuu. Vlasnica kobile Zasje i konja Chebourga kaže da nakon jahanja ima osjećaj da može poletjeti. Ljubitelj konja je i glumac Rene Bitorajac pa svaki put kad je blizu Bjelovara posjeti obitelj kolege Gorana Navojca i zajaše jednog od konja iz njihove obiteljske ergele. >> “Konjički sport zahtijeva dva sportaša – konja i jahača” 