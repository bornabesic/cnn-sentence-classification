Karen Harding, koja se proslavila u desetoj sezoni glazbenog showa 'X Factor', dobila je priliku otpjevati himnu pred punim stadionom u Londonu, to je jest pred 90 tisuća ljudi prije finala FA Cupa u Londonu. Nije se činilo kao da bi išta moglo pokvariti ovaj njezin veliki trenutak, no za to su se pobrinule tehničke poteškoće. Naime, kada su joj organizatori dali znak da počne s pjevanjem, Karen ih nije čula. Prije nje počeli su pjevati čak i princ William i Wayne Rooney koji nisu mogli dočekati da Karen krene s izvedbom. Kad je shvatila da se nešto događa, uspjela je otpjevati ostatak himne. Kasnije se na društvenim mrežama požalila kako joj je ovo bila najveća sramota u životu. - O moj Bože. Stala sam ispred najviše ljudi ikad i onda su me u savršenom nastupu spriječile tehničke poteškoće. Isprike svima. Osjećam se poniženo. Ne znam što se dogodilo - napisala je Karen na Twitteru. No u komentarima su joj se ubrzo počeli javljati i obožavatelji s porukama podrške. Poručili su joj da ima divan glas, da se tehničke poteškoće mogu dogoditi svakome te da se na ružne opaske ne obazire. A na neke provokativne komentare na društvenim mrežama i ona se sama našalila.