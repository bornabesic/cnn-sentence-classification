Kako je već neko vrijeme poznato da filmovi koji dobiju nagradu 'Golden Globe', imaju i te kako dobre šanse dobiti i Oscara, tako nam je sada nešto jasnije i kako bi se Oscar mogao odigrati ove godine. Premda se noćas mnogo očekivalo od znanstveno fantastičnih serija i filmova na 74. dodjeli Zlatnih globusa, čini se da birači nisu bili naklonjeni takvim filmovima. Niti 'Deadpool', kao niti serija 'Mr. Robot' (koja je dominirala prošle godine) nisu ništa dobili, iako su bili nominirani u nekoliko kategorija. No nikakvu nagradu nije utržio niti 'Westworld', kaubojska SF serija u koju su mnogi polagali velike nade. One najbitnije nagrade ipak je odnio jedan romantični film, 'La La Land'. Jedan od razloga zašto je film taknuo i publiku, a i kritičare te novinare (koji dodjeljuju nagradu Golden Globes) je vjerojatno taj što je radnja filma smještena u Los Angeles s naglaskom na atmosferu 'zlatne ere Hollywooda'. Film je bio nominiran u sedam kategorija, a uspio ih je osvojiti sve. Tako su i glavna muška uloga (Ryan Gosling), a i glavna ženska uloga (Emma Stone) u mjuziklu ili komediji pripale 'La La Landu', kao i nagrada za najbolji film, najboljeg redatelja, najbolji scenarij, najbolju glazbu u filmu te najbolju pjesmu. U ostalim kategorijama nije bilo nekog jasnog pobjednika, odnosno niti jedan drugi kandidat nije odnio više od jedne nagrade, osim francuskog filma 'Elle'. Glumica Isabelle Hupert osvojila je nagradu za najbolju glumicu, za svoju glumu u tom filmu, dok je sam film dobio nagradu za najbolje strano ostvarenje. Najbolji dramski film jest 'Moonlight', dok je najbolji glumac u takvom ostvarenju Casey Affleck za svoju glumu u filmu 'Manchester By The Sea'. Nagrade za sporedne uloge odnijeli su Aaron Taylor-Johnson za film 'Noćne životinje' te Viola Davis za film 'Fences'.  Film 'Zootropolis' uzeo je nagradu za najbolje animirano djelo. Nagrade za televizijsko ostvarenje nisu toliko iznenadile kao one za film. Najbolja serija je 'The People v. O.J. Simpson: American Crime Story'. Kako je to događaj koji je zgranuo američku javnost, posve je jasno zašto se i serija dojmila kritike. Sarah Paulson je osvojila i nagradu za najbolju izvedbu u nekoj seriji upravo za to djelo. Serija 'The Night Manager' odnijela je ukupno tri nagrade. Uzela je nagrade za obje sporedne uloge, a i za glavnu mušku ulogu u seriji. Najbolji glumac u humorističnoj seriji je Donald Glover u seriji 'Atlanta', a spomenuta serija je dobila i nagradu za najbolju humorističnu seriju uopće. Tracee Ellis Ross najbolje je odglumila u nekom humorističkom ostvarenju, u seriji 'Black-ish'. Najbolje dramsko televizijsko djelo je serija 'The Crown', a glumica Claire Foy je osvojila i nagradu za svoj prikaz kraljice Elizabete II u toj seriji. Najbolji televizijski glumac za 2016. jest Billy Bob Thornton za seriju 'Goliath'. Ryan Gosling nam se ove godine vraća s nastavkom 'Istrebljivača', dok ćemo La La Land, u distribuciji Blitza, u našim kinima gledati 2. veljače ove godine. Tema: FILM 