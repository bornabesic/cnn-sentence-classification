Neno Belan će sa svojim Fiumensima na koncertu ''Ljubav i moda’’ u subotu 27. veljače u zagrebačkom Domu sportova proslaviti tri obljetnice - 30 godina svoje karijere, 30 godina od svog prvog albuma u karijeri ''Ljubav i moda'' i 30 godina od svog prvog koncerta u legendarnom Kulušiću s Đavolima koji je zajedno s izlaskom tog albuma ujedno označio i početak Belanove profesionalne glazbene karijere koja traje i danas. Ovo definitivno neće biti običan koncert, već pravi scenski spektakl koji je urodio suradnjom velikog broja umjetnika. Redateljica Nina Kleflin vodi cijeli kazališni koncept u tri čina gdje će Belan s bendom u prvom činu izvesti cijelu ploču Đavola ''Ljubav i moda''. Bend će svirati na originalnim instrumentima na kojima su pjesme snimljene, a bit će obučeni upravo onako kako su izgledali 80-ih! Za kostime je zadužena Sara Lovrić. U drugom činu Belan nastupa s Mediteranskim orkestrom koji uz Fiumense čine gudački kvartet Prelude, Surka Beat Box i udaraljke, dvije mandoline, dodatna gitara i solo violina. Treći dio koncerta donosi električnu svirku i feštu uz najveće hitove Nene Belana i Fiumensa! Za vizualni identitet koncerta i nostalgične videoprojekcije zaslužan je Ivan Faktor, nagrađivani video umjetnik iz Osijeka kojemu su djela trenutno izložena u MSU, a izlaže i u Berlinu te drugim europskim kulturnim središtima. Za ozvučenje brinut će Vinko Perinić, a nije na odmet napomenuti i već najavljene gošće Josipu Lisac, Zoricu Kondžu s kojom je Belan snimio popularan duet ''Do posljednjeg daha'', a kao posljednja gošća najavljena je i Maja Posavec s kojom Belan ima aktualan hit ''Tvoj glas'', duet koji tjednima bilježi vrlo visok broj emitiranja. S obzirom da ovih dana Neno Belan u Skansijevom studiju završava miks glazbe iz dječjeg mjuzikla ''Matilda'', na koncertu će s njim nastupiti i dječji ansambl iz mjuzikla te šibenska klapa More. Kao i uvijek za Belanove koncerte, i za ovaj vlada veliki interes, pa pozivamo sve da nabave svoje ulaznice na vrijeme, po povoljnijoj cijeni u pretprodaji od 95 kuna. Na dan koncerta cijena ulaznice bit će 110 kn. Kupiti ih možete u sustavu Eventima, u Dallas Music Shopu u Rijeci i u Dirty Old Shopu. 