Dvanaestero djece nevjerojatnih glasova izborilo je nastup u finalu RTL-ova showa Zvjezdice. Meri Andraković, Lana Rubelj, Marin Bulić, Gabriela Bonić, Lovro Ivić, Iva Prgić, Kornelija Petak, Mia Negovetić, Nian Abramović Dimec, Đana Smajo, Leilani Cammisa i Antea Kavelj za pobjedu će se boriti iduće subote, a s njima će biti i njihova TV mama, voditeljica Doris Pinčić Rogoznica. O uspjehu emisije koju gleda u prosjeku 450 tisuća gledatelja i o tome čemu su je naučila djeca, Doris nam otkriva u razgovoru. – Na snimanju u Beogradu bilo je odlično. Djeca su se lijepo družila, plesala, pjevala i vrlo brzo su se počela međusobno podupirati, čak i navijati jedni za druge – kaže Doris i na pitanje o dječjim suzama odmahuje rukom: – Bilo je djece koja su se i te kako šarmantno nosila s time što nisu prošla dalje, a bilo je i onih koji su prošli dalje pa im je to bilo nezgodno. Ali suza je bilo jako malo. Klinci su je oduševili, dodaje, iskrenošću. – Beskrajno me veseli njihova čistoća. Nemaju potrebu impresionirati i pjevaju jer se beskrajno zabavljaju. Je li show zato tako popularan, pitamo je. – U showu može uživati cijela obitelj i zbog njega se nikome ne moraju pokrivati oči. I ja sam najviše voljela tu dobru i ugodnu atmosferu koju su donijela djeca – kaže Doris i priznaje da je uoči snimanja imala veliku tremu te osjećala odgovornost prema malim natjecateljima. Kako se bori protiv treme? – Duboko udahnem i molim Boga da ne napravim debakl. No, djeci sam rekla da je trema nešto što će se u životu dogoditi još sto puta. Tremu imaš kad ideš na veliki ispit, kad trebaš roditi... Bitno je znati, a to je naglasila i Vanna, da nije kraj svijeta ne prođe li se u TV showu. Nijedan show ne jamči karijeru, uspjeh ovisi o trudu i radu. Uostalom, cilj ovoj showa nije karijera, nego da se djeca dobro zabave i pokažu svijetu da imaju talent iza kojeg stoje. >>Jacques Houdek obrušio se na Facebooku na RTL-ove Zvjezdice >>Vanna zapjevala a cappella s kandidatom RTL-ova showa 'Zvjezdice'