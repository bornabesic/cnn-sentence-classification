Pune ruke posla za mladu glazbenicu Anu Opačak. Upravo je predstavila pjesmu „Daj sad opet“ s kojom krajem siječnja nastupa na 64. Zagrebačkom festivalu; potom je u maniri „profesionalne“ manekenke snimila kampanju za Sajam vjenčanja, čije je zaštitno lice; a uz sve to ulovila je vremena kako bi režirala videospot za pjesmu „Bam bam“, koju je predstavila ljetos na Večerima dalmatinske šansone u Šibeniku. Ovo je prvi put da se Ana ulovila u koštac s režijom, a bez pomoći vrsnog ko-redatelja Tonija Mijača, koji je zaslužan i za snimanje i montažu, ta misija bi bila puno teža.   Kako sama Ana kaže: „Većina publike najčešće me vidi u odjeći za nastup, spremnu da se upale svjetla pozornice. Ovaj put sam htjela publiku uvesti iza kulisa, u studio gdje nastaje čarolija kad se iz nota i riječi rađa nešto novo. Htjela sam da me vide onakvu kakva sam u svakodnevnom životu – jednostavna, opuštena, bez puno šminke, glamuroznih toaleta, pred mikrofonom i potpuno prepuštena pjesmi.“ Crno-bijeli spot izgleda kao dokumentarac o danu jednog muzičara, a u svojoj glazbenoj podlozi ima zarazni ritam, izvrsnu svirku i Anin zavodljiv glas. Glazbu je napisala Ines Prajo, za tekst su zaslužne Arijana Kunštek i Ines Prajo, a aranžman je djelo Ivana Popeskića. Ista je to provjerena ekipa s kojom Ana surađuje unatrag dvije godine, još od nastupa u prvoj sezoni „The Voicea“. Od tada, Ana je nanizala uspješne nastupe na Splitskom i Zagrebačkom festivalu, Melodijama hrvatskog juga, Večerima dalmatinske šansone itd. Široj javnosti predstavila se uspješnim singlovima  „Sve što ostaje“, „Na kraju dana“  i „Bam bam“, a ono po čemu ćete uvijek prepoznati Anin vokal je šarm šansone koji se proteže specifičnom interpretacijom ove lijepe Splićanke iza čije krhkosti se skriva veliki glazbeni talent. 