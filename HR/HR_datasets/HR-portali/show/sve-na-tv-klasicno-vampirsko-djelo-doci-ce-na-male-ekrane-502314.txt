Posljednju adaptaciju nekog djela Anne Rice vidjeli smo 2002. godine kada nam je na kino platna sletjela 'Kraljica prokletih', podosta kilav nastavak izvrsnog 'Intervjua s vampirom' iz 1994. godine. 'Intervju s vampirom' imao je dosta toga što ga je moglo pretvoriti u uspješnog začetnika franšize no do takvog čega nije došlo. Autorica se čak i odrekla 'Kraljice prokletih' smatrajući da je film osakatio njen rad. Iako su mnogi pokušavali dovesti 'Vampirske kronike' ponovno na velike ekrane, ništa od toga nije uspjelo, pa čak niti ljetošnji pokušaj s Jaredom Letom. U jednom trenutku je i Universal otkupio prava za filmove po djelima Anne Rice, no ta prava su s vremenom opet otišla u ruke spisateljice, koja je oduševljeno objavila tu vijest na svojoj stranici na Facebooku.Kako je autorica sama rekla, serijal je ponovno u njenim rukama te će od njega nastati serija po principu onakvih kakve smo vidjeli u produkciji HBO-a ('Westworld', 'Igra prijestolja') ili možda Netflixa. Premda vampirskih serija nikad nije nedostajalo i dalje nam se čini da je ideja o snimanju 'Vampirskih kronika' Anne Rice podosta dobra jer se radi o solidno napisanim djelima, pa bi i serija snimljena po tim knjigama mogla biti posve gledljiva. Tema: FILM 