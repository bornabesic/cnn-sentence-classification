Premda je oduvijek poznato da se imena filmova prilagođavaju tržištima, razlog zašto je ime filma 'Moana' za talijansko tržište promijenjeno iz tog u 'Oceania' ima malo zanimljiviju pozadinu. Naime, po svemu sudeći, ime preminule talijanske porno zvijezde, Moane Pozzi, glavni je uzrok zašto se promjena dogodila. - Studio često mijenja naslove filmova ovisno o teritoriju u kojem se prikazuje - kratko je izjavio neimenovani izvor iz Disneya. No drugi tvrde da je na ovogodišnjem festivalu animiranog filma u Annecyju u Francuskoj potvrđeno da je upravo ime porno glumice razlog promjene te da Disneyju nije drago vidjeti da bi se njihov film za djecu mogao dovesti u asocijaciju s takvim glumicama. Razlog promjene naziva filma iz 'Moana' u 'Vaiana' za ostale zemlje Europe leži u činjenici da je Moana aktivno turističko mjesto u Španjolskoj. Stoga je Disney promijenio ime u iz 'Moana' (duboko more, na havajskom jeziku) u 'Vaiana' (vodena pećina, na istom jeziku) za ostale zemlje. U filmu pratimo Vaianu (glas Mia Negovetić), koja sreće nekoć moćnog poluboga Mauija. U njezinoj misiji da postane vrhunska navigatorica, Maui će ju voditi preko mističnih mora i zemalja. U zajedničkoj plovidbi preko oceana i pustolovini punoj akcije, susrest će divovska čudovišta, a Vaiana će putem ostvariti drevnu misiju svojih predaka te otkriti onu stvar koju je oduvijek tražila: svoj vlastiti identitet. U engleskoj verziji filma, polinezijskoj princezi glas daje Auli’i Carvalho, u svojoj prvoj ulozi, dok je za glas komičnog boga odgovoran već spomenuti sveprisutni Dwayne Johnson. Ova tropska avantura stiže u naša kina 24. studenog ove godine, a u glavnim ulogama u hrvatskoj verziji filma nalaze se Mia Negovetić, Radojka Šverko, Ervin Baučić, Ivana Rushaidat i drugi. Tema: FILM 