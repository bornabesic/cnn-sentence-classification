Pjevačica i članica žirija RTL-ovog glazbenog showa 'Zvijezde' Maja Bajamić u mlađim je danima patila od teškog oblika astme i mnogo puta zbog toga bila u bolnici. Rođena Splićanka sa zagrebačkom adresom za RTL je ispričala sve o teškoj životnoj situaciji s kojom se borila u mlađim danima. - Kao dijete bila samo jako boležljiva, imala sam astmu, pa tako dok su svi trčali i skakali vani, ja ne bih mogla jer mi ne bi bilo dobro, zato sam pjevala i tako sam utažila svoj temperament, otkrila je Maja, koja je već u petoj godini otkrila da pati od astme. S ovom kroničnom upalom dišnih puteva pjevačica se borila deset godina. Priznaje da ju je bolest potpuno osvijestila jer je kao dijete poželjela biti medicinska sestra, što je u konačnici i završila. - Zahvaljujući toj bolesti, postala sam veliki borac. S time sam živjela i svoju priču nikada nisam htjela dijeliti sa svojim vršnjacima. Jasno se sjećam tog perioda, bilo je to teško razdoblje, uvijek sam pronalazila alternative da nadoknadim trčanje u prirodi, objašnjava pjevačica te dodaje kako je baš zbog astme naučila o odgovornosti, ali i razvila svoje socijalne i liderske vještine, odnosno drugim riječima, zahvaljujući toj slabosti, ona je jačala. - Osim što sam uvijek morala nositi sve potrebne lijekove, znala sam navući inhalaciju na špricu u šestoj godini života. Bio je to period mog života u kojem mi je najveća podrška bila majka, koja je provela neprospavane noći kraj mene, kako mi se ne bi nešto dogodilo, kazala je pjevačica, koja je morala spavati na tri, četiri jastuka zbog kašlja ili teškoće s disanjem. U ovom bolnom razdoblju pronašla je spas u glazbi. - Glazba me oslobađala, a osim što sam vježbala doma, nakon posjeta bolnici i nakon što bih primila injekciju, otišla bih na dječji festival, dodaje 25-godišnja Maja, koja tek danas shvaća koliko je njezina ljubav prema glazbi bila velika. Uz sve, Maja se odmalena bavila sportom, iako joj to doktori nisu preporučivali. Počela je s plivanjem pa je dvije godine trenirala odbojku, a završila s judom. S obzirom na to da je astma bolest koju ljudi ili prevladavaju ili nastave živjeti s njom, Maja je u 15. godini odlučila uzeti život u svoje ruke i tada ostvarila svoju najveću želju i počela se baviti judom. Upravo je taj sport bio prekretnica u Majinom životu, jer je pjevačica baš zbog njega uspjela, kaže, preboljeti astmu. - U trenutku kada sam počela trenirati judo, tada je nestala astma. Izazvala sam tu bolest i sebe samu i pobijedila sam, a moja je obitelj ostala iznenađena. Sedam godina sam trenirala i to me oslobađalo, a najveći uspjeh je što sam uspjela pobijediti ovu tešku bolest, zaključuje talentirana pjevačica za RTL.