Tijekom RTL-ova showa “Život na vagi” osamnaestero kandidata promijenit će svoj izgled u potpunosti, a nezdrav način života zamijenit će zdravim navikama i tjelovježbom. Sve kako bi na kraju jedan od njih izgubio najviše kilograma, osvojio novčanu nagradu, novi pogled na svoj život, ali i novi odraz u ogledalu.  U tome će im pomoći njihovi treneri Mario Mlinarić i Sanja Žuljević te voditeljica Marijana Batinić, dok je Antonija Blaće ovoga puta iza kamera, u ulozi kreativne producentice showa. Tijekom showa, koji traje tri mjeseca, kandidati su podijeljeni u dva tima, a cijelo to vrijeme žive u izolaciji u jednoj zagrebačkoj vili. Svaki njihov tjedan kulminira vaganjem kako bi se utvrdilo koji je tim izgubio više mase. Tim koji ima niži postotak izgubljenih kilograma mora odabrati koja će osoba iz tima napustiti daljnje natjecanje. Posjetili smo kuću u kojoj su kandidati smješteni i porazgovarali s 35-godišnjim Nevenom Vuljankovićem, koji ima 240,2 kilograma, najviše u showu. Neven je iz Vrbovca, gdje živi sa suprugom Ivanom. Supružnici nemaju djece, za što Neven krivi svoju prekomjernu masu, te mu je osnovna motivacija osnivanje obitelji. “Nikada nisam bio sportski tip; kao mlad sam plesao, ali kilažu sam dobio zbog stresa. Najprije nisam shvaćao da se debljam, pa su mi članovi obitelji rekli kako su to primijetili. No vrlo brzo dođeš do faze kada te nije briga, zato sam se i prijavio u show. Želja mi je dosegnuti 130 kilograma i stati u normalan konfekcijski broj”, rekao je Neven, koji pri dolasku u show nije mogao stajati ni 10 minuta zbog prekomjerne mase, dok danas na nogama može biti čak tri sata. Razgovarali smo i s ostalim kandidatima, kojima ne smijemo otkrivati identitet, no kažu kako im je prijava u show bila zadnja prilika da naprave nešto za sebe. Teško je, kako fizički tako i psihički. Izolacija, bez mobitela, televizora, kontakta s najbližima...Vani će također biti teško izdržati, pritisak, društvo, no siguran sam da se više neću vraćati na staru kilažu. Jer prije nisam mogao ni čarape obući, a sada mogu sve”, rekao je jedan od kandidata. Njihov trener Mario Mlinarić rekao je kako mu je bio izazov u dva mjeseca skinuti ljudima između 50 i 70 kilograma. “Ponosan sam na kandidate jer ovo nije nimalo jednostavno. Ovi ljudi napravili su u dva mjeseca koliko bi inače napravili u godinu dana. Tri treninga dnevno, pravilna prehrana, vitaminiziranje, kontrole doktora, sve je na vrhunskoj razini. Jedini strah koji sam imao bio je taj da im se nešto ne dogodi kada je u pitanju zdravlje”, rekao je Mlinarić u šali dodavši kako nakon showa svi idu kod Nevena na roštilj. >>Marin u suzama napustio show, a Hana poručila plavima: Ja treniram samo s pobjednicima >>Intimna Gabrijelina ispovijest: Zbog debljine ne mogu dobiti posao i sama sam​ 