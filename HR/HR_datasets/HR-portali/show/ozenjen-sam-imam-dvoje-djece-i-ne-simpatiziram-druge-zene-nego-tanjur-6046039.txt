Danas sam na Dolcu uzeo tri krasna pušleka kopriv. Kaj bum napravil gostima restorana Kaptolska klet u Zagrebu? Pa, finu juhu od kopriv. Za glavno jelo još nisam odlučio što ću napraviti. Doktor Šesto mi je tu, pa moram vidjeti kaj je on odlučio, ali znam da imam i dobre janjetine, to su mi dečki priredili, i roštilja dobrog, i to ti je to - kaže Tomislav Špiček, jedan je od najpoznatijih zagrebačkih profesionalnih kuhara i član žirija RTL-ova showa “Tri, dva, jedan - kuhaj!”, u kojem su u ovoj sezoni pobijedili kuhari iz Istre, Martin Špaček i Kristijan Benić. Što kaže Špiček, je li ta pobjeda bila zaslužena? - Od ovoga kaj se dalo probrati, je - kratko kaže Špiček, koji baš kao i mnogi televizijski gledatelji, nije bio previše zadovoljan entuzijazmom, voljom za učenjem i kulinarskim vještinama nekih kandidata ove sezone RTL-ova kulinarskog showa. - Mislim da oni znaju i bolje kuhati, ali se valjda nisu snašli u svoj toj gunguli - procjenjuje Špiček, koji kandidatima ove sezone ne bi preporučio da se u životu počnu baviti kuharskim poslom. - Ja bum vam iskreno rekao: što se tiče posla, neka kuharski posao radije ostave po strani, neka im kuhanje na televiziji ostane lijepa uspomena i neka kuhaju doma, za svoj gušt. Mislim da je posao kuhara ipak puno ozbiljniji i znatno drukčiji nego što to neki misle - upozorava Špiček. Što bi on kao natjecatelj skuhao članu ocjenjivačkog suda Tomislavu Špičeku u želji da ga zadivi? - Špičeka bih prvo ‘kupio’ time što bih pratio ono kaj žiri govori. Trudio bih se barem neke stvarčice pohvatati i vidjeti gdje mogu žiriju ugoditi. Nakon toga bih pokušao napraviti ono kaj najbolje znam. Dakle, neko jelo iz mog kraja. Znate gdje sam ja odrastao, što se kod mene kuha... Možda neko fino varivo, štrukle ili pohanog piceka - predlaže majstor kontinentalne zagorske kuhinje, porijeklom iz Jablanovca u Zagorju. Čime bi simpatični Zagorac, kada bi se natjecao u showu, pokušao očarati člana žirija Ivana Pažanina? - Pažanina? Kaj ja znam... Za početak, morao bih biti žensko i malo se zezati s njim - smije se Špiček. - Šalim se. Ivan isto voli probati, koliko ja vidim, domaću hranu. Barem je tako govorio u razgovorima i izvan emisije. On voli, recimo, tingul probati. Uostalom, pa i on je odrastao na domaćoj hrani, a ne na nekim modernim fuzijama - kaže Špiček, koji se, na veselje gledatelja, upravo s Pažaninom i pred kamerama često pripetavao. Premda naš sugovornik tvrdi da u RTL-ovu kulinarskom showu nikoga nije favorizirao, mnogi televizijski gledatelji primijetili su da dobroćudni kuhar milo gleda Sanju Zlatar, koja je u paru s Morenom Marković (podsjetimo, Sanja je na sredini emisije ostala bez partnera, pa je u pomoć pozvala Cresanku, koja je, pak, bila izbačena dva tjedna nakon ulaska u show) dogurala do finalnog tjedna. Je li gospođa Sanja uistinu bila Špičekova simpatija? - Ako neki televizijski gledatelji tak misle, neka im tak bude. Ali ja simpatiziram, kao prvo, tanjur. Kao drugo, trud i karakter osobe koja kuha. Dakle, ja sam oženjen, imam dvoje krasne djece i nikako se ne bih htio u televizijskoj emisiji takvim stvarima baviti - uvjerava Špiček, kojega je Stevo Karapandža nedavno prozvao zbog emisije koja se prikazivala prošle sezone, a u kojoj su natjecateljice žiriju servirale hranu koja im je prethodno pala na pod, a koju je Špiček unatoč tome kušao. - Nisam to vidio na TV-u, ali držim da to što padne na pod, a takve se stvari mogu uvijek dogoditi i u profesionalnoj kuhinji, kao i kući, nikada ne smije ići u emisiju. A kamoli da bi smjelo takvo nešto pojesti. To je jako, jako loše. To je i neprihvatljiva poruka gledateljima - komentirao je Karapandža. Što na taj komentar kaže Špiček? - Nisam pročitao taj članak. Ali, mislim da se svakom od nas znalo dogoditi da mu korica kruha doma padne na pod. Brzo to podigneš, otpuhneš i staviš u usta. Drugo je to u restoranu, na nekom domjenku... Tamo sigurno ne bi stavio na tanjur ono s poda. Ali, doma je to nešto čisto normalno. Jasno da ne buš jeo šnicl ili nekakav saft s poda. Međutim, šniticu kruha koja je pala na pod ja doma uzmem i pojedem i toga se ne sramim - otvoreno kaže Špiček, koji je na RTL-u zagovarao domaću kuhinju bez “kerefeka”. - Smatram da priroda oduvijek postoji. Postojala je i prije nas, a ako bog da, ostat će tu i nakon nas. Mislim da se prirode treba držati. Jasno, svega treba biti. Svatko svoju publiku nađe. Ja osobno nikad ne bih pripremio ćevape ispečene na maslinovu ulju, primjerice. Ćevape pojedeš na roštilju, oni imaju svoju sočnost i nema ih potrebe polijevati bilo čime - kategoričan je Špiček, u čijoj kući kuhaču u ruci ipak najčešće drži njegova gospođa. - To je zato kaj mene zbog posla često nema doma, a uz to, moja Višnja sjajno kuha - hvali suprugu Tomislav Špiček.