Kada se krajem travnja 'Igra prijestolja' opet pojavi na malim ekranima, gledatelji po prvi put neće uopće moći predvidjeti što će se dogoditi u seriji. Naime, scenaristi serije više ne mogu pratiti sadržaj knjiga jer George R.R. Martin još uvijek nije napisao novu knjigu po kojoj bi se moglo išta snimiti. S time na umu, jasno je da nas HBO pokušava što više i više držati u neizvjesnosti. Tako je na Twitteru u zadnjih par tjedana 'bjesnila bitka' između zastava pojedinih kuća u trailerima, koji svi obećavaju mračnu i neizvjesnu sudbinu za pojedine članove velikih kuća koje ratuju u 'Igri prijestolja'. Detalji o novoj sezoni su uglavnom bili pomno skriveni, tako da se samo moglo nagađati o tome što nešto znači, bez dobrih dokaza za išta. No sada je izašao i prvi teaser za šestu sezonu. Video nas odvodi duboko u Kuću crnog i bijelog, sve do Dvorane lica. U kamenoj dvorani su biste stotina onih koji su umrli u seriji. Ako ste imalo pratili seriju, prepoznati ćete sva lica koja se pred vama pojavljuju. Ned Stark (Sean Bean), Robb Stark (Richard Madden), Catelyn Stark (Michelle Fairley), Joffrey Baratheon (Jack Gleeson) i… Jon Snow (Kit Harington).   S gore rečenim na umu pogledajte video, na svoju odgovornost   Pitanja koja se postavljaju su je li Jon Snow uistinu mrtav, ili ćemo možda doživjeti da ga Melisandre (Carice van Houten) vrati u život? Tyrion Lannister (Peter Dinklage) je također prikazan, među mrtvima, premda smo ga vidjeli živog u Meereenu, kako gleda Daaria (Michiel Huisman) i Joraha (Iain Glen) koji odlaze na potragu za Daenerys (Emilia Clarke). Znači li i pojava njegovog lica, među ostalima, da će umrijeti u ovoj sezoni? Sva ova pitanja biti će odgovorena tek kada nova sezona stigne. 'Igra prijestolja' vraća se na male ekrane 24. travnja. Tema: FILM 