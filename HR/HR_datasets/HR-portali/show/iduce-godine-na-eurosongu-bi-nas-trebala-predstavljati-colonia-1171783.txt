Hrvatsku bi iduće godine na Eurosongu trebala predstavljati Colonia. Čitatelji portala Vecernji.hr Coloniji su u našoj anketi dali čak 50,39 posto glasova. Na drugom mjestu su Let 3, koje bi na Eurosongu vidjelo 26,86 posto čitatelja. Mia Dimšić je na trećem mjestu s 12,09 posto glasova, Luminize su četvrte sa 7,6 posto, a peta je Nikita, za koju je glasalo samo 2,76 posto glasača. - Pa to je divno za čuti, hvala vašim divnim čitateljima, zaista veliki kompliment. Predstavljati svoju zemlju na bilo kojem natjecanju velika je čast, a biti odabran od publike stvarno je veliko priznanje za izvođača koji je 21 godinu na sceni - kazala nam je Indira Levak, pjevačica Colonije. Ira je dodala kako bi rado nastupala na tako velikom natjecanju. - Eurosong je dugovječno glazbeno natjecanje, mnogi uspješni izvođači nastupili su na ovom prestižnom događaju koji prate milijuni gledatelja širom svijeta.Neke pjesme pamtit ćemo zauvijek, tako da svi pjevači barem jednom u svojoj karijeri pomisle kako bi bilo zanimljivo i zabavno nastupiti na međunarodnom festivalu glazbe poput Eurosonga, kojemu je cilj zabaviti ljude. Budući da je moj cilj uvijek donijeti pozitivnu energiju i osmijeh na pozornicu, bilo bi zanimljivo vidjeti reakcije Europe na Colonijin zarazan ritam. Na takva natjecanja treba otići neopterećeno i samo zbog dobre zabave i druženja s kolegama. Colonia je prošle subote imala koncert, pa nisu mogli pratiti Eurosong, no Indira je kasnije vidjela Jacquesov nastup, i ocijenila ga genijalnim. - On je poznat kao perfekcionista i stvarno je sve bilo na svom mjestu, dobro izrežirano, odličan kostim, scena. Vidjelo se koliko je truda uloženo i stvarno može biti ponosan na svoj nastup. Pjesma je drugačija, hrabar izbor i to se pokazalo kao pun pogodak - veli Indira.