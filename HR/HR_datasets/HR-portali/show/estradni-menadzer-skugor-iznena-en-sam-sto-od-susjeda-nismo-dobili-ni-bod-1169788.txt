Pobjeda Portugalca Salvadora Sobrala na 62. Eurosongu u Kijevu nije bila iznenađenje. 27-godišnji student psihologije od prvog je dana slovio za favorita, što zbog emotivne skladbe “Ljubav za dvoje”, što zbog ozbiljnog zdravstvenog stanja (Salvadora čeka transplantacija srca). Naš predstavnik Jacques Houdek s pjesmom “My Friend” završio je na 13. mjestu sa 128 bodova, no nije bio razočaran. Na Facebooku je objavio: – Hvala od srca svima koji su vjerovali u nas. Prezadovoljni smo nastupom i 13. mjestom. Nadam se da ovo znači da će Hrvatska ići svake godine na Eurosong. Ako smo prošle bili 23., a ove godine na 13. mjestu, neka sljedeće godine budemo treći. Jacques je oduševio neupitnim glasovnim mogućnostima, no ipak je od žirija prikupio tek 25 bodova. Iznenađenje je što od susjednih zemalja nismo dobili ni bod, a situaciju su popravili glasovi publike. Estradni menadžer Zoran Škugor misli da je Jacquesov plasman uspjeh za Hrvatsku. – Nakon puno sušnih godina i lanjskog ulaska u finale Nine Kraljić, 13. mjesto od 26 smatram uspjehom. Mnogi su rekli kako je pjesma čudno postavljena, Jacquesov tim išao je na moment šoka da jedna osoba pjeva dva vokala i u tome su uspjeli. To što su rezultati glasovanja publike bili impozantni, dokazuje da pjesma vrijedi. Osobno su mi uvijek vrijedili više glasovi publike nego stručnog žirija – kaže Škugor koji misli da je upitno bi li Portugal pobijedio da mu žiri nije dodijelio toliki broj bodova. – Iznenadilo me što nam susjedne zemlje nisu dale ni boda, osim Crne Gore. No vjerujem i da je to sve stvar politike i naših odnosa sa Srbijom i Slovenijom. Čak je i Marija Šerifović napala svoju naciju što nam nisu dali niti bod. Sve je to biznis koji katkada nema veze sa stvarnom kvalitetom glazbe – zaključio je Škugor. 