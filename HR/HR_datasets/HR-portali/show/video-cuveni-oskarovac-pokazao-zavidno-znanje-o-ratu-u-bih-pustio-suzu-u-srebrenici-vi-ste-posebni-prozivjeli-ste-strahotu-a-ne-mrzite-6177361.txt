Slavni američki glumac Morgan Freeman, koji je 1. lipnja napunio 80 godina, krajem svibnja je proveo tri dana u Bosni i Hercegovini gdje je s filmskom ekipom snimao dokumentarni film. Njegov domaćin u Sarajevu bio je poznati novinar Senad Hadžifejzović koji se također pojavljuje u filmu, a oskarovac Freeman ekskluzivno mu je dao intervju koji je u petak navečer prikazan u Hadžifejzovićevom Centralnom dnevniku na Face TV-u. Intervju je snimljen u Memorijalnom centru u Potočarima, a Freeman je navodno i zaplakao prilikom snimanja. Na početku je odgovorio na pitanje zbog čega je izabrao upravo Bosnu i Hercegovinu kako bi snimio dokumentarac za svoj serijal "Priča o nama" ("Story of us") koju je odobrio National Geographic. Freemanov dokumentarac o strašnom genocidu u Srebrenici bit će prikazan u jesen 2017. godine. - Posebni ste, jer ste proživjeli strahotu u svojoj zemlji, a nekako ste svi pribrani. Preživjeli ste takav užas i umjesto da kasnije mrzite ljude koji su to napravili, vi oprostite, rekao je Freeman, a tijekom intervjua pokazao je da je dobro upućen u događanja na području bivše SFRJ, ali i dao svoje viđenje situacije u BiH nakon rata. ItzIIYIWef8   - Obilazimo svijet i ljude koji su preživjeli nešto slično ovome, npr. u Ruandi i kada govorimo o tome u programu govorimo o otpornosti ljudskog srca. Iz povijesti znamo da je oprost moćno sredstvo, rekao je Freeman. Na pitanje o tome što misli o tome tko su Bosanci i Hercegovci, Freeman je rekao da ne zna, ali da zna tko su bili. - Ne znam. Znam tko ste bili, Jugoslaveni, a republike su bile zajedno, u Jugoslaviji. Onda se to raspalo, pa su nastale Srbija, Hrvatska, Slovenija, Kosovo i Makedonija, Crna Gora i Bosna. Koliko znam, koliko mogu shvatiti vi ste još uvijek veliki dio tog konglomerata. Niste vi samo Bošnjaci, tu su i Hrvati i Bosanci..., svi još žive tu u Bosni. Da biste živjeli u ovakvoj, kohezivnoj državi morate svi biti Bosanci. Baš kako je predsjednik Ruande rekao da oni više ne smiju biti Hutu i Tutsi, nego da svi moraju biti Ruanđani. Danas se oni izjašnjavaju tako, i vi to morate napraviti - rekao je slavni glumac.