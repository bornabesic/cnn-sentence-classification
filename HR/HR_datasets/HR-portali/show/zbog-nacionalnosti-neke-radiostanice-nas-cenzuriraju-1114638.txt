Prije šest godina koncertom u klubu Željezničar beogradski bend S.A.R.S. pridobio je ljubav zagrebačke publike i s godinama je ta privlačnost sve veća i veća. Zato ne čudi što će u sklopu turneje kojom slavi 10 godina postojanja u zagrebačkom Domu sportova održati dva koncerta, i to 21. i 22. listopada. – Za hrvatsku publiku veže nas mnogo lijepih trenutaka koje smo doživjeli na koncertima širom Hrvatske, a pogotovo u Zagrebu. Nadam se da će iduća dva koncerta biti potvrda našeg sjajnog odnosa s fanovima u Hrvatskoj – kaže nam frontmen benda Žarko Kovačević na početku našeg razgovora. Bend je ove godine izdao album “Posljednji album” i publici je najavio da odsad izdaje samo singlove. Pitamo čemu takva odluka. – Shvatili smo da je album zastario format u vrijeme kada mladi muziku slušaju preko YouTubea. Ne znači da možda u jednom trenutku nećemo izdati i kompilaciju singlova, ali za sada je format albuma za nas prošlost – tvrdi Žarko i otkriva nam koje pjesme s ovog albuma voli publika, a koje su njemu prirasle srcu. – Publici su najdraže pjesme “Pepeo”, “Glupost” i “Da imam”, a meni je najdraža “Tvoj čovek”. Tekstualno i muzički najbliža je mojem senzibilitetu i najviše sam uživao u njezinu stvaranju. Nijedna od novih pjesama još nije dostigla popularnost hita “Lutka”, uz koji su pale brojne prosidbe. – Ne prođe koncert, a da nas netko ne zamoli da je posvetimo nekoj njima dragoj osobi, a više puta svjedočili smo prosidbi na koncertu. Tko zna koliko ih je bilo, a da ih mi s bine nismo primijetili – kaže glazbenik. Pitamo ga je li bendu velika popularnost donijela i financijsku sigurnost. – Zarade glazbenika na ovim prostorima ne mogu se mjeriti sa zaradama nekih glazbenika sa zapada, ali sve i da je takva situacija ovdje, ne vjerujem da bih kupovao vile i skupe automobile. Mi imamo sreću da dosta nastupamo i da pristojno živimo od glazbe, ali ovdje je to zbilja rijetkost – kaže. O inozemnoj karijeri bend ne razmišlja, iako su u šali htjeli dio repertoara prevesti na španjolski. U svojim pjesmama često se osvrću na stanje u regiji, a na pitanje jesu li zbog pjesama doživjeli cenzuru na radiopostajama, Žarko odgovara: – Bilo je cenzure zbog određenih pjesama, a naravno i zbog zakržljalih uredničkih mozgova kojima je nepremostiva prepreka bila jedino naša nacionalna pripadnost. Dodaje da je nezadovoljan brojnim stvarima u svojoj zemlji, a nezadovoljstvo je toliko da bi mu za to trebao još jedan intervju.  >> Grupa S.A.R.S. odlučila da više neće izdavati albume