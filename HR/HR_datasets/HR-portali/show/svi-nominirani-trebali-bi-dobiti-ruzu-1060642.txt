Umjetnička energija Darka Rundeka, Dušana Vranića i Isabel pretočena u glazbu i stihove na albumu “Mostovi” glazbeno je remek-djelo, složni su kritičari, ali i publika, što je samo jedan od razloga zašto su Darko Rundek i njegov Cargo trio nominirani u kategoriji glazbenika godine za Večernjakovu ružu. Večernjakova ruža dodjeljuje se za postignuća ostvarena u 2015. godini, koji su momenti za vas i vaš Cargo trio u prošloj godini bili najvažniji? 2015. je za nas vrlo značajna po tome što smo nakon gotovo pet godina izdali novi album “Mostovi” čiji je izdavač Menart - Zagreb. Uslijedila je poduža promotivna turneja, na kojoj smo održali mnogo uzbudljivih i lijepih koncerata, koje ćemo zajedno s prisutnom publikom još dugo pamtiti. Najveći dio albuma Mostovi snimili ste u Povljima na Braču. Odakle poveznica s Bračem i koliko je taj mediteranski ambijent utjecao na sam zvuk cijelog albuma? Poveznica s Bračem je obiteljska. Ja sam, naime, kako se to kaže, brački zet. Taj je mediteranski i seoski ambijent pridonio određenoj smirenosti albuma, koja, nadamo se, djeluje blagotvorno na njegove gradskim životom stresirane slušaoce. Vaši Mostovi obilježili su 2015. u glazbenom smislu, album je bio među najprodavanijima, a u političkom smislu to je bila politička stranka Most. Pratite li politička zbivanja u Hrvatskoj i referirate li se na njih u svojim stihovima? Politička zbivanja u Hrvatskoj pratim u zdravoj mjeri, a to znači ne svakodnevno. Politička stranka Most dijeli ime s našim albumom sasvim slučajno. Moji se stihovi izravno ne referiraju na politička zbivanja u Hrvatskoj, ali komentirajući u nekim pjesmama aktualnu društvenu situaciju u svijetu, komentiram i onu u Hrvatskoj. Hoćete li doći na dodjelu i imate li neko posebno mjesto na kojem čuvate svoje nagrade? Ako budem slobodan, doći ću. Nagrade nastojim čuvati na policama, ali neke su u selidbama nestale... Koliko ste upoznati s radom glazbenika koji su u konkurenciji za nagradu Večernjakova ruža? Pratim i cijenim rad glazbenika koji su u konkurenciji. Najbolje bi bilo kada biste dodjeljivali bukete Ruža, svakom po jednu. >>Ruže venu, zato nama treba svježa >>Svjedok ranih ustajanja i zaspalih gostiju 