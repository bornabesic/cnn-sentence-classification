Oštrozimljem opet vladaju Starkovi, najokrutniji Lannister okrunjen je za vladara, a preko mora dolazi zmajska kraljica koja to ne želi biti, dok se na Sjeveru neumrli spremaju na pohod koji će ubiti sve ljude. Možemo reći da je šesta sezona 'Igre prijestolja' završila poprilično dobro, s jako puno odgovorenih pitanja, i tek nekoliko netaknutih. A kako serija više nimalo ne slijedi naputke iz knjiga, nikome nije jasno kamo ona uopće ide. Stoga smo vam pripremili ovaj mali vodič kroz sezonu koja nam dolazi. Premda je nama zima na dovratku, a i u seriji samo što nije stigla, sedmu sezonu serije nećemo dobiti barem do narednog ljeta. Prethodne sezone su načelno dolazile početkom travnja, no ovaj put su se stvari malo pomaknule. Razlog? Zločesta Zemlja radi probleme scenaristima. - Moramo snimati scene s drvećem, no prvo se moramo strpjeti da lišće otpadne. To znači da snimanje neće biti gotovo prije veljače, a onda imamo jednostavno premalo vremena da zgotovimo seriju - izjavio je David Benioff, producent serije. Iako će pravi ljubitelji iskusiti neke probleme, jer će toliko dugo čekati da nove epizode stignu, moguće je da ćemo ovako dobiti sezonu koja će imati mnogo više 'prirodnih scena', tj. onih za koje se nisu morali dodavati kompjuterski efekti. A to svakako nije loša stvar. Kako već od prije znamo, u cijeloj sagi ostalo je još samo trinaest epizoda. Da, nakon trinaeste to je to, nema više serije (barem dok ne naprave neki spinoff). Glavni producenti, Benioff i Weiss izjavili su da je samo toliko radnje ostalo za ispričati. Od tih trinaest, sedam otpada na sedmu sezonu, što i nije toliko loše kada malo razmislimo. Naime, proračun serije nije se promijenio tako da bi količina novca po epizodi trebala porasti, sada kada je manje epizoda. Samim time, možda ćemo dobiti maestralnije bitke i efekte. Tko zna, možda bude financija i za neke jako popularne glumce? U novom videu HBO nam je pokazao što se trenutačno zbiva na setovima, što se gradi i kako bi neke stvari mogle izgledati. Pogledajte video Prijestolna soba za Cersei dobiva svoj izgled, malo prikladniji za prvu Lannisterku na Željeznom tronu. Sjevernjaci su dobili novo oružje, nadajmo se prikladno za borbu s Bijelim šetačima, a Sansa postaje kraljica Sjevera. Kako drugačije protumačiti stolicu koju se za nju gradi? Jasno, tu je Daenery koja sa svojim silama dolazi u Sedam kraljevstva preuzeti tron koji je po zakonu njen. Ukratko, dobit ćemo sezonu sa kraljicama. Našim stanovnicima Westerosa postat će jako hladno. Naime, kako je HBO potvrdio svoje lokacije za snimanje sedme sezone, tako moramo primijetiti da ih je većina nešto hladnija. Kao i inače, imamo Sjevernu Irsku, koju ne moramo opisivati previše. No Španjolska, koja je redovno u 'Igri prijestolja', ovaj put se pojavljuje s lokacijama (Seville, Cáceres, Almodóvar del Río, Santiponce, Zumaia, i Bermeo) koje su nešto hladnije nego što smo naviknuli. Premda Španjolska ne slovi kao ledena zemlja, i dalje je snimanje za tu regiju planirano tek krajem studenog, kada se u stvari može vidjeti i snijeg u tim gradovima. Dodamo li tome i da je jedan veliki dio snimanja smješten na Islandu, i to u sredinu siječnja 2017. godine, postaje jasno da sunčani Dorne nećemo previše puta vidjeti. Grupa koju od početka pratimo, a koja je uspjela preživjeti i smrtonosnu šestu sezonu, vraća se i u sedmoj. Na putu za Belfast primijećeni su Gwendoline Christie i Iain Glen. A kako smo nedavno pisali, Jason Momoa je također uočen u Irskoj, tako da bismo i legendarnog Dothrakija mogli vidjeti još jednom u akciji. Kako se šuška, HBO trenutačno traži 'vrhunskog glumca', starog od 35 do 45 godina, koji bi trebao imati značajan broj scena. Više o tome se ne zna, po mnogi pretpostavljaju da je u pitanju Rhaegar Targaryen, otac Jona Snowa, kako smo saznali u šestoj sezoni. Glumica koja se posve moguće ne vraća je Carice van Houton (Melisandre iz Ashaija), koja je trenutačno trudna. Iako nitko nije izjavio da se ne vraća, iskreno sumnjamo da će Carice moći glumiti u poodmakloj trudnoći. Bijeli je gavran stigao, zima zajedno s njim. Iako glumci i ekipa niti riječi ne zbore o tome što možemo vidjeti u sedmoj sezoni, Kit Harington je ipak izjavio da će serija postati jako mračna u sedmoj sezoni. - Bitno je naglasiti da nisam pročitao niti jedan scenarij, tako da samo mogu nagađati. Mislim da će sve biti jako turobno prije nego što dobijemo sretan kraj, ako uopće bude bilo ikakvog pobjedničkog ili herojskog kraja za Jona. Bit će jako mračno prije nego što postane bolje. Ono što ćemo vidjeti je vojsku Bijelih hodača i neumrlih koja stvarno dolazi do izražaja. Nisam siguran što točno to sve znači, ali mislim da je to cijela priča sa 'Zima dolazi'. Svi će se jako loše provesti - rekao je glumac. A sudeći po tvitovima koje je Maisie Williams (Arya Stark) dijelila na Twitteru, definitivno ćemo se složiti s Kitom.   Tema: FILM 