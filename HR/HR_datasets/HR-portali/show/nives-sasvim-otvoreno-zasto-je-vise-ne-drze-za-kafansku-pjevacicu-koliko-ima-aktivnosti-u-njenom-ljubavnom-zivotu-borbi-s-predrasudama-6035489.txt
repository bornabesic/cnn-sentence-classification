Nives Celzijus u posljednje je vrijeme posve promijenila sliku o sebi u javnosti, zahvaljujući nastupima u TV emisiji ‘Tvoje lice zvuči poznato’. Osim žirija brojni su gledatelji prepoznali njezin zabavljački talent te joj neprestano stižu pohvale na račun njenih transformacija. Premda je već dvadesetak godina na sceni, o Nives se u javnosti stvorila predodžba ‘kafanske zabavljačice’ koja teško može privući pažnju bilo čime osim dekolteom. No, ako u tome ranije nije uspjela, Nives je svakako u posljednjih mjesec dana uspjela promijeniti tu sliku. Naime, iz emisije u emisiju popularnog showa Nove TV Nives pokazuje imitatorski, pjevački i zabavljački talent, a već je ranije rekla kako su joj najveća podrška u tome djeca, ali i bivši suprug, njihov otac, Dino Drpić s kojim je ostala u odličnim odnosima. Za novi broj magazina Story Nives je progovorila o ljubavi i odnosu s djecom, 11-godišnjim Leonom i 9-godišnjom Taishom. ‘Sretna sam što se promijenila percepcija javnosti. Ne vidim to samo po komentarima nego što su mi počeli prilaziti ljudi na ulici. Zaustavljaju me i imaju potrebu reći: ‘Imao sam predrasude, ali ti si prekrasna…’ I tek tada vidiš koliko su ljudi imali pogrešnu sliku o tebi’, rekla je Nives. Priznala je da se na privatnom planu ne događaju spomena vrijedne promjene, a o ljubavnom životu ne razmišlja previše. ‘Ne bih mogla ući u neku vezu samo tako. Rađa se neka prisnost, stvaraju se prijateljstva, ali više…teško. Ali i ne mogu reći da se netko posebno trudi oko mene’, rekla je za Story i dodala da i djeca imaju svoju ulogu - ne daju joj da se opet zaljubi.