Goran Bregović s Orkestrom za vjenčanja i sprovode, pjevačima Alenom Islamovićem i Mladenom Vojičićem Tifom te klapom i tamburašima u subotu je stigao u Arenu Zagreb. Nije to bio običan koncert, što se vidjelo iz velikog slavljeničkog broja „40", prikazanog na videoekranu iza pozornice. Ne žive u prošlosti Bila je ovo revija pjesama Bijelog dugmeta, a budući da je Dugme bilo nešto više od običnog benda, i ovaj je nastup bio više od običnog koncerta. Bio je to kulturološki događaj i repozicioniranje pjesama Dugmeta, daleko primjerenije nego pred 10 godina kod doslovnog, bendovskog okupljanja. Ono je bilo ponavljanje starog gradiva, a ovime je Bregović „zakopčao" staro Dugme po današnjoj mjeri i pokazao da ne živi u prošlosti. Oko 9000 posjetilaca eruptivnim zbornim pjevanjem demonstriralo je koliko je evergreena Bregović ostavio. Koncert je s Orkestrom započeo sam Goran, dobacivši publici da organizator nije imao novca za predgrupu pa će on nastupiti prije. Nakon početnog gasa s "Gas gas", "Bella Ciao", "Mjesečine", u sljedećih sat i dvadeset na pozornici je bio Alen Islamović, zatim Tifa, a onda svi zajedno. Ukupno dva sata i dvadeset minuta s novim aranžmanima i dojmljivim „pumpanjem" Orkestra, Bregovićem na električnoj gitari, nekoliko pjesama na akustičnim gitarama te majstorskim solima saksofonista u baladama. Majstorske izvedbe Trenuci s klapom ("Ružica si bila") ili tamburašima ("Lipe cvatu") dali su majstorski orkestrirane verzije poznatih predložaka i podsjetile na nastup Ennija Morriconea u Areni. Ništa nije bilo isto kao i lani, a upravo to je i bilo najbolje. Mogli ste čuti poznate pjesme zaogrnute u novo world-music ruho. Doduše, kad se Bregović u nekoliko navrata na gitari "odšarafio" u poznatim solima, nije se moglo ne primijetiti da uživa kao nekada. Kad se cijela dvorana u "Svi marš na ples" orila „veeeseeelje svud", nije trebalo puno da se shvati istinitost tvrdnje. >> Bijelo Dugme zapalilo zagrebačku Arenu! 