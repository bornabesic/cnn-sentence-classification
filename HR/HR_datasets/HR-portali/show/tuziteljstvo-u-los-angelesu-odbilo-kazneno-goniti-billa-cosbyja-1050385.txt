Okružna tužiteljica u Los Angelesu odbila je podići optužnicu protiv komičara Billa Cosbyja na temelju tvrdnji dviju žena koje ga optužuju za spolno zlostavljanje u odvojenim slučajevima, jednom iz 1965. i drugom iz 2008., rekli su tužitelji. Postoje presedani koji onemogućuju njegov kazneni progon, priopćio je ured okružne tužiteljice Jackie Lacey.  Ta je odluka uslijedila tjedan dana nakon što je Cosby optužen u Pennsylvaniji za seksualno napastovanje Andree Costand, bivše košarkaške trenerice na sveučilištu Temple u Philadelphiji, nakon što ju je drogirao 2004. godine. To je jedina optužnica koja je protiv njega podignuta iako ga je pedesetak žena u javnosti optuživalo za seksualno napastovanje.  – Zadovoljni smo što je ured okružne tužiteljice u Los Angelesu u potpunosti i pošteno razmotrio sve činjenice i dokaze i došao do ispravnog zaključka – rekao je Cosbyjev odvjetnički tim. Bill Cosby, koji je godinama tumačio ulogu idealnog oca u seriji "Cosby Show", niječe sve navode pedesetak žena koje su ga u posljednjih godinu dana optužile da ih je drogirao i spolno zlostavljao. Neki od tih slučajeva dogodili su se u 1960-im i mnogi su već otišli u zastaru.  >>Supruga Billa Cosbyja mora svjedočiti na sudu protiv muža >>Bill Cosby tuži sedam svojih tužiteljica zbog klevete 