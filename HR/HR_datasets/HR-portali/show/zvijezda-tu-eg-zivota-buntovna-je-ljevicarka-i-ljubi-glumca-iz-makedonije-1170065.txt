“Pokreće me ljubav jer bez nje nema života. U mom društvu ima mnogo rastavljenih ljudi. Za opstanak braka potrebno je malo više truda, pa mislim da bi u škole trebalo uvesti predmet koji bi djecu učio ljubavi i empatiji”, riječi su glumice Ebru Özkan, koju domaća publika trenutačno gleda u ulozi Dilare u novim nastavcima dramske serije “Tuđi život”. Turska zvijezda koju je proslavila uloga zlice privatno je, kaže, potpuno drukčija.  “Dosta mi je plakanja i tuge. Potrebni su mi smijeh i veselje. Život nije samo negativan. Mislim da nema potrebe pretjerivati s naglašavanjem svega tužnog u životu kad to ionako moramo doživjeti”, tvrdi 38-godišnjakinja, najmlađa sestra u šesteročlanoj obitelji Özkan.  “Rodila sam se u Ankari, no poslije smo se preselili u Nevşehir, gdje moji roditelji i danas žive. Tamo imaju kuću s dvorištem i vrtom, gdje uživaju sadeći rajčice i paprike. Ne žele živjeti u Istanbulu, ali kad imam puno posla, dođu da se vidimo. Moj brat također živi u Nevşehiru, a sestre žive u Istanbulu”, kaže Ebru i dodaje kako je njezina obitelj nikada nije usmjeravala čime da se bavi u životu, ali su joj, tvrdi, oduvijek bili velika podrška u svemu.  “Mislim da bih mogla reći da sam bila sretno dijete. Učila sam i stjecala iskustvo znajući da je obitelj uvijek uz mene”, tvrdi. “Za glumu sam počela pokazivati zanimanje još u djetinjstvu. Ne sjećam se imena prve predstave koju sam pogledala, ali jednostavno sam se zaljubila u kazalište. Sjećam se samo atmosfere u dvorani. Moje zanimanje za glumu nastavilo se i tijekom srednje škole i studija, kad sam shvatila da se želim baviti tim poslom”, dodaje lijepa glumica. Za razliku od ohole i zle bogatašice, kakvu tumači u seriji “Tuđi život”, Ebru je privatno buntovna ljevičarka ogorčena situacijom u rodnoj zemlji i činjenicom da se svaki umjetnički potez strogo ograničava.  “Strašno me uznemiruju ugnjetavanja i politički pritisak države, kojemu smo i mi glumci izloženi. Provodi se cenzura i izgleda da se ispred kamere više nećemo smjeti držati za ruke ili ljubiti. Zar će nam zabraniti i da jedemo, rađamo, umiremo i volimo?” pita se.  I na poslovnom i na privatnom planu glumica se, otkriva, liberalnih stavova nikad ne bi odrekla. Povezivali su je s mnogim muškarcima, najčešće s kolegama; najprije je to bio Mert Fırat, poznatiji po ulozi Buraka iz seriji “1001 noć”. Zatim je pala u zagrljaj kolegi Caneru Cindoruku, s kojim je bila pet godina, a vezi je navodno presudio još jedan kolega, glumac Nejat İşler.  “Sjajno je biti u vezi s kolegom jer na taj način možemo zajedno učiti tekst”, šalila se svojedobno glumica koju su mediji povezivali i s Barışom Falayem, negativcem Alijem iz serije “Ezel”. Danas je Ebru u sretnom braku s Makedoncem Ertanom Sabanom, glumcem koji je bio došao u Tursku graditi glumačku karijeru. Nije poznato kad se par upoznao i zaljubio, ali u javnosti su se prvi put pojavili početkom svibnja prošle godine, kad su objavili da planiraju vjenčanje. Tako je i bilo, već u lipnju na obredu uz nazočnost brojnih prijatelja i kolega par je izrekao sudbonosno da. I dok je Ebru ovo prvi brak, njezin odabranik Ertan ženio se drugi put. Naime, njegova je prva supruga Edži preminula od leukemije prije sedam godina, a nakon teškog oporavka od smrti voljene supruge glumac se napokon smirio s turskom zvijezdom, koja ga usrećuje svakodnevnim sitnicama koje život čine ljepšim.  “Naš je dom najbolje mjesto. Pečem torte, bureke i kolače. Obožavam kućnu atmosferu, u kojoj istinski uživamo”, zaključuje Ebru.  