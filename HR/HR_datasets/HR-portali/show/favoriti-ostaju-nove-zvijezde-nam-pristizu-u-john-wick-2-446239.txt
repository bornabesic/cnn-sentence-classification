Osim najavljenog Iana McShanea, čini se da se 'sagi' o umirovljenom ubojici, Johnu Wicku, odlučilo vratiti još nekoliko glumaca. John Leguizamo, Bridget Moynahan, Tom Sadowski, i Lance Reddick su svi potvrdili da ćemo ih moći opet vidjeti u nastavku odličnog akcijskog trilera. A uz stare zvijezde i već prije nagoviještenog Commona, filmu bi se trebali pridružiti i uvijek odlični Peter Stormare, Riccardo Scamarcio i Ruby Rose. Snimanje je već otpočelo u New Yorku, a uskoro bi se trebalo premjestiti u Rim. O radnji se za sad ništa ne zna, no sigurni smo da će nastavak priče o čovjeku kojeg šalješ da ubije Baba Rogu biti jednako dobar. Film u kinima očekujemo krajem 2016. godine. 