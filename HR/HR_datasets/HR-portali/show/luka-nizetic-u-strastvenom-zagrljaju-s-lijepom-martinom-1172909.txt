Na atraktivnoj lokaciji luksuznog Boutique resorta u neposrednoj blizini Trogira, splitski glazbenik Luka Nižetić snimio je video broj za svoj ljetni singl 'Lagano'. Restaurirana stara tvornica duhana iz 20. stoljeća poslužila je kao savršeno mjesto za priču mladog para koji ne može odoljeti jedan drugome. Uz mediteranski ugođaj video broj pršti od zavodljive interakcije, vrućih igrica snimljenih u otmjenom interijeru, na vanjskom vizualno efektnom bazenu, te na  terasi omamljivog i zavodljivog bara hotela.   'Nikad nisam snimao spot na tako originalnom mjestu kao što je Brown Beach House hotel, a sve se dogodilo slučajno. Imali smo već dogovoreni scenarij za spot koji se trebao snimati na obroncima Samoborskog gorja. No, putem Instagrama  naletio sam na fotografiju bazena hotela koji svoju atraktivnost zaslužuje dizajnerskom rješenju crno - bijelih kvadrata. Uslijedio je telefonski poziv i nakon tri dana već smo se našli na samoj lokaciji. U ulozi zavodljive djevojke, za kojom gubim pamet našla se Martina Ivanković, moja draga prijateljica i kolegica s kojom surađujem u mjuziklu 'Mamma Mia'. Njezina senzualnost i ljepota samo su me opustila i dva dana udarničkog snimanja učinila laganijim i nezaboravnim.'  izjavio je Luka. S pjesmom 'Lagano',  gdje glazbu potpisuje Branimir Mihaljević, a tekst Fayo,  Luka će se predstaviti na ovogodišnjem CMC festivalu koji će se održati 10.06. u Vodicama. Ova pjesma ujedno nas uvodi u njegov četvrti studijski album čiji je izlazak planiran tijekom 2018. godine. Malu kreativnu ekipu, uz make up artisticu Marijanu Radovniković, te modni dvojac Elfs zadužen za styling aktera, čvrstom rukom vodio je redateljski tandem Igor Ivanović i Sandra Mihaljević koji s Lukom, nakon spota 'Ne ne ne Da da da' nastavljaju uspješnu suradnju.