Kako smo već prije bili konstatirali, po svemu se čini da Guy Ritchie, redatelj novog filma o kralju Arthuru stvarno ima posve drugačiju viziju o tome što se uistinu dogodilo u priči s legendarnim kraljem, s Charliejem Hunnamom u glavnoj ulozi. Prvi foršpan, kojeg smo vidjeli još prije jedanaest mjeseci, pokazao nam je da se radi o drugačijem pogledu na legendu o kralju Arthuru. Tako će nas u filmu dočekati tipična Ritchiejeva režija, s ubrzanim kadrovima i brzim izmjenama dijaloga te modernom muzikom. No postavilo se pitanje koliko takav pristup može biti prijemčiv današnjoj publici? Ne zaboravimo da je u pitanju klasičan materijal s magijom i fantastičnim elementima, kojima možda i ne odgovara takav način stvaranja filma. Ali, premda smo bili donekle sumnjičavi od samog početka (sjetimo se, još 2015. je započela produkcija), novi video iz filma je uklonio naše sumnje i stvarno nas je uvjerio da ćemo u filmu uživati. Pogledajte izvrstan službeni foršpan Uz Hunnama u glavnoj ulozi, vidjet ćemo i Jude Lawa u ulozi njegovog opakog strica čarobnjaka, Vortigerna. Djimon Hounsou glumi Arthurovog mentora Bediverea (koji je iz nekog razloga odjednom crnac, dok je inače velški vitez), dok je Astrid Bergès-Frisbey dobila ulogu Guinevere. Kako nam se čini, mogli bismo dobiti podosta zabavan film. 'Kralj Arthur: Legenda o maču', u produkciji Warner Bros.-a u naša kina stiže 11. svibnja. Tema: FILM 