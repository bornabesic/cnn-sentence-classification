Radijska emisija “Intervju tjedna Media servisa” nominirana je za prestižnu nagradu Večernjakova ruža u kategoriji radijske emisije godine. Riječ je o emisiji u produkciji Media servisa koju prenosi gotovo 50 radijskih postaja lokalnih, županijskih i nacionalnih koncesija, a sluša više od dva milijuna i 400 tisuća ljudi tjedno. O tom uspjehu razgovarali smo sa Silvijom Londero, direktoricom i glavnom urednicom Media servisa. Emisija “Intervju tjedna Media servisa” nominirana je za Večernjakovu ružu. Imponira li vam nominacija? Što bi vam značilo osvajanje nagrade? Svakako da nam nominacija imponira jer je riječ o prestižnom priznanju koje nagrađuje izvrsnost, originalnost i kvalitetu. Zadovoljstvo je dvojako – u prvom redu čast nam je biti među 35 najboljih u izboru stručnog žirija renomiranih profesionalaca i legendi iz područja medija, novinarstva i produkcije koji su prepoznali kvalitetu i važnost onoga što radimo, a s druge strane pobjednika biraju slušatelji. Stoga bi osvajanje nagrade značilo mnogo jer je dodjeljuju i struka i publika. Vaš “Intervju tjedna” prenosi 50 radijskih postaja, prati ga dva milijuna i 400 tisuća slušatelja tjedno... Impresivno! Kako ste postigli takav status? Unatoč neprestanim izazovima, radijska se industrija u Hrvatskoj posljednjih godina kontinuirano razvijala, a Media servis godinama je jedan od stvaratelja trendova na tržištu radijskog medija. Petnaestogodišnjim iskustvom u hrvatskom radijskom eteru dokazali smo da brzina modernog radijskog medija ne ugrožava kvalitetu sadržaja te da vjerodostojnost radijskog medija u izazovno vrijeme brzog protoka informacija nije upitna. I to je nešto što su slušatelji prepoznali, a to potvrđuje i rekordan broj prenošenja sadržaja Media servisa putem brojnih medijskih kuća. Smatrate li da je sloboda medija ugrožena? Je li jednostavno otvoreno razgovarati o društvenim problemima? Nailazite li ponekad na pritisak “izvana”? Kako se nosite s takvim situacijama? Kada predstavljate brend koji karakterizira imidž medijske kuće visokih profesionalnih i novinarskih standarda, lakše vam se nositi s bilo kakvim ugrozama. Razgovaramo otvoreno i s tim nemamo nikakvih problema, dijelom i zato što su naši sugovornici svjesni glavnih načela našeg rada – objektivnog, točnog, profesionalnog, nepristranog i neovisnog novinarstva kojim odgajamo nove generacije radijskih slušatelja. Uvijek polazimo od slušatelja i njegova interesa, a to se jedino dugoročno isplati. Tijekom 2016. ugostili ste vodeće političare, gospodarstvenike, diplomate, sportaše i umjetnike. Pristaju li sugovornici uvijek rado na gostovanje u emisiji? Ima li netko koga biste voljeli, a još niste uspjeli dovesti u eter? Sugovornici doista rado pristaju doći u naš studio. Intervjui Media servisa postali su nezaobilazan element na novinarskoj sceni s rekordnim brojem citiranja u medijima u Hrvatskoj i regiji. Emisija nominirana za Večernjakovu ružu već je godinama poznata i prepoznatljiva u javnosti jer otvara društveno korisne rasprave, donosi odgovore na brojna aktualna pitanja i otkriva ekskluzive. Sugovornici su svjesni da je radio jedan od najmoćnijih medija koji svakodnevno stvara javno mnijenje u svim bitnim područjima. Ovo potvrđuje i posljednje istraživanje Europske radiodifuzijske unije koje govori da je upravo radio medij kojemu konzumenti najviše vjeruju. Mislim da ne postoji sudionik javnog života koji nije sjeo pred naš mikrofon barem jednom. Kako vidite budućnost emisije? U posljednje četiri godine emisiju produciramo na multimedijskoj platformi slijedeći svjetske principe vizualnog radija, što nas svrstava u sam vrh content providera u regiji. Svakako ćemo se nastaviti razvijati u tom smjeru prateći izazove kojima je izložen moderan radijski medij, ali i sukreirati nove trendove audiovizualne produkcije u Hrvatskoj. Tko će u ime emisije doći na svečanu dodjelu u HNK 31. ožujka i u čijoj pratnji? Cijeli je kolektiv zainteresiran pa zapravo ovisi o tome koliko ćete imati mjesta.