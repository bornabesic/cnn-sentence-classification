Osam mjeseci nakon što nas je napustio Arsen Dedić, članovi njegove obitelji sudjelovali su u stvaranju dviju pjesama koje su svojevrsna posveta čovjeku koji nas je sve zadužio svojom glazbom i stihovima. Njegovi Šibenčani, klapa Maslina i Ivo Pattiera, te njegov sin Matija Dedić snimili su “Šibenski memento”, dok je Arsenov zet Alen Slavica napisao pjesmu “Nevere”. Tekst za “Šibenski memento” napisao je Frane Bilić, autor najpoznatijeg klapskog hita “Da te mogu pismom zvati”, dok Matija potpisuje glazbu. Kako nam je rekao, sretan je što je s dragim ljudima napravio još jednu lijepu posvetu svome ocu, koja ih, kaže, veže velikim sentimentom te je najavio na ljeto hommage Arsenu u njegovu rodnom gradu. – “Šibenskim mementom” moj bi otac sigurno bio počašćen, ali isto tako sigurno ne bi propustio ni priliku da nas bocne, ili Franu za tekst ili mene za glazbu, i da nam kaže jednu šibensku, onako malo zločestu. Ali to je Šibenik u njemu – sa smiješkom rekao je Matija. Arsenov zet Alen Slavica, koji se ponovno preselio u Los Angeles, kaže da je pjesmu napisao u jednom dahu. – Nije lako napisati tekst kao posvetu Arsenu. Imao sam povlasticu bolje ga poznavati, i mislim da sam pogodio, te da će pjesma biti pravi hommage Arsenu. Refren je: “I nevere neće mu zamirit, jer je poša na nebo se pomirit. I nevere zatvorit će škure, ka i uvik u vrime mrtve ure”. To je bila Arsenova filozofija. Mislim da bi mu se svidjela pjesma – sjetno nam je ispričao Alen Slavica.  >>Tamo da putujem, tamo da tugujem... Nadam se da ću na mjesto gdje me čeka Arsen >>Vice, Arsen i ja odrasli smo u istoj ulici, mi Šibenčani smo najbolji 