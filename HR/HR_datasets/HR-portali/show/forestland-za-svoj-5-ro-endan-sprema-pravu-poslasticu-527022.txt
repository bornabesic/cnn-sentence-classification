Malo mjestašce Brezje, smješteno u samom srcu Međimurja, poznato je po očaravajućoj prirodi i odličnoj hrani, no unatrag nekoliko godina, ono postaje prava ljetna šumska oaza i dom brojnim ljubiteljima elektronske glazbe. Naime, ovdje se od 2013. godine održava Forestland, najzeleniji glazbeni festival u Hrvatskoj. Ideja o pokretanju prve manifestacije potekla je od nekolicine entuzijasta s ciljem promicanja elektronske glazbe u Međimurju, a u svega nekoliko godina postojanja, Forestland se prometnuo kao jedan od bitnijih ljetnih festivala u lijepoj našoj.   Kroz posljednje četiri godine, ovdje su nastupali brojni svjetski umjetnici, poput Sick Individuals, DubVision, Dzeko&Torres, Alex Kenji, kao i regionalne legende G, Kosta Radman, JureS, Andy Boy, Clay Clemens itd. S obzirom da ove godine Forestland slavi svoj 5. rođendan, organizatori su se potrudili dovesti jednog od trenutno najtraženijeg DJ-a na svijetu - Mahmuta Orhana. Orhan je slavu stekao megahitom ''Feel'', koji na YouTube-u broji preko 170 milijuna pregleda, nastupao je na najprestižnijim festivalima diljem svijeta, a ovog ljeta biti će glavni headliner na Forestlandu. Najavljeni su također i nastupi Mark Ottena, bivšeg učitelja od Martina Garrixa, za kojeg Garrix smatra da je najzaslužniji za njegov uspjeh, zatim Lawrance Apaga, Matroda, Dekova i Radiology i mnogi drugi techno, house, bass, grime, trap, trance i EDM izvođači.   Uz main stage "Forestland", posjetitelji će se zabavljati na popularnom "Beach stage-u", kao i na Forestroom stage-u, zamišljenom po uzoru na kultni Boiler room, kao stvorenom za doček ludih rasplesanih zora i upijanje prvih zraka sunca. Pješčana plaža, 2 osvježavajuća bazena, cvrkut ptica i prelijepa priroda upotpunit će ovaj festival koji je Međimurje i sjeverozapadnu Hrvatsku ucrtao na kartu najpoželjnijih turističkih i festivalskih destinacija u Europi. Forestland će se ove godine održati 20. i 21.07., stoga rezervirajte svoje ulaznice na vrijeme i provedite zabavan vikend ispunjen kvalitetnom glazbom, smijehom, pozitivnom energijom, a sve to u jedinstvenom šumskom ambijentu. Ulaznice se mogu kupiti putem online sustava www.ticket2go.hr. Tema: Muzika