Podaci britanskih stručnjaka pokazuju da Gospodin Glas (36), kako Houdeku ‘tepaju’ obožavatelji, ima veći vokalni raspon od Micka Jaggera (72), pokojnog Freddieja Mercuryja iz grupe Queen, Eltona Johna (70), Bona Voxa (57) i Kate Bush (60). - On vam pjesmu ‘My Friends’ pjeva u tri oktave. Bile su to dionice tenor-bariton-tenor i ‘kopf’, rekao je oduševljeno kompozitor Rajko Dujmić (62), naš najuspješniji glazbenik koji je čak dva puta sudjelovao na Eurosongu. Na pitanje da pojasni što misli pod ‘kopf tonove’, Rajko je objasnio: - To vam znači da je, kako to mi govorimo u slengu, pjevao ‘iz glave’, a ne iz dijafragme. Dakle pjevao je najviše moguće tonove. Kad je riječ o Jacquesovom plasmanu, ohrabruje Dujmićev optimizam, budući da je Rajko komponirao dvije pjesme za Eurosong i s njima osvojio četvrto i prvo mjesto, pa dobro poznaje kriterije: - On fantastično barata glasom, izvanredno ga transformira, a opet pjeva s toplinom. Od naših pjevača jedino bi se s njim mogao mjeriti Tedi Spalato, a od svjetskih samo Pavarotti, komplimentirao je Rajko svog kolegu, a onda zaključio: - Sjećate li se Olimpijskih igara u Barceloni kad su pjesmu ‘Barcelona’ otpjevali Freddie Mercury i Montserrat Caballé? E, pa Jacques vam je Freddy i Montserrat u jednoj osobi. Ipak, prema istraživanjima, Jacques je mnogo bolji od pokojnog frontmena grupe ‘Queen’ ali i od još nekoliko iznimno velikih glazbenih zvijezda. Dok naš Jacques pjeva u čak 3,5 oktave, Mercuryjev raspon bio je samo 2,92 oktave. Nešto bolji su Mick Jagger i Elton John koji je pjevaju u točno 3 oktave, dok Bono ima raspon od 3,08 oktava. Jacques je lošiji od pokojnog Davida Bowieja koji je pjevao u 3,58 oktava, zatim Roberta Planta (69) iz ‘Led Zeppelina’ koji pjeva u 3,92 oktave, te Brucea Dickinsona (59) iz Iron Maidena s 4,25 oktava.Čudo prirode je pjevač Tom Smith iz Editorsa s 4,75 oktave, a takav tonski raspon nema ni standardno uštimana električna gitara. O tome da Jacques ima besprijekoran glas jedinstven na hrvatskoj estradnoj sceni slažu se i renomirani domaći kompozitori zabavne glazbe. Jedan od njih je i Neno Ninčević: - Ne sjećam se točno pjesme, ali siguran sam da Jacques ide tamo između 3,5 i 4 oktave. Ono što me zadivilo više od soprana su njegove niske dionice. Gotovo je nevjerojatno da nije promašio ni jedan niski ton i da je cijelu pjesmu otpjevao besprijekorno. On je odavno svjetska klasa. Jacquesovim glasom oduševljen je i pjevač Mladen Grdović (58) koji kaže da je Jacques sigurni kandidat za pobjedu. - Ja mu prognoziram između 1. i 3. mjesta. Normalno, ako ne bude ‘kuhinje’ i ako ne bude mućki. Tad ne bi mogla pobijediti ni Céline Dion, uvjeren je omiljeni zadarski pjevač koji se zbog Jacquesa morao svađati s prijateljima koji nisu mogli vjerovati da pjeva uživo: - Ma počeli su me uvjeravati da pjeva na playback jer da je nemoguće da to otpjeva uživo. A ja sam sa Jacquesom dobar prijatelj već 20 godina i znam što može napraviti s glasom. Mladen smatra da je Jacquesova samouvjerenost i drčnost čak i poželjna na Eurosongu. - Ma neka ih nervira i neka je samouvjeren. Samo da ne daj bože, ne podlegne atmosferi pa da ga uhvati nervoza. Iako, znam ja njega - on kad dođe na binu, melje sve pred sobom, rekao je Grdović i poželio mu sve najbolje. I Ninčević je uvjeren da će se Jacques plasirati negdje između prvog i petog mjesta. - Znate što? Ja vam kažem da jedan Pavarotti nije tako vladao niskim dionicama kao što to može Jacques. Tenorima je lakše pjevati visoke dionice, a Jacques je u Kijevu sve bacio u trans kad je besprijekorno i s lakoćom otpjevao ‘donje lage’. Ako ne bude namještanja bodova, on sigurno ide u sam vrh, kaže iskusni kompozitor koji je Jacquesu sinoć odmah nakon nastupa poslao SMS s čestitkom. - Znate što mi je napisao u povratnoj poruci? ‘Hvala - My Friend!’. Znači počeo je brendirati pjesmu, smije se Ninčević i kaže da bi Houdekova pjesma uskoro mogla postati hit u cijeloj Europskoj uniji. - Uostalom, ne bi to bilo prvi put. Mnogi naši hitovi se slušaju u regiji, a taj stil zvan ‘Adriasound’ uvijek je imao predispoziciju da brzo i lako uđe u uho i da ga ljudi zavole. Ako se naši susjedi ne budu dogovarali oko podjele bodova i ako se bude glasalo pravedno, Jacques je u samom vrhu. Kompozitor Hrvoje Hegedušić (81) ne dijeli mišljenje s Dujmićem i Ninčevićem. - Pjesma je odlično složena, ali ona je koncipirana kao dijalog. To znači da trebaju biti i dva pjevača, pa se nikako nisam mogao oteti dojmu da jedan nedostaje, smatra zagrebački bard šansone i zabavne glazbe. Hegedušić se prisjetio i imena iz bivše Jugoslavije koji bi po glasu mogli parirati Houdeku: - To je sigurno bio Davorin Popović iz Indexa, zatim Zdravko Čolić, Tony Cetinski, ali i Massimo Savić. Smatra da je pjesma ‘My Friend’ zahtjevna. - Napisana je u tri tonaliteta, a kompozitori obično kad skladaju pjesme, ne traže više od jedne i pol oktave, tako da pjesmu može otpjevati svatko, objasnio je. Houdek je šest godina učio klasično pjevanje u srednjoj glazbenoj školi Vatroslav Lisinski i Blagoje Bersa, a usavršavao se na američkoj akademiji “Berklee College of Music” kod profesorice Donne McElroy. Jacques će na svojoj strani imati i Boga jer u Svetištu sv. Josipa na njegovu zamolbu mole za njegov što bolji plasman. Damira Martinovića Mrleta (55) iz riječkog benda ‘Let3’ nije toliko impresionirala pjesma ‘My Friend’ s kojom nas Jacques predstavlja na Eurosongu. Najviše ga ‘ljuti’ jer, kako kaže, ne razumije ni riječi: - Ja sam Hrvat i domoljub i ne govorim ni talijanski, ni engleski pa ne razumijem o čemu on to pjeva, rekao je u svom stilu. Smatra da je to Jacquesova najbolja pjesma jer, kako kaže, za druge ni ne zna. - Za ovu njegovu pjesmu su sad barem svi čuli. Inače redovito pratim Eurosong i do sad sam ih sve odgledao. Večeras imam koncert, pa sve razmišljam da ga otkažem, našalio se. 