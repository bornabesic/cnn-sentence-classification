Odlazak u Stubičke toplice, gdje su se kandidati RTL-ovog realityja 'Života na vagi' morali suočiti s novim izazovom, izazvao je suze već na samom putu. Naime, Gabrijela se jako boji vode pa je cijelo vrijeme plakala jer je znala da neće moći doprinijeti pobjedi svog tima. A nagrada je itekako vrijedna pobjede – naime, tim koji pobijedi, neće sudjelovati u eliminacijama, piše RTL.hr. Iako je Gabi bila u potpunom strahu, zahvaljujući podršci svog tima i trenerice Sanje, ipak je zadatak uspjela izvršiti. Za razliku od nje, Ante je poprilično olako shvatio zadatak i nije se previše trudio, što je izbacilo iz takta trenera Marija, koji je prokomentirao da bi ga najradije utopio. A u želji da njihov tim pobijedi, kandidati su igrali i prljavo. Ante je povlačio brod plavih, na što je Sanja „poludjela“, ali je Ante rekao da je to napravio jer je i Leo iz plavog tima igrao prljavo – naime, on je vukao Vedrana za ruku. Pobjednik izazova na kraju je bio crveni tim, a voditeljica Marijana Batinić Anti je poručila da bi ga zbog njegove nepoštene igre najradije udarila veslom. Marko je zaključio da je Ante razmaženo derište koje je naviklo da je uvijek po njegovom, ali da će se više sile ipak pobrinuti za njega. Svi kandidati su za nagradu dobili priliku gledati film, što je ujedno bila i proslava Gabinog 26. rođendana. Iako se nadala da će uživati u filmu, Gabi je dobila čestitku od svojih bližnjih, što ju je rasplakalo. Uživanje u slavlju crvenom timu je pokvario Mario, koji ih je pozvao na trening, a uvertira treningu je bilo „držanje lekcije“ o nekorektnom Antinom ponašanju. Ipak, kao vođa crvenog tima, Mario je obećao biti uz Antu u svim situacijama, no nije ga poštedio rigoroznog treninga. „Mislim da svi moraju ispaštati zbog mene, ipak smo tim i može se to svakome dogoditi“, zaključio je pomalo bahato Ante. Iako crveni tim nije u eliminacijama, ipak su se morali vagati. Krolo je izgubio samo 0,2 kg, dok je Ante uspio čak dobiti 1,6 kg, što je izazvalo lavinu negativnih komentara na njegov račun. Naime, Ante je jeo nedozvoljenu hranu, nije previše trenirao, ali je obećao da će do sljedećeg vaganja izgubiti šest kilograma. Kasnije je otkrio da je zapravo prije vaganja popio tri litre vode kako bi imao što više kilograma i kako bi na sljedećem vaganju zapravo imao drastičniju razliku u kilogramima. Plavi tim je dočekao novi sistem odlučivanja o kandidatu koji izlazi iz kuće. Ovoga puta moraju birati kojeg kandidata, od dva koji su ostvarili najslabiji rezultat, šalju van. Ana nije ostvarila dobar rezultat, što je rasplakalo Gabrijelu, koja je poručila da bi voljela da svi ostali ostanu u showu jer oni ionako mogu bolje od nje. Marko je dobio pola kilograma, što je značilo da će kandidati odlučivati između njega i Silvije, piše RTL.hr