Iskoristili smo lijepo vrijeme da se prošećemo centrom, samo nas dvoje – tata i kći. Kako sam prestao snimati seriju, imam više slobodnog vremena i želio sam ga provesti s Talijom, a i pustili smo mamu da se malo zasluženo odmori. Bilo je prekrasno, opuštajuće i uživali smo – rekao je glumac Matko Knešaurek, zvijezda serije “Zlatni dvori”, čija je zadnja klapa pala nedavno, a u kojoj je utjelovio glavni muški lik, Petra Begovca. – Napokon mogu biti tata i muž. Da nije bilo supruge, ne bih sve to ostvario. Ne govorim to zato što bih to trebao reći, nego to zaista mislim. Da nema nje, nitko ne bi mogao čuvati našu kćer, kao novopečeni otac sam se ne bih mogao nositi s Talijom i to iskreno priznajem. Ona je mala, živahna, ima svoje potrebe te treba mnogo ljubavi i pažnje. Bez Anice to sve ne bi bilo moguće – rekao je glumac.  Dodao je da se on i supruga zajedno brinu o kćeri, no znaju zamoliti baka-servis da uskoči i pomogne, kao što je to bilo i za vikend zbog Večernjakove ruže.  – Sad Anica i ja možemo malo biti sami, na miru, iskoristiti i nadoknaditi vrijeme što me ovih osam mjeseci nije bilo. Sretan sam što sam snimao seriju jer ljudi moraju od nečega živjeti, bila to dramska serija, predstava ili reklama, bio pravnik, liječnik, nebitno je. Raditi se mora – zaključio je.  >>Matko Knešaurek: Najsretniji sam tata i muž na svijetu >>Plakala sam i kad sam doznala da sam nominirana, a ovo je san!​ 