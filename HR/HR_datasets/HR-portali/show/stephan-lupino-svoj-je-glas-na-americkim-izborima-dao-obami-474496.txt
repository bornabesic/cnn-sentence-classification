U vrijeme dok je Sandy harao New Yorkom tamo se zatekao i naš proslavljeni fotograf Stephan Lupino. Ima dvojno državljanstvo i prebivalište u Velikoj Jabuci pa je otišao glasovati. – Bilo je prestrašno. Vjetar je lomio prozorska okna, bacao klima-uređaje. Voda, svježi kruh pa čak ni banane nisu se mogli kupiti. Otužno. Cijelu noć nitko nije izašao na ulicu, posvuda samo sirene i vatrogasna vozila – govori Lupino. Najstrašnije mu je bilo vidjeti iskre, zasljepljenja pri prekidima struje. New York je u tim trenucima, kaže, izgledao kataklizmično. Nije se, priča, preplašio jer se Sandy, tvrdi, može usporediti s jakim naletima bure u Zadru. Nekoliko dana potom izašao je na biralište i svoj glas dao Baracku Obami. – Mislim da je pravi demokrat, da dobro vodi državu, a ekonomska kriza je u cijelome svijetu. Siguran sam da će u novom mandatu Obama i to riješiti – tvrdi Lupino. Tijekom dva tjedna boravka u New Yorku za svibanj sljedeće godine dogovorio je i izložbu u prestižnoj galeriji Ralph Pucci u koju je, govori, teško upasti. Pregovarali su godinu i pol jer Lupino smatra da je bolje čekati pa upasti u pravu galeriju nego izlagati u manje respektabilnima. – Pet umjetnika svijeta imat će izložbu u isto vrijeme, i ja sam među njima. Imat ću svoju sobu u kojoj ću predstaviti pet glavnih radova: stolac, križ, skulpturu, fotografiju s okvirom i crtež s okvirom. Tragične posljedice Sandyja inspirirale su ga za nove radove pa se u Zagreb vratio sa skicama “Lovers”, “Virgin Lady with a child”, “Dancers” na temu apokaliptični tsunami za koje u Zagrebu već postoji zanimanje. 