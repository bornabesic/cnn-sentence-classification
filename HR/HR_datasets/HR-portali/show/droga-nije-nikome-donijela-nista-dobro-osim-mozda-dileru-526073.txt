Nisam još izliječen, borim se i dalje, a probao sam valjda sve droge, priznao je u četvrtak poslijepodne Goran Bare studentima zagrebačkog Filozofskog fakulteta.  Bare je sudjelovao na tribini 'Ovisnost i psiha' u organizaciji Hrvatskog bioetičkog društva. - Terapija, to ti je kao flaster. Ako ti curi krv, ti ga staviš i zalijepiš - rekao je Bare koji kaže da nije izliječen, ali je zaliječen. Konstantno mora koristiti terapiju kako se ne bi vratio drogi. - Kod mene je bio težak život. Imao sam teško djetinjstvo, a bile su tu i životne tragedije, depresija i ostalo - prepričavao je Bare uzroke svoje ovisnosti. Drogu ipak ne preporučuje drugima. - Ni jedna droga nije nikome donijela ništa dobro, osim možda dileru - zaključio je Bare sa šalom. Na pitanje što je za njega sada smisao života, frontmen Majki odgovara: 'Ne znam, terapija me održava na životu. Imam dijete i samo radi njega živim. Terapija mi donosi smirenost. Teških trenutaka, ipak, ima još uvijek'.