Rana nestaje, ožiljak ostaje, kaže Ava Karabatić. Nakon presude zadarskog suda na kojem su je osudili na šest mjeseci uvjetno zbog ucjene profesora Živka Nižića (73) završila je u bolnici. Umalo je pala u nesvijest jer je, kako kaže, anemična, pa je potražila pomoć liječnika. - Iscrpilo me ponovljeno suđenje. Nakon prvog prije šest godina dobila sam gastritis i čir na želucu. Nije mi nimalo lako biti u mojoj koži - objašnjava splitska manekenka. Ipak, ovih dana osmijeh na lice vratio joj je novi angažman. Danas na srpskoj televiziji počinje njezin talk show ‘S Avom o...’, a prva gošća joj je Eva Ras (76), s kojom se nedavno sukobila u jednoj emisiji. Novopečena spisateljica pohvalila se da je u 75 dana završila knjigu od 200 stranica ‘Ja, nomad’, zbog koje se našla na udaru kritike srpske glumice, književnice i slikarice, koja ju je optužila da nema pojma tko su nomadi. Ipak, strasti su se smirile pa će u talk showu, najavljuje Ava, pričati o svemu, pa i o Evinu skidanju u filmu. Glumica je nedavno izjavila da je ona među rijetkima koji su odbili Josipa Broza Tita. Pozvao ju je na Brijune nakon što ju je vidio golu u filmu ‘Ljubavni slučaj’, ali kako ga nije voljela, dobio je košaricu.