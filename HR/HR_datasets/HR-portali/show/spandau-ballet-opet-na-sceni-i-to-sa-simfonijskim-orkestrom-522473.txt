Tony Hadley, pjevač Spandau Balleta, najavio je tri specijalna koncerta na kojima će izvoditi isključivo pjesme svog benda i to uz pratnju simfonijskog orkestra kojim će dirigirati Anne Dudley. Pioniri novog romantizma, glazbenog i modnog pokreta popularnog osamdesetih godina prošlog stoljeća, Spandau Ballet u to su vrijeme redali hit za hitom, a među najpoznatijima su pjesme "Gold", "Only When You Leave", "Lifeline", epska "Through the Barricades" i dakako njihov planetarni broj jedan "True". Za vođu Spandau Balleta kažu da je jedan od najboljih pjevača na sceni, čiji je glas još uvijek jednako moćan kao u danima najveće slave prije četvrt stoljeća. Tri koncerta zakazana su za listopad, u Manchesteru, Birminghamu i Londonu, a svjetska turneja koja bi uključivala i nastup u Hrvatskoj zasad je tek pusta želja brojnih fanova. Orkestrom koji prati Hadleyja ravnat će hvaljena dirigentica Anne Dudley koja se proslavila nastupima uživo na kojima je sa simfonijskim orkestrom izvodila "Lexicon of Love", kompletni album još jednih legendi iz osamdesetih, grupe ABC.