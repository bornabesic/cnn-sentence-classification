Još manje od mjesec dana nas dijeli od dolaska na velike ekrane jedne od iščekivanijih ekranizacija neke video igre. Kako kolaju glasine, mogli bismo i dobiti film koji je istinski vjeran izvornom materijalu, pa bi trebao zadovoljiti ljubitelje ove franšize video igara. Uzevši u obzir da na filmu radi istinski prokušana filmska ekipa, što izvrsni glumci, što redatelj koji iza sebe ima isključivo odlična ostvarenja, možemo reći da imamo dojam da nas čeka prava filmska poslastica. A to je, kada se pogleda na što liče ekranizacije video igara, istinski rijetkost. Do sada smo o filmu uglavnom saznavali iz raznih videa, što kino, što televizijskih foršpana, a sada je pred nama po prvi put pravi isječak iz filma. Premda oni koji su igrali igre već znaju, valja objasniti situaciju za one koji nisu upoznati sa svijetom 'Assassin's Creeda'. Okosnica radnje jest stroj Animus, koji omogućava da korisnik otputuje u prošlost koristeći 'genetsko pamćenje' nekog svojeg pretka. Tako ćemo u filmu pratiti ubojicu (Michael Fassbender u filmu), Asasina, Calluma Lyncha, koji iskusi takvo putovanje u prošlost, sve do svojeg pretka Aguilara. Pogledajte video U glavnim ulogama pojavljuju se Michael Fassbender kao Callum Lynch odnosno ubojica Aguilar, Marion Cotillard u ulozi doktorice Sophie Rikkin, Jeremy Irons glumi Alana Rikkina dok je Brendan Gleeson preuzeo ulogu Josepha. U ostalim ulogama su Michael Kenneth Williams, Callum Turner te Ariane Labed kao Maria, ubojica iz prošlosti. Film režira Justin Kurzel ('The Snowtown Murders', 'Macbeth'), dok su za scenarij zaduženi Bill Collage, Adam Cooper i Michael Lesslie. U domaća kina 'Assassin’s Creed' stiže 29. prosinca u distribuciji Blitza. Tema: FILM 