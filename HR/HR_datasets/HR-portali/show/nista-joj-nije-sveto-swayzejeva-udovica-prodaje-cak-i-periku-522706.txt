Udovica Patricka Swayzeja, Lisa Niemi (60), prodaje periku koju je glumac želio nositi na snimanjima jer mu je zbog kemoterapije ispala kosa. Njegova nećakinja Danielle Swayze (32) kaže da je Niemi time dotaknula dno. Udovica je naljutila obitelj jer je najavila dražbu njegovih osobnih stvari. Danielle joj prijeti da će joj zagorčati život i naziva je pogrdnim imenima. - Rasprodaje sve što je značilo stricu kako bi dobila još više novca. Obiteljska imovina bi trebala ostati s obitelji. Koliko vam još novca treba - kaže ogorčena Danielle.  Patrick Swayze umro je 2009., u 58. godini, od raka gušterače, a Lisa je naslijedila cijelu imovinu, procijenjenu na 272 milijuna kuna. Tvrdi da obitelj nema razloga za ljutnju jer je sve što će dati na aukciju prvo ponudila njima. Tvrdi da nitko iz obitelji nije želio Patrickove stvari. - To je samo jedna u nizu njezinih laži. Od stričeve smrti prošlo je gotovo osam godina, a nitko nas od njezinih nije ni pokušao kontaktirati - rekla je Danielle i udovici poručila neka prestane lagati.  Lisa i Patrick u braku su bili od 1975. godine. Glumčevi prijatelji nakon njegove smrti optuživali su udovicu da ga je varala s muškarcima i ženama, tukla ga i vrijeđala. Nakon što je obolio, kontrolirala je posjete. Obitelj želi spriječiti Niemi da na dražbu ponudi 234 uspomene na Swayzeja. Uz nagrade, kostime i stvari iz filmova u kojima je glumio, tu su motocikl Harley Davidson, automobil DeLorean, kožna jakna iz “Prljavog plesa” te košulja iz filma 'Duh'. 