Iako je izgledalo kao da će 'Odred otpisanih' biti film koji će pomoći Warner Bros.-u da vrati svoju franšizu o DC-ovim superjunacima na pravi put, stvari se baš i nisu odvile prema njihovom planu. Relativno razočaravajuće iskustvo koje nam je donio 'Batman v Superman: Zora pravednika' bilo je još i fenomenalno naspram onoga koje smo dobili gledanjem 'Odreda otpisanih'. Premda su prvotni kadrovi iz filma bili prekrasni, a cijela priča vezana za Jokera i Harley Quinn je bila istinski ugodna, na kraju je u filmu od toga ostalo samo deset minuta, što su i autori sa stranice Screen Junkies prepoznali u svojem videu. Uz to, posve dobro su primijetili da je Jared Leto jedan od lošijih Jokera koje smo ikad vidjeli. Pogledajte i uvjerite se. Uistinu, ako je supernegativac kojeg možemo opisati kao 'pijanca s bumerangom' jedna od jačih točaka filma, moramo se i upitati koliko je film dobar? Dodamo li tome nevjerojatno monotonog glavnog negativca, tj. negativku, njenu armiju jednolikih stvorova, bezličnu radnju i generalno nezanimljive likove, stvarno nam i bude jasno zašto film nije bolje prošao u kinima. Doduše, kako djelo nije u potpunosti propalo te je zaradilo dovoljno novca da povrati uloženo i još donese novca u kofere Warner Bros.-a, posve smo sigurni da nas franšiza koju WB želi pokrenuti neće samo tako napustiti. Tema: FILM 