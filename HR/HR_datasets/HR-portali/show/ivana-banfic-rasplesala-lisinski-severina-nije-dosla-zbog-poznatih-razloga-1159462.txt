Velikim koncertom u KD Vatroslava Lisinskog Ivana Banfić proslavila je 25 godina karijere. Pjevačica je među onima koji su početkom devedesetih bili predvodnici dance scene, pa je dio programa bio rasplesan, uz nekoliko odličnih koreografija. Iako je imala problema s glasnicama, što se moglo i primijetiti na nekim pjesmama, Ivana je odlično odradila koncert te podsjetila na mnoge hitove koje je imala tijekom zadnjih 20 godina. Koncert je otvorila pjesmom "Otisak prsta", s kojom je i pobijedila na Hrvatskom radijskom festivalu, a onda su se zaredale dobro poznate pjesme poput "Nedodirljiva", "Pjevam danju, pjevam noću", "Žena devedesetih", "Lav u srcu", "Imam te"... Ivani su se na sceni pridružili i brojni gosti – plesači i plesačice plesnog centra Tala i Plesnog kluba TT, na čelu s poznatim Ivaninim suradnikom Tomislavom Tržanom, koji su neumorno plesali tijekom cijelog koncerta. Na popularnoj "Šumici" u jednom se trenutku na pozornici našlo gotovo 200 ljudi. Svoj doprinos dali su i gospel zbor Sunce te zbor Cajklapa. Iako su kao glazbeni gosti bili najavljeni Toni Cetinski i Severina, oboje su izostali. – Toni ima virozu pa se ispričao, a o Severininim razlozima ovih ste dana mogli čitati u medijima – rekla je Ivana Banfić te tako indirektno i potvrdila kako je jedna od najvećih pop-zvijezda na ovim prostorima ponovno trudna. Pjevali su, međutim, Bruno Banfić, Igor Drvenkar, Nikola Marjanović, Leo te Dino Merlin koji je doputovao iz Göteborga samo kako bi s Ivanom otpjevao veliki hit "Godinama", a odmah nakon nastupa produžio je za Sarajevo. Legendarni glazbenik tako je, osim pjevačkih, još jednom pokazao i ljudske kvalitete. >>Ivana Banfić otvoreno: Požalila sam što sam stavila silikone 