Neda Ukraden predana je glazbenoj karijeri već četrdeset godina, a jednako je posvećena i svojoj obitelji i prijateljima koje, kad god uhvati vremena, voli počastiti svojim specijalitetima.  Prošlog tjedna je Neda tako u svom domu ugostila Gorana Bregovića koji je u Areni Beograd održao koncert sa svojim bendom Bijelo dugme. Kako su pripreme sa starom postavom benda bile duge i probe su trajale dugo u noć, Neda je svom prijatelju pripremila večeru, a na meniju su bile njezine čuvene sarme. Brega je Nedi uzvratio pozivom na koncert Bijelog dugmeta na kojem je pjevačica, kako sama kaže, osjetila dio Sarajeva i onih divnih dana dok je tamo živjela. Pjevačica zadnjih mjeseci intenzivno radi i nastupa i zadnji koncert je imala u Nedelišću pred četiri tisuće obožavatelja. – Veliko je zadovoljstvo pjevati publici koja s podjednakim žarom pjeva i "Došlo doba da se rastajemo" iz 1986., kao i moje najnovije hitove iz 2016. Međimurci su zaista fenomenalna publika, kao što videa pokazuju – vole i stare, ali i nove moje pjesme! –  zadovoljno kaže Neda.   Godina koja nam se bliži kraju Neda će pamtiti po uspjehu novog albuma "Terapija", a završit će je turnejom po dalekoj Australiji gdje 23.12. nastupa u Perthu, dan poslije u Melbourneu i 31. prosinca je u Sydneyju.