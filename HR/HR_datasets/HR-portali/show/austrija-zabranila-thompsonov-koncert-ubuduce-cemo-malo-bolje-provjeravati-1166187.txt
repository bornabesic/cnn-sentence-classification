Uprava grada Kremsmünstera u Gornjoj Austriji zabranila je danas nastup hrvatskom glazbeniku Marku Perkoviću Thompsonu koji je trebao biti održan u subotu u lokalnoj sportskoj dvorani, javljaju austrijski mediji. "Mi smo organizatora koncerta obavijestili da gradska dvorana više ne stoji na raspolaganju. Žao mi je da je do ovog došlo. Ja sam protiv svake vrste ekstremizma. Ubuduće ćemo malo bolje provjeravati komu izdajemo dvoranu", rekao je gradonačelnik Kremsmünstera Gerhard Obernberger iz Austrijske narodne stranke (ÖVP). Rekao je da nakon najnovijih saznanja o ideološkoj pozadini koncerta više "ne može jamčiti javni red i mir". Kako javlja dnevnik Oberösterreichische Nachrichten (OÖN) uprava grada je i u kontaktu s Austrijskim uredom za zaštitu ustavnog poretka. Gradonačelnik Kremsmünstera se opravdava činjenicom da kod sklapanja ugovora o najmu gradske dvorane nije moglo biti jasno da se radi o manifestaciji desno-ekstremne ideologije nego da je priredba bila najavljena kao "Hrvatska večer". Prije toga su predstavnici stranaka Zeleni, Socijaldemokratske stranke Austrije te razne inicijative koje se bore protiv desnog ekstremizma zatražile zabranu koncerta. "Kada se već unaprijed zna da jedna ovakva manifestacija služi tomu da jednu grupu ljudi u Austriji huška protiv druge, tada tu manifestaciju treba zabraniti", rekao je parlamentarni zastupnik Zelenih Kai Oellinger a kako prenosi agencija APA. On je ukazao na to da je Thompsonu već jednom, 2008. bio zabranjen nastup u Koruškoj ali i Njemačkoj, Nizozemskoj i Švicarskoj. Predsjednica ogranka Socijaldemokratske stranke Austrije za Gornju Austriju Bettina Stadlbauer rekla je da u Gornjoj Austriji ne smije biti mjesta za "desno radikalne nastupe". Povjerenik za integraciju savezne pokrajine Gornja Austrija Rudi Anschober je također pozdravio zabranu koncerta. "Dug je bio put za useljenike iz bivše Jugoslavije ka suživotu u Austriji. Danas to funkcionira dobro. I zato ne smijemo dopustiti da se to dovede u pitanje huškanjem koje dolazi izvana", rekao je Anschober. 