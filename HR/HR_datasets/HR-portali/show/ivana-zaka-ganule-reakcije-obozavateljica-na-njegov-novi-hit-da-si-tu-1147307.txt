Znam sve njegove pjesme napamet, a svaku novu koju napiše još je bolja od prethodne, nahvalila je pjevača Ivana Zaka (37) njegova obožavateljica Helena (14). Jaskanski kantautor družio se s fanovima uoči koncerta u zagrebačkoj Areni 11. veljače. Neki među obožavateljima poželjeli su se fotografirati s Ivanom, neki su ga “žicali” autogram, a najsretnije među njima Zak je počastio darovima. - Moje prijateljice dobro znaju koliko sam luda za njim. Osim što prekrasno pjeva, Ivan mi je i jako zgodan. Stoga sam frendice počastila kartama i veselimo se izlasku za pamćenje - rekla je Laura (17) iz Zagreba. Pjevača su ganule reakcije obožavateljica na njegov novi hit “Da si tu”. - Opet nas je uspio raznježiti novom baladom koju ćemo iz petnih žila pjevati u Areni - rekle su obožavateljice. Zak odrađuje posljednje pripreme za najvažniji koncert u dosadašnjoj karijeri pa mu nije teško ni noćima uvježbavati svoje pjesme u pratnji orkestra od 26 članova. - Jedva čekam stati na pozornicu i zapjevati s fanovima - rekao je pjevač.   