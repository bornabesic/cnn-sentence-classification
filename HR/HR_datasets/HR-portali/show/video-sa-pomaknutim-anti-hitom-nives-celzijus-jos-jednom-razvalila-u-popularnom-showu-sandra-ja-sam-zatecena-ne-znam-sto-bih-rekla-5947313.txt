Još jedan sjajan nastup osigurala je Nives Celzijus, a ovoga puta pobjedu je odnijela s minimalno protetike i nastupom u kostimu lisice s pjesmom ''The Fox'' norveškog dua Ylvis, piše Slobodna Dalmacija. - Jako si se dobro pronašla. Ovo je po meni bilo jako teško i svi komplimenti s moje strane! - poručila joj je pridružena članica žirija, Zorica Kondža, dok je Sandru ostavila bez teksta: - Ja sam zatečena, ne znam što bih rekla. Sjajno, bez teksta sam!   Drugo mjesto na bodovnoj tablici pripalo je Ivani Mišerić koja je utjelovila Sašu Lošića iz Plavog orkestra i održala mini koncert s pjesmama ''Bolje biti pijan nego star'' i ''Ako su to samo bile laži''. Stasom i glasom Bojan Jambrošić vrlo se uspješno transformirao u pridruženu članicu žirija, Zoricu Kondžu.   Kao prvo moram reći da ti nisi normalan, kako možeš ovako pjevati? - priupitala ga je Zorica koju je Bojanova transformacija u njezin lik oduševila - ja sam još u šoku. Puno mojih kolegica koje pjevaju ovu pjesmu, teško im je, ovo je koliko sam čula, samo pola tona niže i što reći? Ti si muško koji pjeva samo pola tona niže od originala i svaka ti čast! Moram pohvaliti i masku, ali moram pohvaliti i pozadinu, sve za pet! Jacoba Millera iz sastava Inner Circle s pjesmom ''Sweat'' utjelovio je Dalibor Petko i oduševio nastupom da mu je Zorica Kondža sugerirala da ubuduće samo reggae pjeva. Mia Anočić Valentić imala je zahtjevan zadatak - stasom utjeloviti Kevina Bacona, a glasom Kennyja Logginsa s hitom Footloose iz istoimenog filma.   Stevena Tylera iz grupe Aerosmith vješto je dočarao Mario Roth nastupom s pjesmom ''I Don't Want To Miss A Thing''. Daniela Bilića dopao je hologramski nastup i to s grupom Roxette. Hologramskim prikazom vidjeli smo ga u liku Marie Fredriksson, dok je uživo nastupio kao Per Gessle, a otpjevao je njihov hit ''The Look''.   Na posljednjem mjestu u osmoj epizodi našla se Ana Gruica koju smo imali priliku vidjeti kao Miroslava Škoru. Ana, bome si me iznenadila. Ovo ti je zbilja leglo! - poručio joj je Tomo dok je Zorica zaključila: Točno si to napravila kao i on! Malo ti je bilo nisko, ali nije ti bilo problematično! U Nivesino ime Nova TV će donirati iznos od 10 tisuća kuna Udruzi cerebralne i dječje paralize doline Neretve Leptirići iz Ploča.