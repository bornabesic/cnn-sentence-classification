Drugu Večernjakovu ružu za glazbenika godine zaslužili su Luka Šulić i Stjepan Hauser iz 2Cellosa. Još malo i bit će to pravi buket. A koliko im nagrada znači, tko će je čuvati i kakvi su planovi glazbenog dvojca za budućnost, otkrio nam je Stjepan Hauser. Koliko vam znače nagrade? – Uvijek ti je drago kad dobiješ nagradu, posebno ako ti je to neki poticaj za raditi dalje. Mislim, mi imamo poticaje bez obzira na nagrade. Muzika nam je najveći poticaj da stvaramo, da radimo za naše fanove. Drago nam je da smo i dalje zanimljivi ljudima, nakon svog onog hypea koji se dogodio na početku i dalje smo zanimljivi, to je zapravo pravi uspjeh. Kad te i dalje ljudi vole i slušaju – kaže. A sada kada imaju dvije Ruže svaki može imati svoju? – Da, dobro da ste me podsjetili, moram Luki dati ovu Ružu. Ona prva već je kod mene. Kratko ste bili u Hrvatskoj, kad nastavljate turneju? Krećemo opet za tjedan dana u svijet, neće nas dugo biti. Moram priznati da je to naporno, svaki tjedan buditi se u drugom gradu. Uglavnom ne znamo gdje smo se probudili. Pa nam netko kaže prije koncerta gdje smo, čisto da znamo koju ćemo publiku pozdraviti i da možemo, na primjer, reći “Good evening, Detroit”, a ne Las Vegas... Sva sreća, nije nam se još dogodilo da pogriješimo. >> Zagrebački HNK ‘pucao’ je po šavovima  >> Pogledajte tko je sve uživao na Večernjakovoj ruži