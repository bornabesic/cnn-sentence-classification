Ivan Pažanin, šarmantni chef i zvijezda kulinarskog showa "Tri, dva, jedan – kuhaj" ima novu dnevnu rutinu! Otkako je početkom siječnja svoj rodni Split zamijenio Zagrebom, u potpunosti mu se promijenio i način na koji provodi hladne dane u metropoli. I dok je u Dalmaciji uživao u suncu, morskom zraku i užurbanom tempu rada u kuhinji jednog restorana, sada cijele dane provodi na setu. Ivan Pažanin već tjednima dijeli savjete i ocjenjuje jela kandidata koji se natječu za pobjedu u četvrtoj sezoni RTL-ovog kulinarskog showa. Njegov radni dan započinje već oko 8 ujutro kada stiže na set showa u zagrebački Jadran film. S obzirom da za Ivana jutro ne može proći bez barem jedne šalice kave, umjesto da je ispije na splitskoj rivi, donosi kolega Tomislav Špiček. Potom svaki put uslijedi partija ćakule članova žirija koja se nerijetko okrene na šalu. Ivan ne krije da ne voli zimu, te da mu je u Zagrebu vječito hladno. Stoga se više nitko na setu ne čudi kada tik pored Ivana ugleda i – grijalicu! Gdje god je Ivan, tamo je i mali crni pokretni radijator. Prije početka snimanja neizostavan je i posjet šminkerima i frizerima koji se brinu o Ivanovoj kosi i bradi, sada već njegovom zaštitnom znaku zbog kojih ga mnogi uspoređuju s Ragnarom iz popularne serije „Vikinzi“. Snimanje nove epizode svakako je najbolji dio dana, što za natjecatelje, što za žiri koji kuša, komentira i ocjenjuje njihova jela. Ponekad se dogodi da kandidati skuhaju jelo koje toliko oduševi Ivana, da ga on s guštom 'ukrade' i pojede za vrijeme ručka. Snimanje može potrajati i do 10 sati u jednom danu, no za Ivana sve brzo prođe u zabavnom društvu Tomislava Špičeka i dviju dama, Željke Klemenčić i Doris Pinčić Rogoznica. Najviše smijeha,šala i podvala se dogodi onda kada kamere ne snimaju. 