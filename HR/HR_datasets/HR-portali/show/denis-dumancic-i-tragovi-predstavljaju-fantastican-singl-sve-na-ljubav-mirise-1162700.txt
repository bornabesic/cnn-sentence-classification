Tragovi, mladi sastav iz Koprivnice, nakon dvije godine marljivog rada i suradnje s Denisom Dumančićem napokon predstavljaju svoj prvi singl - 'Sve na ljubav miriše'. Glazbu za njihov prvi singl potpisuje Denis Dumančić, tekst Nenad Ninčević, aranžman Igor Ivanović i Denis Dumančić, a produkciju Igor Ivanović – deciBel studio. Spot za pjesmu sniman je u koprivničkom Domu mladih na čijem snimanju su prisustvovali i obožavatelji ovog benda, dok su preostali kadrovi snimani na atraktivnim lokacijama u Austriji u Grazu te u Zagrebu. Pjesmu je snimao, režirao i montirao Dario Lepoglavec, dok su za scenarij zaslužni Dario Horvatić kao i Denis Dumančić. U spotu su glumile Dijana Lukunić i Zorica Dumančić.   Kroz spot pratimo dvije ljubavne priče – mladog para koji otkriva čari prve prave ljubavi i skladnog bračnog para koji je dokaz da ljubav s godinama samo raste i jača. - Kada smo razmišljali koju glumicu ćemo angažirati da glumi moju suprugu, pomislio sam – zašto bismo glumili ljubav kada možemo prikazati onu pravu. I tako smo odlučili angažirati moju suprugu što se pokazalo kao pun pogodak – rekao je Denis Dumančić. Dečki iz benda su jako zadovoljni ovom suradnjom. - Naš prvi singl 'Sve na ljubav miriše' početak je glazbene suradnje s Denisom Dumančićem. Riječ je o veseloj pop pjesmi te smo uvjereni da će ju publika dobro prihvatiti. Odlično smo se zabavili na snimanju video spota u čijem su nastajanju sudjelovali i naši brojni fanovi. 'Sve na ljubav miriše' singl je s kojim se predstavljamo širem radijskom slušateljstvu, a ove godine planiramo još mnogo iznenađenja - od koncertnih nastupa do novih studijskih snimaka - poručuju Tragovi. Riječ je o peteročlanom sastavu kojeg čine Mihael Bogčev (vokal), Dejan Petričević (solo gitara/back vokal), Dario Horvatić (bas/back vokal), Dominik Šikulec (klavijature/back vokal) i Kristijan Petrikovski (bubnjevi). Dečki su na sceni tek dvije godine, a godišnje odrade stotinjak nastupa uživo. Tragove možete pratiti na društvenim mrežama: FACEBOOK INSTAGRAM 