Ovogodišnja dodjela nagrade Oscar još se nije niti dogodila, a natjecanje za narednu godinu već je krenulo. Dio godine koji je tradicionalno povezan s 'lovom na zlatni kip', studeni i prosinac, očigledno više neće biti jedini dio godine kada je meta Oscar. Lovac u pitanju, odnosno redatelj koji je krenuo u akciju je Darren Aronofsky, koji je već u nekoliko navrata bio na domak Oscara, no svaki mu je put izmakao. Film kojim pokušava doseći nagradu 2018. godine jest film 'mother!' s oskarovkom Jennifer Lawrence u glavnoj ulozi. Osim Lawrence se u filmu pojavljuju i Michelle Pfeiffer, Javier Bardem, Domhnall Gleeson kao i Ed Harris. Film bi se trebao u kinima pojaviti tijekom listopada, vjerojatno tako da bi mogao nastupiti na raznim festivalima koji se tada odvijaju, kao što su oni u Torontu, Tellurideu u Coloradu i Veneciji. Iako film tek onda stiže u kina, već sada je krenula kampanja za film, pa se tako može saznati da je u pitanju djelo u kojem pratimo par čiji odnos bude stavljen na kušnju kada im se u domu pojave nepozvani gosti. Aronofsky će tim filmom pokušati opet doseći Oscara, koji mu je izmakao iz ruku za filmove 'Rekvijem za snove', 'Crni labud' (za kojeg je Natalie Portman osvojila statuu), kao i za hvaljeni film 'Hrvač', koji je vrlo uspješno ponovno stavio Mickeyja Rourkea u fokus filmaša. Da podsjetimo, ovogodišnja se dodjela odvija u nedjelju, 26. veljače, a moći ćete ju pratiti i putem naše stranice. Tema: Oscar 2017. 