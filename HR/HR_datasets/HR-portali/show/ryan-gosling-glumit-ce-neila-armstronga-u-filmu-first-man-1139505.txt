Kanadski glumac Ryan Gosling utjelovit će Neila Armstronga, prvoga čovjeka na Mjesecu u filmu "First Man" za koji režiju potpisuje Damine Chazelle, a scenarij Josh Singer, piše Variety.  Film se temelji na Armstrongovoj biografiji "First Man: A Life of Neil A. Armstrong" koju je 2005. objavio NASA-in povjesničar James Hansen.  Radnja filma usredotočit će se na razdoblje od 1961. do 1969., osobito na prvu misiju na Mjesec i pripreme misije Apollo 11. Variety doznaje da je dogovor sklopljen i da će se film početi snimati početkom 2017.  Clint Eastwood i Warmer Bros otkupili su filmska prava na knjigu dvije godine prije njezina objavljivanja, a Eastwood je trebao režirati i producirati film, no projekt je propao. Nakon uspjeha filma "Whiplash" krajem 2014. počela su nagađanja o tomu da je Chazelle u pregovorima za preuzimanje prava.  Ovo će biti druga suradnja Goslinga i Chazellea nakon mjuzikla "La La Land". 