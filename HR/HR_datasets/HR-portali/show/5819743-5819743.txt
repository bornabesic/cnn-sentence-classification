Bojana Jambrošića dopao je najveći izazov ove sezone jer mu je gljiva podarila čak dvije transformacije. Tako smo ga zahvaljujući hologramskom prikazu vidjeli i kao Doris Dragović i Jacquesa Houdeka s pjesmom ''Ima nešto u tome''.  Maestralnom izvedbom Bojan je oduševio i uz pohvale žirija odnio zavidnu pobjedu. Nova TV   - Kad sam ga vidio kako izlazi pomislio sam: 'majku mu, ljepši je od mene, ne može!'. Nemam riječi! Teško mi je komentirati kako je pjevao Jacquesa, neobično mi je to, kao da sam cijelo vrijeme gledao sebe. Bilo je jako dobro, a Doris me raspametila. Ne mogu vjerovati kako ju je 'skinuo u dlaku'! Nevjerojatno! - bio je oduševljen Houdek, nedjeljni gost u žiriju. U jednom dahu Jambrošića je gledala i Sandra Bagarić. - Ovo je bilo bez mane, geste, način na koji si izgovarao tekst... A tek ova fascinantna tehnologija! Ja ovo nisam vidjela niti na jednoj televiziji - komentirala je, a Goran Navojec je dodao kako je holograme viđao samo u 'Zvjezdanim stazama' i 'Ratovima zvijezda'. - Sada vidimo da je budućnost ovdje i zahvaljujem ti se na tom kvantnom skoku! Čestitam ti, stvarno je bilo predivno, pjevački i glumački te na svaki mogući način - rekao je Navojec. Nova TV   Sjajnu izvedbu imala je i Mia Anočić Valentić u liku Fergie iz benda Black Eyed Peas. - Prava si mala tempirana bomba, džepna Venera. Puna si talenata. Nije lako uz ovakvu koreografiju pjevati i upamtiti sav taj tekst. Postala si labud poslije svih onih muških uloga - rekla joj je Sandra. Nova TV   Nives Celzijus još jedanput iznenadila je neprepoznatljivom transformacijom i odličnom izvedbom, a utjelovila je Zvonka Bogdana s pjesmom ''Moja mala nema mane''. Tomu in der Mühlena najviše je zaintrigirala njezina maska, a Houdek je u čudu izjavio: 'nemam riječi, evo, sram me bilo, stvarno nisam ovo očekivao od tebe! Pjevati Zvonka Bogdana je nemoguća misija za ženu poput tebe koja ima glas negdje gore visoko. Međutim, čak je i to bilo dobro! Baš sam se vrlo ugodno iznenadio'. Mario Roth otvorio je emisiju kao Axl Rose, frontman rock benda Guns N' Roses i s pjesmom ''Paradise City'' zapalio publiku. - Uvijek sam sretan kad rock'n'roll dođe na tvoje lice. Fantastičan si, nasmiješen i imaš tu energiju, a ovo ti je leglo fantastično - komentirao je Tomo, dok je Goran zaključio kako mu se njegov nastup nije svidio samo zato što smatra kako on osobno to nikada ne bi mogao izvesti. Anu Gruicu gledali smo kao Katy Perry s vrckavom pjesmom 'Last Friday Night', čiji je spot splitska glumica vjerno dočarala. - Napokon si se opustila i dobro zabavljala - pohvalio ju je in der Mühlen. Daniel Bilić transformirao se u kolegicu Nives Celzijus i pjesmom 'Karanfili' do suza nasmijao žiri i publiku, a Dalibor Petko je kao Mladen Bodalec iz Prljavog kazališta donio sjajnu atmosferu s hitom 'Ne zovi mama doktora'.  Nakon nastupa Sandra je zaželjela vidjeti ga kao Celine Dion, dok mu je Houdek savjetovao da razmisli o fudbalerki. - Čini mi se kao da je ova emisija rađena zbog tebe i još nekih ljudi, koji imaju talente i skrivaju se svih ovih godina. Vrlo ozbiljno si shvatio svoj zadatak, nije bilo nimalo karikaturno - zaključio je gostujući član žirija. S pjesmom 'Disco' francuskog dvojca Ottawan na posljednjem mjestu na tablici našla se Ivana Mišerić. - Ova maska ti je fantastično legla. Uživala si i bila opuštena do kraja - izjavio je Tomo, a Goran je zaključio kako je bila na visini zadatka te predivno 'plahutala' po sceni. Iduća epizoda donosi nam još jedan duet i hologram, a Olivera Dragojevića i Borisa Dvornika utjelovit će Ana Gruica. Jambrošić će postati Nina Badrić, Daniel Bilić Will Smith, a Nives Celzijus Olivia Newton John. Dalibor Petko transformirat će se u članicu benda Las Ketchup, dok će Ivana Mišerić ući u lik pjevača New Kids On The Blocka. Mia Anočić Valentić postaje Ljiljana Nikolovska iz Magazina, a Mario Roth otpjevat će hit Gipsy Kingsa.