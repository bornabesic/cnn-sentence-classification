Pjesma koja je zadnjih dana naišla na veliko zanimanje fanova i medija napokon je vani! Ljubav prema svom prvom automobilu Mile je pretočio u riječi i nastao je „Reno 4“. Reno 4 je uglancan, tank napunjen do vrha i kreće put radio postaja - objavio je Mile Kekin na svojoj službenoj Facebook stranici. Autobiografsku pjesmu za koju sam potpisuje glazbu i tekst, Mile opisuje kao pjesmu o njegovim prvim studentskim danima, prvoj ljubavi, prvom CD-u Hladnog piva i naravno, o prvom autu koji je bio samo njegov. - Prvih par stihova napisao sam i snimio prije desetak godina. Pjesma je stajala na ledu dok ponovno nisam kupio baterije za diktafon, a čim sam je ponovno čuo znao sam da je to moja priča; autobiografija i tekst posložili su se sami od sebe - rekao je Mile Kekin. „Reno 4“ prvi je singl koji Mile Kekin planira objaviti na svom solo albumu koji bi trebao izaći krajem ove godine, a cijeli album razlikovat će se od svega što je do sada radio. Kako sam kaže, bit će to posveta njegovim uzorima; Dylanu, Springsteenu, Waitsu i drugim pjesničkim velikanima koji su na neki način obilježili njegov glazbeni put. - Tematski će to biti moja intimna priča, bit će to pjesme o meni, a ne toliko o svijetu oko mene - zaključio je Mile.