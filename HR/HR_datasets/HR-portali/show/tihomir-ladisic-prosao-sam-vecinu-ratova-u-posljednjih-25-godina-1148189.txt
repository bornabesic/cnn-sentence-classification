Više od 20 godina o najnovijim vijestima izvještava Tihomir Ladišić, direktor vijesti i programa televizije N1. Zahvaljujući predanom radu, upornosti i odličnim kolegama, gledanost te televizije od njegova dolaska porasla je četverostruko, te ne čudi njegova nominacija za Večernjakovu ružu u kategoriji TV osoba godine. Koliko vam znači nominacija za Večernjakovu ružu? Puno, prije svega zbog svih nas na N1. Riječ je o nominaciji koja je svojom tradicijom postala svojevrsni hrvatski pandan nagrade Emmy u kategoriji televizijske i radijske produkcije. Iza te nominacije stoje, među ostalima, i ugledna imena u televizijskom poslu kao što su Miroslav Lilić i Vojo Šiljak. I konačno, za mene najvažnija činjenica: N1 je ovom nominacijom prvi put ove godine kao kabelski program ravnopravno u konkurenciji za najprestižniju nagradu uz nacionalne televizijske programe. Koga ćete povesti u HNK 31. ožujka na dodjelu nagrada? Ovisi o tome koliko ćemo mjesta dobiti, ali bih volio biti uz ljude koji stoje iza uspjeha N1, a to su Nera Valentić, izvršna producentica programa; Nataša Božić, urednica TNT-a, trosatnoga nedjeljnog premium političkog magazina; Tomislava Sila, urednica web portala N1info; Petar Štefanić, urednik “Pressinga”; i Katarina Brečić, zaštitno lice N1 reportera. Ma, zapravo, volio bih povesti sve vrijedne i pametne ljude koje N1 ima. Jesu li nagrade poticaj za još bolji rad? Nagrade su važne, ali za mene su prije svega važni rezultati gledanosti, citiranosti i snage, koje mediji danas trebaju više nego ikada. Mislim da su upravo mediji ključni korektiv političkog života u Hrvatskoj; bez uloge medija, možda bismo i danas preslagali Vladu Tihomira Oreškovića, a mnoge mračne korupcijske i političke afere nikada ne bi bile otkrivene. Od vašeg dolaska na N1 gledanost je porasla četverostruko, kako vam je to pošlo za rukom? Upornim radom, s vrijednom uredničkom i novinarskom ekipom. Ipak, najvažnija u svemu i ključna riječ jest sloboda. N1 nije ni pod kakvim pritiskom. Ni vlasničkim, ni političkim, ni oglašivačkim. Koji vam je najzanimljiviji dio novinarskog posla? Prošao sam sve što se u ovom poslu može proći. Bio sam dio jedne od najboljih generacija na HRT-u, od koje većine, nažalost, ondje više nema. Radio sam kao ratni reporter i prošao većinu ratova u posljednjih 25 godina. Tri godine radio sam i živio u Bagdadu, kao producent i novinar za jednu od najvećih svjetskih news redakcija. N1 je za mene stvaranje novog svijeta, hod putem kojim još nitko u Hrvatskoj nije hodao, pa nema traga koji možete slijediti u pijesku ili snijegu: stvaranje 24-satnog news televizijskog programa. Novinarstvo se često navodi kao jedno od najstresnijih zanimanja. Kako se nosite s tim stresom? Ne razmišljam o tome, ustajem svaki dan u pet ujutro, u osam sam u studiju, borim se sa svojom ekipom svaki dan i veselim se svakom novom uspjehu. U čemu najviše uživate kada niste u redakciji? To je u ovom trenutku toliko malen dio mojeg života da mi uživanje znači druženje s ljudima koje volim, slušanje vinila, glazba i trčanje... Volite putovanja izvan uobičajenih turističkih ruta, gdje ste posljednje bili? Posljednja ruta izvan uobičajene bio je ulični bar u New Yorku i druženje s Charliejem Sheenom. Želim posjetiti i jedno od posljednjih pojilišta divljih životinja na jezeru u Južnoafričkoj Republici, na kojem na brodu živi snimatelj s kojim sam radio u Bagdadu. Obećao sam mu da ću ga posjetiti preživimo li Falluju, tog ljetnog dana 2008. godine. >>Stigao je i taj trenutak, otvaramo glasovanje za Večernjakovu ružu >>Otkrivamo nominacije za Večernjakovu ružu: Odabrano 35 najboljih u sedam kategorija 