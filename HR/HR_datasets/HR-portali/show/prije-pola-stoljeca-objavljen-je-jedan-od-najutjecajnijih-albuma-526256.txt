Prošlo je 50 godina od kada su The Beatles - John Lennon, Paul McCartney, George Harrison i Ringo Starr oduševili svijet objavom umjetničkog dijela u obliku albuma 'Sgt. Pepper’s Lonely Hearts Club Band'. Izdanje je to koje slovi za najutjecajniji album pop i rock glazbe, a koje se svojevremeno našlo na prvom mjestu glazbenih ljestvica diljem svijeta.  Po objavi 1967. godine, album 'Sgt. Pepper’s Lonely Hearts Club Band' proveo je 148 tjedana na britanskoj top ljestvici albuma, od čega 27 tjedana kao broj 1. Na američkoj Top 200 ljestvici s druge strane, izdanje je provelo 88 tjedana, od čega 15 tjedana na prvom mjestu. Svevremensko izdanje The Beatlesa nagrađeno je s četiri Grammyja, uključujući i onaj u kategoriji Album of the Year te je ostao jedan od najprodavanijih albuma svih vremena.  Album je objavljen 1. lipnja 1967., a Jimi Hendrix odsvirao je naslovnu pjesmu s albuma samo tri dana kasnije na koncertu u londonskom Saville Theateru. Među publikom je bio i Paul McCartney koji i danas priznaje kako mu je ta Hendrixova gesta jedno od najvažnijih priznanja u životu.  Za pjesme s ovog albuma, Lennon i McCartney inspiraciju su, između ostalog, crpili iz novinskih članaka („She's leaving home“, 'A day in the life'), dječjeg crteža ('Lucy in the sky with diamonds'), postera iz antikvarijata ('Being for the benefit of Mr. Kite') te reklame za kukuruzne pahuljice ('Good morning, good morning').  Umjetnik Peter Blake autor je legendarne naslovnice albuma koja je s vremenom postala jedan od najcitiranijih artefakata popularne kulture. Na njoj se nalaze brojne poznate osobe i uzori Beatlesa, a dosad su je parodirali mnogi – od Franka Zappe preko Ratova Zvijezda do Simpsona. Na snimanje albuma potrošeno je više od 700 studijskih sati i oko 25 tisuća funti što je za to vrijeme bila ogromna svota. Za ilustraciju, prvi album „Please please me“, Beatlesi su snimili tijekom 12-satnog sessiona u jednom danu, za iznos od oko 400 funti.  Dva najavna singla koja se nisu našli na albumu, 'Penny Lane' i 'Strawberry Fields Forever', prve su pjesme Beatlesa koje nisu dospjele na prvo mjesto britanske top ljestvice. No, album je svejedno postao najprodavanije izdanje te godine.  Lennonova ideja bila je da se album zaključi zvukom kojeg će jedino čuti psi – riječ je o tonu frekvencije 15 kilohertza, odmah nakon završetka posljednje skladbe 'A day in the life'.  Album je snimljen pod utjecajem 'Pet sounds' Beach Boysa, a u susjednom studiju Abbey Roada svoj su prvijenac istovremeno snimali i Pink Floydi!. Za brojne orkestracije i dodatne instrumente na albumu zaslužan je producent Beatlesa, George Martin. Njegov sin Giles nadgledao je prigodno reizdanje albuma koje će se ovih dana naći u prodaji, s dosad neobjavljenim studijskim snimkama.  Čelnici BBC-ja odbili su emitirati nekoliko pjesama s albuma zbog seksualnih i narkomanskih aluzija – usput, akronim pjesme Lucy in the Sky with Diamonds je LSD.  Američki časopis Rolling Stone proglasio ga je najboljim albumom svih vremena, a danas zauzima treće mjesto na službenoj britanskoj listi najprodavanijih albuma ikad, odmah iza 'Greatest Hits' Queena i 'Gold' ABBA-e.    Tema: Muzika