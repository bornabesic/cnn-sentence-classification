Usred diplomatske krize između Washingtona i Meksika, urednici meksičkog izdanja časopisa Vanity Fair na naslovnicu broja za veljaču odlučili su staviti fotografiju Melanije Trump u glamuroznom izdanju, na kojoj američka prva dama sjedi pred zdjelom punom nakita, vilicom 'motajući' ogrlicu poput špageta, što je izazvalo kritike i potaknulo polemike.  "Melania Trump na naslovnici za veljaču. Priča koja otkriva prošlost intrigantne prve dame", tweetao je u četvrtak časopis. Tweet se pojavio isti dan kad je Bijela kuća izvijestila da će natjerati Meksikance da plate izgradnju kontroverznog zida na granici između dviju zemalja. No, brojni tweetovi svjedoče o tome da je odluka uredništva časopisa vrlo loše primljena među brojnim Meksikancima. "Hvala @VanityFairMX-u što je na naslovnicu stavio Melaniju Trump. Odličan primjer senzibiliteta, empatije, patriotizma i inteligencije uredništva", napisao je politolog i urednik meksičkog lista Reforma na Twitteru. "Definitivno nedostatak izdavačeva senzibiliteta", tweetala je meksička spisateljica i kolumnistica Guadalupe Laeza. "Počela sam čitati članak i nisam ga uspjela dovršiti. Ne želim znati ništa o supruzi našeg neprijatelja broj 1", istaknula je. Ostali korisnici društvenih mreža izbor uredništva ocjenjuju "krajnje neukusnim", "ponižavajućim", "loše tempiranim", osobito zbog trenutka u kojemu aktualni američki predsjednik Donald Trump ne prestaje kritizirati Meksiko i prijetiti mu. U reportaži meksički Vanity Fair predstavlja treću Trumpovu suprugu i nekadašnju manekenku kao "lijepu, sramežljivu i obzirnu" ženu. "Ne, ovdje nije riječ ni o kakvom dodvoravanju", napisalo je uredništvo časopisa na Twitteru, odgovarajući na brojne kritike. Donald Trump je već godinama u zavadi s Vanity Fairom.