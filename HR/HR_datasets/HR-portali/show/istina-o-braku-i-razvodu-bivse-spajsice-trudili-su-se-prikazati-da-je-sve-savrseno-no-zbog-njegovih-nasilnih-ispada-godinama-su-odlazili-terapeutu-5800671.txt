U utorak je i službeno potvrđeno - bivša Spajsica Mel B (Melanie Brown) razvodi se od supruga, filmskog producenta, Stephena Belafontea, a vijest stiže samo nekoliko tjedana nakon što joj je preminuo otac. 41-godišnja pjevačica navodno je već neko vrijeme svjesna da brak ne funkcionira, a gubitak bliskog člana obitelji samo joj je osvijestio tu činjenicu. Mel B je podnijela zahtjev za razvodom navodeći ‘nepomirljive razlike’, a izvor za britanske medije tvrdi da su se svađe uglavnom vodile oko njenog bogatstva od 40 milijuna funti (oko 340 milijuna kuna). Osoba bliska pjevačici komentirala je desetogodišnji brak: ‘Novac je bio tema mnogih svađa, ali smrt oca je bila ta koja je otvorila oči Mel. Prvi put u deset godina odlučila je staviti obitelj na prvo mjesto. Nije tajna da ga njezini nisu voljeli i ona se sad pokušava povezati s njima i srediti si život.’ Osim toga, čini se da tek sad izlazi na vidjelo da im brak nije bio ni blizu idiličan kakvim su ga prikazivali, već obilježen nevjerom i obiteljskim nasiljem. Neki mediji pišu da su ‘polovicu vremena proveli na bračnim savjetovanjima’, a Mel navodno već dvije godine razmišlja o prekidu. Kad je s prijateljicama iz bivšeg benda i obitelji podijelila vijest da se namjerava razvesti, oni su to dočekali s veseljem. Prijatelji se sad brinu da će joj Belafonte pokušati na sudu uzeti velik dio bogatstva. Oboje trenutno žive u Los Angelesu i Mel se nada da će zajednički brinuti o petogodišnjoj kćeri Madison. Ona iz prethodnih veza ima još dvoje djece. Još prije šest tjedana Mel je na Instagramu objavila dirljivu poruku svom mužu i nije bilo naznaka da je braku kraj. Oženili su se 2007., a već sljedeće su godine s obiteljima otputovali u Egipat gdje su obnovili zavjete. Međutim, prvi problemi javili su se prije tri godine kad su počele kružiti glasine da je Belafonte optužen da je fizički napao suprugu koja se kao članica žirija X Factora pojavila na snimanju s masnicama i ogrebotinama na rukama i licu. Mediji su tad pisali da je ostavila Belafontea prije nego što je završila u bolnici s bolovima u trbuhu, zbog čega je propustila prve live nastupe finalnog vikenda talent showa. Kad se vratila u emisiju, bila je puna ozljeda, no Belafonte je negirao sve optužbe za obiteljsko nasilje i par je izgladio probleme. Njemu to nije bila prva optužba za nasilje. Naime, Mel B ga je branila kad je izašlo u javnost da je 2003. fizički napao bivšu ženu Nicole s kojom ima danas 13-godišnju kćer. Navodno ju je totalno pijan napao i kasnije zbog toga završio na sudu. Također se 2010. upleo u tučnjavu dok je s Mel tulumario u luksuznom hotelu May Fair, zbog čega je jedan muškarac završio u bolnici. No, Mel ga je tad branila tvrdeći da se potukao u samoobrani. 2007. je priznao da je ubio divlju patku pred svojom kućom u New Jerseyju, ali je pobjegao u Los Angeles prije nego što je platio sudsku kaznu od 300 funti (2.500 kuna). Kasnije je za magazin OK izjavio: ‘A da, izgleda da sam ubio patku. Ali nisam. Naravno da sam se koji put potukao, pogotovo kad se napijem, ali naučio sam iz grešaka i više to ne radim.’ Vlastiti brat, Jeremiah Stansbury, ga je prije tri godine nazvao ‘nemilosrdnim nasilnikom’ i savjetovao je Mel da ga ostavi. Rekao je da nisu potpisali predbračni ugovor i da su oboje opsjednuti pornografijom i seksom, jer mu se Belafonte hvalio zavidnom kolekcijom seksualnih igračaka koje posjeduju. Mel B je prije Belafontea bila u braku s nizozemskim plesačem Jimmyjem Gulzarom od kojeg se razvela 2000. Imaju 18-godišnju kćer Phoenix Chi Gulzar, a Mel još ima i devetogodišnjeg sina Angela s filmskom zvijezdom Eddiejem Murphyjem.