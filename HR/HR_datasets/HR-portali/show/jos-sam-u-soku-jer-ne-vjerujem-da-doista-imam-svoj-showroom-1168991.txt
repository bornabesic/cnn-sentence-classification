Osim što je talentirana gumica, Katarina Baban pokazala je da ima i oko za modu, a kreacije svog modnog brenda Lilith od sada će pokazivati u svojem showroomu koji je otvorila u Zagrebu. Nakon završetka snimanja serije “Zlatni dvori” ima više vremena za rad na modnom brendu. – Trenutačno sam se potpuno tome posvetila. Jako me raduje rad na novoj kolekciji. Mislila sam da ću se malo odmoriti kada završi snimanje, ali sam samo nastavila u istom luđačkom tempu. Očito sam osoba koja ne zna drukčije – smije se Katarina pa nastavlja: – Showroom je na adresi Bosutska 9. Zapravo sam još uvijek u blagom šoku da se to uistinu dogodilo. Intuitivna sam osoba pa uvijek slušam srce. Ovoga puta reklo je da moram otvoriti showroom pa sam ga i poslušala. Ipak, na pitanje može li zamisliti da jednog dana glumu potpuno zamijeni dizajnom, odgovara: – Nikada. Gluma je ipak moja prva ljubav. Trudit ću se uvijek balansirati između glume i dizajna. I dok mi još uvijek uživamo u avanturama “Zlatnih dvora” na Novoj TV, Katarina uživa u uspomenama na snimanje te serije. – Sandra Lončarić, Darko Milas i ja znamo se dosta dugo pa sam s vremenom stekla dojam kao da smo prava obitelj. S Petrom Kraljev nisam puno snimala, ali svaki put kad jesam, jedva bismo snimile scene koliko bismo se smijale. Znala mi je zaprijetiti da je ne smijem ni gledati. Matko Knešaurek je genijalac po pitanju suzdržavanja od smijeha. On bi skužio da se suzdržavam pa bi namjerno provocirao da vidi hoću li izdržati. Ista je stvar i s Janom Kerekešom. Najgora kombinacija bila bi nas troje jer ne znaš kome se više smije – prisjetila se pa otkrila da je nakon mjeseci cjelodnevnih snimanja njezino prijateljstvo s kumom Matkom Knešaurekom još jače.   O ljubljenju na setu s najboljim prijateljem i komentaru svog dečka kaže: – Sve je to dio posla i oboje na to tako gledamo. A moj je dečko tolerantna i inteligentna osoba koja shvaća da je to dio posla. Da je drukčije, veza ne bi ni funkcionirala. Zahvalna sam što pokraj sebe imam čovjeka koji to razumije. Osječanka će 20. lipnja proslaviti 29. rođendan, a otkrila je i: – Uvijek se trudim okružiti dragim ljudima tako da na kraju bude puna kuća. Prijateljice me zezaju da svaki rođendan završi pitanjem: „Ma tko su svi ovi ljudi?!“ Pozoveš nekoga, on pozove još nekoga svog i tako unedogled... Možda se ove godine ipak odlučim za intimniju varijantu.   