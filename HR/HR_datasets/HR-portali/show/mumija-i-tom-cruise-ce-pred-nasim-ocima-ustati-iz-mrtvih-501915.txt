Kako smo bili najavili u petak, pred nama je prvi foršpan za najnoviji akcijski uradak Toma Cruisea, film 'Mumija'. U njemu možemo vidjeti sve ono što Cruisea čini jednom od najvećih akcijskih zvijezda ikad - akciju poput one u 'Nemogućoj misiji', Cruisea koji izgleda nabildano, mistične neprijatelje koji uništavaju sve pred sobom. Naš dojam je da će film još jednom pokazati da je Cruise iznimno isplativ glumac, a o kvaliteti filma pričat ćemo tek kad vidimo još nekoliko foršpana odnosno cijeli uradak. Do sada se čini da bi priča mogla biti klasična priča o čudovištu koje se probudi u nepoznatom svijetu te odmah traži nekakvu osvetu protiv ljudi koji su davno umrli. U ovom slučaju, čudovište je pradavna princeza koju su u grobnicu zapečatili bog Set i egipatski kralj Menehptre. Probuđena u današnje vrijeme, sa zlobom koja se u njoj nakupljala tisućljećima, princeza Ahmanet iskalit će svoj bijes na svima koji joj stanu na put. Pogledajte prvi foršpan Universal je već prije najavio svoj plan s vraćanjem klasičnih čudovišta na velike ekrane, tzv. Monster Universe. Studio, naime, posjeduje prava na sve legendarne monstrume, pa ćemo tako u skorašnje vrijeme dobiti i Nevidljivog čovjeka, Frankensteinovo čudovište, Wolf Mana te dr. Jekylla i mr. Hydea. Uz njih, bit će tu i Dracula, lovac na vampire Van Helsing i čudovište iz Crne Lagune. Svi oni imat će svoje filmove, a 'Mumija' je uvod u tu veliku franšizu. U glavnim ulogama tih filmova već sad se nalaze stelarni glumci, pa ćemo tako vidjeti Toma Cruisea u filmu o 'Mumiji', dok će Russell Crowe (koji se također pojavljuje u 'Mumiji') preuzeti uloge dr. Jekylla i mr. Hydea. Johnny Depp najavio da namjerava odglumiti Nevidljivog čovjeka, a sveprisutni Dwayne Johnson u pregovorima je oko nastupa u ulozi Wolf Mana (nadajmo se da se taj film neće kositi s njegovim namjerama o snimanju Doc Savagea). Uz sve te legende, čini se da će i Javier Bardem postati monstruozan, i to kao Frankensteinovo čudovište. 'Mumiju' ćemo u kinima moći vidjeti na ljeto 2017. godine, 8. lipnja, ui distribuciji Blitza. Tema: FILM 