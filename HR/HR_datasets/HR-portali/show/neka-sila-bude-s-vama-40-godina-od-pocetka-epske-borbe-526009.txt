Na današnji dan, 1977. godine, prije točno četrdeset godina, je američka publika dobila priliku pogledati film koji će pokrenuti franšizu stelarnih dimenzija. Jasno, govorimo o 'Ratovima zvijezda, Epizodi IV: Nova nada'. Kronološki četvrti film u sagi o Zvjezdanim ratovima (što je jedan od dva prijevoda koji su se koristili na našim prostorima), 'Ratovi zvijezda' su 1977. godine postali najuspješniji film, a tu su titulu zadržali i do kraja 1970-ih te su tako postali najuspješniji film desetljeća. Na proračunu od osam milijuna (koji je kasnije narastao na 11 milijuna) dosegli zaradu od 461 milijun dolara (gotovo 1,4 milijarde današnjih dolara). Danas, četrdeset godina kasnije, postoji cijeli serijal filmova, serija, knjiga te video igara u istom svemiru, onom 'Ratova zvijezda'. Od svojeg je postanka pa do danas prvi film završio na mnogim top listama bitnih ili važnih filmova, a 1989. je američki Državni filmski registar uključio film u svoju listu zbog 'kulturnog i povijesnog značenja'. Hana Sola, kao i Obija-Wana Kenobija, redovito nalazimo na popisima najvećih filmskih heroja, a rečenica 'Neka Sila bude s vama' je proglašena osmim najboljim citatom u povijesti američkog filma. A kako film već četrdeset godina zaokuplja našu maštu, tako su o njemu pronađene i mnoge interesantne malo znane činjenice. Ovo je samo jedan manji broj njih, jer bi nam trebala enciklopedija kada bismo ih željeli sve popisati. Uloga princeze Leije je umalo završila u rukama Jodie Foster. Nismo sigurni kakav bi film onda bio, no sigurni smo da se onda ne bi događali stalni sukobi između pokojne Carrie Fisher i Georgea Lucasa. Prema glumičinim riječima, kada je redatelj prvi put vidio Fisher u njenoj haljini, samo je rekao da Fisher ne može nositi grudnjak ispod. Jasno, glumica je pitala zašto. - Zato što u svemiru nema donjeg rublja - konstatirao je Lucas. George Lucas je već surađivao ranije s Harrisonom Fordom na filmu 'Američki grafiti', ali iako je znao kakav je Ford glumac, želio je nekog drugog. Prilikom čitanja uloga, Ford mu je pomagao, čitajući razne uloge, dok su tražili glumce sve dok Lucas nije shvatio da mu je glumac kojeg traži cijelo vrijeme pred nosom. Tako je Ford dobio ulogu za koju su se natjecali i Warren Beatty, Kurt Russell, Sylvester Stallone kao i Bill Murray. Kenny Baker, koji je glumio R2D2, bio je visok samo jedan metar i 12 centimetara. Peter Mayhew (visok 221 centimetar) je istog trenutka dobio svoju ulogu Chewbacce, nakon što ga je Lucas primijetio. Inače je Chewbaccu trebao glumiti David Prowse, bilder, no nakon što je uloga otišla Mayhewu, Prowse je osvojio ulogu Dartha Vadera. Orson Welles je umalo postao glas Dartha Vadera, ali je odbio ulogu jer mu je glas bio poznat. Tada malo poznati glumac, James Earl Jones, dobio je ulogu. Jasno, gore spomenuti Prowse, koji je glumio Vaderovo tijelo, nije bio nimalo zadovoljan. No kako su ga zbog njegovog jakog britanskog seoskog naglaska na setu zvali Darth Farmer, posve nam je jasno zašto je Lucas odabrao drugu osobu da daje glas. Han je pucao prvi, premda je Lucas to pucanje kasnije promijenio u 'obnovljenim' verzijama filma. Ta promjena nije nimalo odgovarala ljubiteljima filma, pa se o toj promjeni i dan danas priča. Srećom, Lucas nije uspio napraviti neke druge promjene, tj. nije ih uspio niti ubaciti u film, zbog ograničenog budžeta. Da je, Han Solo bi bio zeleno, ogromno čudovište sa škrgama. Možemo iskreno reći da nam je drago što se to nije dogodilo. Chewbacca je zasnovan na Lucasovom aljaškom malamutu, koji se s njim vozio na snimanja. Pas, nazvan Indiana, dao je ime najpoznatijem arheologu pustolovu, Indiani Jonesu. Dom Lukea Skywalkera, Tattooine, dobio je svoje ime po tuniškom gradu Tataouineu. Iako je prvo zamišljen kao grad u džungli te je nađena i lokacija na Filipinima gdje bi se snimalo, George Lucas se predomislio zbog uvjeta u džungli te je premjestio radnju u pustinju. Na žalost, točno tada je u Tunisu bila nepamćena poplava koja je prouzročila veliku štetu na setu. Tko zna, možda je ipak trebao snimati u džungli? Prilikom prvog prikazivanja filma, većina producenata i financijera su bili istinski razočarani viđenim, no Steven Spielberg je mislio da će 'Ratovi zvijezda' biti hit. Toliko je bio uvjeren u to, da su se Lucas i on kladili čiji film će tog ljeta bolje proći, njegovi 'Ratovi' ili Spielbergovi 'Bliski susreti treće vrste'. Ulozi su im bili 2,5%  udio dobiti. Valja li spomenuti da Spielberg u stvari još uvijek zarađuje na osnovu tih 2,5%? U 'Ratovima zvijezda' se pojavljuje velika količina zvukova, a neke od njih praktički svatko 'zna' imitirati. Brujanje svjetlosne sablje, zvukovi R2D2 ili urlik Tie Fightera. No neke je zvukove trebalo u cijelosti izmisliti, a da ne zvuče izmišljeno. Tako su jezici predstavljali veliki problem. No ne toliko veliki da se ton majstori ne bi snašli. Tako je jezik malenih Jawa u stvari Zulu jezik, ubrzan značajno, dok je Greedoov jezik u stvari Quechua, jezik južnoameričkih domorodaca, pušten unatrag. Iako mnogi misle da je prvi nastavak 'Ratova zvijezda' film 'Imperija uzvraća udarac', u krivu su. Prvo djelo koje je snimljeno poslije 'Ratova zvijezda' je 'Star Wars Holiday Special', objavljeno 17. studenog 1978. U njemu pratimo Chewbaccin povratak kući, njegovom ocu Itchyju, supruzi Malli i sinu Lumpyju. George Lucas toliko mrzi taj jako loše ocijenjen televizijski film da je čak izjavio da bi rado razbio sve kopije tog djela maljem. I prije nego što su 'Ratovi zvijezda' došli na scenu je postojalo tržište za lutkama iz filmova i posterima iz istih djela. No tek kad su Jediji zavladali se pokazalo koliko se novca može na tome zaraditi. Tako originalne lutke i danas mogu donijeti nekoliko tisuća dolara vlasnicima, a originalna lutka Dartha Vadera sa svjetlosnim mačem košta i više od 7000 dolara. A udio svog novca kojeg tvorci igračaka, video igara, postera i ostalih stvari zasnovanih na 'Ratovima zvijezda' zarade ide Georgeu Lucasu, koji je uzeo manju plaću, da bi dobio to pravo. Jedan od problema na koje je George Lucas naišao tijekom snimanja jesu bili i posebni učinci, koji u to doba jednostavno nisu bili toliko razvijeni. Tržište za filmove znanstvene fantastike bilo je maleno, pa nitko nije niti ulagao u takve tehnologije. Lucas je sve to promijenio nakon što je osnovao svoju tvrtku, Industrial Light and Magic (ILM), koja od samog svojeg trenutka osnivanja pa do danas pomiče granice mogućeg u filmskim efektima. Carrie Fisher i Mark Hamill često nisu imali kaskadere, pa su sami izvodili neke scene. Tako je njihov poznati trenutak, kada se njišu preko ponora u Zvijezdi smrti snimljen bez kaskadera. U jednom kadru. Što drugo nego zapljeskati? Iako su bili prijatelji, Harrison Ford je stvarno mrzio dijaloge koje je pisao George Lucas. Tako je i došlo do situacije da je glumac, iznerviran, rekao svoju dosta poznatu rečenicu - Ovo s***** možeš natipkati, ali ga ne možeš izgovoriti - bijesno je rekao Ford na snimanju. A za sam kraj, donosimo vam i foršpan za 'Ratove zvijezda', koji nas još uvijek bez problema uspijevaju odvesti u jednu daleku galaksiju. Deveti film iz serijala o Jedijima u kina stiže 24. svibnja 2019. godine, što znači da će se 'Ratovi zvijezda' vratiti iz božićnog termina objave filmova ponovno u kasni svibanj, kako su i mnogi obožavatelji priželjkivali. A dok čekamo da 'IX' dođe u kina, podsjećamo da 'Ratovi zvijezda: Posljednji Jedi' u kina stiže 15. prosinca ove godine. Tema: FILM