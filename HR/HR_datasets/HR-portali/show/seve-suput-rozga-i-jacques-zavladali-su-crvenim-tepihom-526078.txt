Brojni poznati pohrlili su večeras na glamurozni 'Story Hall of Fame' party u Zagrebu na kojem je časopis Story proslavio 15. rođendan.  Pjevačica Severina Kojić (45) držala je za ruku supruga Igora Kojića (29). Par se zabavljao cijelu noć a Igor nije skidao pogled sa seksepilne pjevačice. Dok je Severina plijenila pozornost dubokim dekolteom, pjevačica Maja Šuput (37) došla je u nešto čednijem izdanju.  - Prošle tri godine sam pjevala na partyju. Sinoć nisam morala pa sam bila najsretnija na svijetu. Došla sam se samo ludo zabavljati – rekla je Maja. Dodala je kako ju je 'obukao' stilist Marko Grubnić (35) koji je već 15 godina zadužen za njezin izgled.  Pjevačica Jelena Rozga (39) došla je bez zaručnika Stjepana Hausera (30). Prisutne goste zabavljala je svojim najvećim glazbenim hitovima.  - Večer je bila predivna i srela sam puno dragih ljudi. Donijela sam igračku slonića djeci za sreću – rekla je Splićanka. Osim nje, i ostali gosti su donijeli plišane igračke u sklopu humanitarne akcije za nezbrinutu djecu Dječjeg doma u Nazorovoj.  Najpoželjnije lice večeri bio je svakako 'povratnik s Eurosonga', Jacques Houdek (36). Gospodin Glas, kako ga zovu, na party je poveo suprugu Brigitu (36). Cijelu večer je primao čestitke zbog sudjelovanja na Eurosongu, a najviše su ga ganuli kolege glazbenici.