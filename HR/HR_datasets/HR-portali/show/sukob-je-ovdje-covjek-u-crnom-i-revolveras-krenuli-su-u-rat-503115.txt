Zadnje vijesti vezane za ekranizaciju 'Kule tmine' bile su vezane za odgodu postprodukcije, pa smo stoga mislili da će proći još dosta vremena prije nego što dobijemo prve fotografije iz filma, a svakako je time odgođen i prvi foršpan. No kada pogledamo koliko je ovaj legendarni opus Stephena Kinga čekao svoju ekranizaciju, nije nam toliki problem. Ipak, što je par mjeseci u 35 godina? A da tih par mjeseci ne bude predugo, ipak su producenti odlučili pokazati kako će izgledati neke situacije iz filma, posebice one u kojima se sukobljavaju Roland Deschain (glumi ga Idris Elba), posljednji Revolveraš i Walter Padick, oličenje zla, poznat kao Čovjek u crnom. Kako nam se čini, ova fotografija bez ikakvog problema pokazuje točno ono o čemu je pisao King. Bijes i mržnja očigledne su u Elbinim, tj. Deschainovim očima i izrazu lica, jer ipak, on gleda 'čovjeka' koji je uništio njegov svijet. Ako se ostatak filma snimi s ovakvim emocijama jasno prikazanim, imamo dojam da ćemo dobiti istinski dobru prilagodbu Kingovog djela. Film je u kina trebao stići početkom 2017., 13. siječnja, da bi potom dobio odgodu termina za mjesec dana, na sredinu veljače. No zadnje vijesti kažu da je odgođen za šest mjeseci, na sam kraj srpnja 2017. godine. Premda to znači da ćemo film gledati tek na ljeto, ipak smo pod dojmom da će dodatno vrijeme omogućiti redatelju Nikolaju Arcelu da ekranizira Kingovo remekdjelo na dobar način. Tema: FILM 