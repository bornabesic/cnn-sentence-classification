Miss Universe Hrvatske za 2017. godinu dolazi iz Slavonskog Broda. Shanaelle Petty (19) predstavljat će našu zemlju na svjetskom izboru. Prvi put u 20 godina tradicije hrvatskog izbora ljepote pobijedila je djevojka čija je majka, Ivana Krajina, također sudjelovala na istom natjecanju, ali sreću s njom nije mogla podijeliti jer je umrla od leukemije kada je njoj bilo samo šest godina. Shanaelle je rođena u Njemačkoj, ali u Slavoniju je prvi put došla kad je imala samo četiri mjeseca. Majka joj je bila rođena Brođanka, koja se s njezinim ocem, Amerikancem, upoznala u srednjoj školi. Na prijavu za natjecanje ponukalo ju je upravo to što se natjecala i njezina majka. Nije imala nikakav cilj, nije joj bila važna ni pobjeda ni samopromidžba, željela je jednostavno uživati i dobro se provesti. – Pomislila sam – zašto ne, mama bi bila ponosna! Imala sam tremu, a zbog visokih potpetica u sebi sam stalno ponavljala da ne smijem pasti. Cijelo natjecanje nastojala sam biti svoja i ne glumiti. Kada sam na proglašenju čula svoje ime, to je za mene bio veliki šok. Mislila sam da sanjam – govori Shanaelle, kojoj su njezine kolegice misice dodijelile i titulu Miss simpatičnosti. Shanellein je tata američki vojnik koji se zbog potreba službe često selio na razne strane svijeta, a s njim i ona. Otac se u međuvremenu ponovno oženio i Shanaelle danas ima dva brata za koja kaže da su njezina ekipica. Oni danas žive u Italiji i ona ih često posjećuje. Lijepa tamnoputa Brođanka govori engleski, hrvatski i španjolski, ali nema planova vezanih za svijet mode. Njezine ambicije vezane su za znanost. Naime, Shanaelle je primljena na MIT (Massachusetts Institute of Technology) i htjela bi studirati fiziku i matematiku u Americi, u kojoj je završila i srednju školu. Vrijedna je i pametna i ne treba sumnjati da će ostvariti svoje želje. – Obožavam seriju “Teorija velikog praska”. Želim jednoga dana i sama postati fizičarka ili nešto srodno tome. Posebno me zanima istraživanje svemira i sanjam da ću jednoga dana raditi u NASA-i – ističe. Svojom šarenom biografijom, svestranošću i inteligencijom Shanaelle zasigurno ruši sve stereotipe o misicama. Ona je osoba koju mogu rasplakati mnoge stvari, što pokazuje njezinu nježnu stranu. Sada živi u Slavonskom Brodu s bakom i djedom. U tom je gradu odrastala i u njega se uvijek rado vraća. Kada je došla kući, dočekala ju je velika torta. Djed Ivan Krajina u šali kaže da njegova unuka više voli svoju baku zato što joj ona ispunjava želje u kuhinji – od kolača do specijaliteta. Shanaelle i sama voli kuhati, ali isto tako i crtati te svirati klavir. Obožava sport i, iako će mnogi zbog visine pomisliti da igra košarku, u fokusu su njezina zanimanja odbojka i tenis. Za dečke, kaže, još ima vremena. – Imam puno hobija i svašta me zanima. Međutim, Brod i Hrvatska zauvijek će ostati moje velike ljubavi. Tu sam se i krstila, moje krsno ime je Marija. Proputovala sam i živjela u puno zemalja, ali u Hrvatskoj mi je najljepše – ističe Shanaelle.