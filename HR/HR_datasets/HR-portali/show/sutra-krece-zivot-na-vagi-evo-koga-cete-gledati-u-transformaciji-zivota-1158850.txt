Na RTL-u sutra kreće show "Život na vagi" koji ljudima s prekomjernom tjelesnom težinom nudi priliku suočiti se sa svojim životnim problemima. Njima će se baviti, trenirati i podučavati ih o zdravim životnim navikama stručnjaci treneri, nutricionisti i liječnici. Deset muškaraca i osam žena, podijeljenih u dva tima, ušlo je u kuću u Zagrebu u kojoj će se snimati show. O njima brigu vode treneri Mario Mlinarić i Sanja Žuljević, dok će im moralna podrška biti voditeljica Marijana Batinić. Predstavljamo vam 18 kandidata, koje ćemo od sutra pratiti svakog dana od ponedjeljka do četvrtka, od 20 sati. Ana Kovačić Ana ima 31 godinu, dolazi iz Zagreba i može je se nazvati svjetskom ženom. Od malena putuje jer joj je otac bio pilot, a sada kada je odrasla i sama radi na aerodromu kao dispečer leta. U showu ulazi sa 109,1 kilogram. Kaže da je oduvijek bila sklona isprobavanju svega što je privlači u životu, a strast joj je egzotična hrana. Naziva se gurmanom, a na proputovanjima diljem svijeta je probala svašta - od prženih skakavaca, zmija i štakora do raznoraznih slastica koje možda i nisu za svačije nepce. Svoj problem s kilogramima vidi u činjenici da stalno jede van kuće, što joj otežava kontrolu nad svime što je taj dan pojela. Opisuje se kao sretna osoba, ali bi voljela pronaći svoga suputnika. Tri godine potpuno samostalnoga života ojačale su Anu kao osobu, međutim sama smatra kako je došlo vrijeme za moguću ljubav. U njezinu upornost i motivaciju se ne mora sumnjati budući da je doživjela moždani udar tijekom vožnje na autocesti te uspjela ostati dovoljno pribrana da se sigurno doveze do prvih naplatnih kućica, gdje je doslovno ispala iz auta nakon zaustavljanja. Najveća želja joj je nastaviti svoj uzbudljivi život zdravija, s puno više energije i entuzijazma. Ante Rukavina Ante je najmlađi muški kandidat. Ima 21 godinu i dolazi s Plitvičkih Jezera gdje živi s obitelji. Najmlađi je od petero djece i jedino muško dijete svojih roditelja, a u show ulazi sa 128,7 kilograma. Ima četiri starije sestre koje su mu, kako kaže, najviše udovoljavale u njegovim lošim hranidbenim navikama. Kada god bi zaželio nešto slatko ili slano, seke su pronašle načina da njihov mlađi brat ne bude gladan. Sve su sestre započele obiteljski život, dok je i Ante tako mlad već na tom putu. Naime, djevojka Marija, koja također živi na Plitvičkim Jezerima, bodrila ga je cijelim putem i rekla kako će ga čekati kada se vrati. S 18 godina, imao je problema s kockanjem. Kaže da je to jedno loše razdoblje života koje je iza njega iz kojega se izvukao samo, i jedino, zahvaljujući potpori svoje obitelji. Nedostaje mu disciplina oko zdrave prehrane i tjelovježbe koju bi volio naučiti kroz sudjelovanje u emisiji. Damir Leskovec Damir je samohrani otac 20-godišnje djevojke i obučarski tehničar po zanimanju. Kćer Valentina i on vole reći da je njihova Dijana, Damirova supruga, prije 11 godina 'usnula'. Nakon duge borbe s multiplom sklerozom, Valentina je ostala bez majke, a Damir bez ljubavi svog života. Damir ima 45 godina, a u show ulazi sa 173,9 kilograma. Živi u Zagrebu pod istim krovom sa svojom kćerkom i njezinim dečkom. Nažalost, krov je kao i većina životnoga prostora, u vrlo trošnom stanju. No, Damir kaže, samo neka je zdravlja, jer jedino ono mu garantira da će dobiti još koju godinu provedenu sa svojom kćerkom. Unatoč lošem zdravstvenom stanju radi kao vozač i zaštitar kako bi kćeri pružio što kvalitetniji život i podigao ju na vlastite noge. Ovo za njega nije igra, ovo je za njega pitanje života ili smrti. Darjan Zajačko Darjan ima 35 godina i dolazi iz Zagreba, a državni je službenik. Još nije upoznao ljubav svog života pa sudjelovanje u ovom showu vidi kao idealnu priliku promijeniti svoj život, osjećati se bolje, a možda se, veli i 'skrasi'. Darjan u show ulazi sa 124,5 kilograma. Kao svoj najveći neuspjeh ističe svoje studiranje koje još uvijek traje. Prvo što planira napraviti kada izađe iz showa jest završiti fakultet prava. Većinu svoga slobodnoga vremena provodi u krugu prijatelja, majke I brata. Otac mu je umro dok je još bio dijete, ali sjeća se kako su nezdrav način življenja i prekomjerna težina bili jedni od glavnih krivaca za njegov prerani gubitak oca. Upravo iz tih razloga, Darjanova želja za sudjelovanjem u “Životu na vagi” gotovo je opipljiva. Davor Bolšec Davor ˝Grizli˝ Bolšec već je poznato lice s malih ekrana. Prije nekoliko sezona sudjelovao je u RTL- ovom kulinarskom showu 'Tri, dva jedan - kuhaj', dok je sa svojim limenim ljubimcem na dva kotača bio čest gost i drugih emisija. Ima 49 godina i dolazi iz Zagreba, gdje živi sa suprugom i dvije kćeri, a u show ulazi sa 169,7 kilograma. Smatra da se doveo do ovako teške situacije s kilogramima jer je strastveni gurman. Obožava kuhati, a nerijetko je to, otkriva, i za više desetaka ljudi. Dvor je imao teško djetinjstvo i još tada je obećao kako nikada neće biti gladan. Prva supruga mu je ujedno i treća supruga, s obzirom su se razveli. Davor je pronašao novi život i obitelj nakon kraha braka, ali čini se kako u njegovom slučaju stara ljubav zaborava nema. Nakon više od 10 godina Davor se vratio prvoj supruzi, s kojom i danas živi! Bavio se motociklizmom, međutim i to mu je postalo sve teže budući da su kilogrami rasli. Volio bi ponovo sudjelovati u utrkama, jer kako kaže, ima on još utakmica u nogama. Najveći su mu motiv kćeri i supruga kojima bi volio prenijeti zdrave prehrambene navike te ukazati na potpuno novi stil života koji se nada naučiti u “Životu na vagi”. Gabrijela Crnjac Gabrijela je ekonomski tehničar po zanimanju, a i najteža ženska kandidatkinja showa. U kuću je ušla sa 183,7 kilograma. Ima tek 25 godina i dolazi iz Slavonskog Broda gdje živi s majkom i ocem. Gabrijela ima još dva brata i sestru. Svi su preselili u Dublin unazad par godina, dok je Gabrijela odlučila pronaći posao u Slavonskome Brodu i ostati s roditeljima. Kaže kako joj je bilo jako teško pronaći posao i da je kao pretila osoba doživjela svašta od strane poslodavaca. Želi podići svijest u Hrvatskoj o načinu na koji se ljudi, najviše upravo poslodavci, odnose prema pretilim osobama. Najveći motiv joj je želja da jednog dana ima obitelj što trenutno ne može zamisliti, naime nikada nije bila u vezi, niti se kada poljubila. Unatoč svim poteškoćama koje je proživjela uspijeva ostati pozitivna i nasmijana djevojka. Njezin osmijeh osvojiti će srca cijele Hrvatske I šire. Hana Sokač Hana je najmlađa kandidatkinja u ovom showu sa svojih 18 godina, a u show ulazi sa 138,3 kilograma. Iako bi se moglo učiniti kako Hana nema baš puno za ispričati, ona je zapravo već sada puno prošla. Dolazi iz Križevaca gdje živi s majkom, očuhom i polusestrom, međutim svojim najvećim životnim osloncem naziva baku s kojom je odrastala. Cijeli život se bori s debljinom, ali pravi problem su počeli kada je otac napustio obitelj. Od tada se bori s osuđujućom okolinom, posebice kolegama iz škole koji su je maltretirali zbog debljine. Dugo se borila s depresijom, a bitku je skoro izgubila kada se pokušala ubiti. Taj potez za nju je bio trenutak spoznaje. Odlučila se boriti i promijeniti svoj život. Njezina snaga će sve motivirati da nikada ne predate bitku bez borbe. U budućnosti, Hana se vidi kao televizijska voditeljica. Ivan Krolo Krolo je jedini Dalmatinac u showu, što je dokaz da i mediteranska hrana zna 'natući' kilograme ako se u istoj previše uživa. U kuću Ivan ulazi sa 128,9 kilograma. Ivan je klasični bivši sportaš koji je do danas rekreativno ostao u sportu i to kao trener tenisa. U svoje slobodno vrijeme besplatno trenira siromašnu 12-godišnju djevojčicu jer ga, kaže, ispunjava vidjeti njezin napredak. Ima 31 godinu, živi s roditeljima u Splitu gdje je još kao mladić krenuo trenirati rugby. Zbog velike predanosti i ljubavi prema tom sportu ostvario je dobre rezultate i ušao u reprezentaciju. S obzirom da zna što znači predano trenirati vrlo je uvjeren u svoj uspjeh u gubljenju kilograma. Zaraziti će gledatelje svojom upornošću i jednostavnošću! Katarina Rožanković Katarina dolazi iz Zagreba, ima 31 godinu i vlasnica je salona za uljepšavanje. U kuću ulazi sa 137 kilograma, a za sebe kaže da se dobro osjeća u svojoj koži i da nikada nije imala previše negativnih iskustava vezano za debljinu. Uz poticaj obitelji i prijatelja odlučila je promijeniti svoj život, najviše zbog zdravlja. Živi sa majkom, bratom, njegovom ženom i dva nećaka s kojima provodi jako puno vremena u igri. Vrlo je sigurna u svoj uspjeh jer se ne boji nepoznatog, a svakako je spremna za nove izazove. Leonardo Zirdum Leonardo ima 41 godinu, u braku je i ima dvije odrasle kćeri, a svi zajedno žive zajedno u Slavonskom Brodu. Bio je na prvoj crti obrane tijekom rata te je sudjelovao u akciji ˝Oluja˝. Kaže da je tada bio u najboljoj fizičkoj formi, ali budući da se vratio kući i dobio dvije kćeri, kilogrami su krenuli prema gore pa tako u show ulazi sa 141,9 kilograma. Od tada ih nije uspio skinuti na neki duži period pa je motiviran da u ovoj emisiji ostvari dugoročne rezultate. Prije koju godinu otkrio je tenis, koji mu je iz rekreacije prerastao u “sportsku ovisnost”. Disciplina mu je jako dobro poznata pa ne strepi od mogućih poteškoća i pomicanja vlastitih granica. Ono što će mu najviše nedostajati su, priznaje, slavonske delicije poput kulena, kobasica i čvaraka. Marin Delaš Marin ima 27 godina i živi u Osijeku sa roditeljima. Trenutno je nezaposlen i većinu vremena provodi pred kompjuterskim igrama iako je po zanimanju vozač motornog vozila. Njegovi problemi s kilogramima ne iznenađuju budući da Marin provodi 18 sati dnevno pred ekranom kompjutera. Fizička aktivnost stran mu je pojam, toliko stran da mu izaziva suze na oči, pa u kuću ulazi sa 138,4 kilograma. Najveći izazov bit će mu, kaže, usvojiti moto: red, rad i disciplina. Odustajanje kod njega, otkriva, ne dolazi u obzir, a za ovaj show kaže da mu je zadnja prilika riješiti se dvije velike ovisnosti; hrane i video igrica. Ovaj korak za njega je od životne važnosti, a tim stručnjaka koji ga čeka spreman je na svaki izazov pa tako i na ovaj. Marko Matić Marko Matić je većinu svoga života proveo pjevajući po kavanama. Marko je zabavljač, a nešto manje bolji pjevač, kako zna reći u šali. Život pjevača doveo ga je do toga da ponekada više ne zna da li večera ili doručkuje, a čini se kako to više nije znao niti njegov organizam. Marko u kuću ulazi sa 129,7 kilograma. U međuvremenu je ostao bez jednog bubrega, što mu je usporilo tijelo, a Marka još više ulijenilo. Za razliku od njega, supruga nema dobar glas, ali, kaže, svakodnevnim treninzima održava odličan stas. Ponekad, priznaje Marko u svome stilu, pored nje na plaži izgleda kao morž, ali ona ga i dalje voli. Upravo zato Marko najveću motivaciju i potporu vidi u svojoj supruzi. Mirjana Grdić Mirjana, trgovkinja, ima 44 godine i dolazi iz Zagreba, ima muža i dvoje djece. Posvetila je svoj život obitelji, posebno kćeri koja boluje od cerebralne paralize. Kao što njezina kćer Matea kaže, mama ju je podigla na noge. Uz silnu posvećenost i trud zapostavila je svoje zdravlje. Veći dio vremena provodi na nogama, a uz višak kilograma zdravlje joj se narušilo toliko da je dobila tumore na stopalima. Uspjela se oporaviti, a sada je došlo njezino vrijeme, vrijeme da promijeni život za što ima ogromnu podršku bližnjih. Njezina motivacija nadjačava strah od boli, napora i truda, a Mirjana u kuću ulazi sa 105,8 kilograma. Nedeljka Lihtar Nedeljka ima 49 godina i dolazi iz Turčina pokraj Varaždina, gdje živi sa suprugom i dvoje djece, a u show ulazi sa 112,9 kilograma. Ono što Nedeljka najviše voli je, provoditi mirne obiteljske trenutke u svom zimskom vrtu kojeg je sama napravila u sklopu kuće. Biljke i životinje, flora i fauna, to je sve što Nedeljki za odmor treba. S godinama dolazi iskustvo, a iskustvo joj govori, kaže, da za sve što u životu vrijedi treba uložiti puno truda i posvećenosti. Do sada bila je posvećena svojoj obitelji, suprugu i dvoje djece, a sada je došlo njezino vrijeme. Neven Vuljanković Neven je najveći kandidat showa sa svojih 240,2 kilograma. Ima 35 godina i dolazi iz Vrbovca gdje živi sa suprugom Ivanom. Nema djece, za što krivi svoju prekomjernu tjelesnu težinu. Stoga ne čudi da mu je osnivanje obitelji glavna motivacija za ustrajanje na teškom putu koji mu predstoji. Suprugu Ivanu je upoznao putem Facebooka još 2009. godine, a sve je postalo mnogo kompliciranije kad je saznao da Ivana živi u Kanadi. Međutim, baš kao svaka prava ljubav, ni njihova nije imala granice, pa su se nedugo zatim našli u Kanadi…ostalo je povijest, kaže. Točnije ostalo će postati povijest kada njih dvoje i njihov pas, kojeg Neven ponekad, kako priznaje, tretira kao dijete, postanu bogatiji za još jednog, ljudskog člana. Silvija Lukšić Silvija živi u Zagrebu sa suprugom i dvogodišnjom kćeri. Do nedavno je Silvija putovala po cijelome svijetu radeći na velikim cruiserima. Na jednom od proputovanja u Peruu upoznala je svog budućeg muža. Bila je to ljubav na prvi pogled i nije im dugo trebalo da odluče provesti svoj život zajedno. Suprug joj je za rođendan poklonio vjenčanje u Zagrebu. Dijele ljubav prema putovanjima, pa su zajedno nastavili istraživati svijet. Tada je Silvija težila samo 58 kilograma, bila je poletna, puna samopouzdanja i energije. Nakon trudnoće pojavili su se problemi sa zdravljem, točnije štitnjačom. Kilogrami su krenuli rasti, a Silvija više nije znala kako riješiti svoju situaciju i u show ulazi sa 102,5 kilograma. U jednom je trenutku bila je toliko ogorčena da je iz kuće maknula sva ogledala, a svemu nije doprinosio niti život na dva kontinenta. Kaže da joj je samopouzdanje jako narušeno što je utjecalo na brak i odgoj djeteta. Sve što želi je osjećati se kao ona stara vrckava i vesela Silvija, puna entuzijazma i ljubavi za sve oko sebe. Vedran Anušić Vedran ima 25 godina i dolazi iz Vojnića, maloga mjesta pokraj Karlovca gdje živi s roditeljima i braćom. Kilogrami mu nisu predstavljali problem sve dok nije krenuo na fakultet. Do tada se aktivno bavio nogometom u čemu je bio veliki potencijal. Sve je krenulo po zlu, priznaje, kada je promijenio sredinu, a teren zamijenio studentskim obavezama pa će u kuću ući sa 157,6 kilograma. Kaže da će se više iznenaditi njegove kolege i prijatelji s fakulteta ako smršavi jer su ga se naviknuli gledati s viškom kilograma. Osjeća se kao stranac u vlastitom tijelu, a više od svega bi volio ponovo trenirati sa svojim prijateljima bez da se umori nakon pet minuta igre. Osim toga, dosta je putovao po svijetu, a na godinu dana se zaustavio u Kini gdje je studirao. Avanturizam i odvažnost za njega su poželjne karakteristike pa ga za ulazak u show ne koči strah od nepoznatog. Vlatka Birač Vlatka ima 32 godine, dolazi iz Zagreba i samohrana je majka troje djece. Tri trudnoće za redom ostavile su traga na Vlatkinom tijelo, iako je do prije nekoliko godina živjela kao svaka mlada, zdrava i lijepa žena. Vlatka nema podršku supruga, s obzirom da djecu odgaja sama uz pomoć svoje majke, kume i ostalih žena bez kojih, priznaje, ne zna kako bi se digla na noge. Želja joj je trčati sa svojim klincima po igralištu, ponovno obući usku haljinu i zaplesati na podiju. Vlatka je veliki borac, a imajući na umu kako o njoj ovisi troje male djece, ne sumnjamo kako će pronaći način prevladati sve prepreke koje se pred nju u ovome showu stave. U kuću će ući sa 114,4 kilograma. >>Posjetili smo 'Kuću debele mame' u kojoj pobjeđuje onaj tko najviše smršavi! 