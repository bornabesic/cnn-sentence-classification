Nakon što su svi natjecatelji otpjevali po dvije pjesme, jedno je bilo sigurno - Bernarda Bobovečki jedina je, s maksimalnih deset bodova, bila sigurna za ulazak u TOP 12, dok su kući otišli Džon Gečević (7 bodova) i Iva Filipan (5 bodova). Međutim, još je jedan natjecatelj trebao napustiti show…   S pravom se može reći da je Bernarda svojim nastupima očarala žiri. Za oba nastupa, pjesme 'Tears Dry On Their Own' Amy Winehouse i 'I Put A Spell On You' Nine Simone dobila je i maksimalnih deset bodova i ovacije žirija i publike. - Imaš nevjerojatan osjećaj za ritam, baš kao što ga ima i Damir Urban. Nemam što za reći osim da je ovo bilo blizu perfektnog. Koliko godina imaš? 17? Bože te sačuvaj! Pa što je ovo? To su nuklearna djeca - kazao je Massimo ne krijući oduševljenje Bernardinim interpretacijama. Maja i Remi složile su se da ova Brođanka 'razvaljuje' na pozornici, te da ima 'stava na bacanje', a Tony već ima na pameti suradnju između magične Bernarde i Reminog Elementala.   I dok sramežljiva Iva nije uspjela proći dalje zbog ne baš sjajnih nastupa (jer za TOP 12 ne prolazi samo glas, već i stav, emocije koje natjecatelji prenose na publiku i žiri), Džon je drugom pjesmom ostavio žiri u šoku. Otpjevavši 'Time After Time' Cindy Lauper, zeleno svjetlo stisnuli su samo Remi i Fox, a Maja, Tony i Massimo su se spustili dolje kao znak da nešto s nastupom nije bilo uredu. - Što se desilo? Upravo mi je ta rečenica prolazilo kroz glavu dok si pjevao. Išao si toliko visoko s tonalitetom da je sve ispalo tako tanko. Čovječe, pa ti imaš takav glas! Što si si uradio? Zašto? Mislim, ovo je eutanazija! Žao mi je kao psu - priznala je Remi koliko je iznenađena Džonovom lošijom izvedbom.    Borba za 'opstanak' u showu vodila se između Marije Radonić, Stele Rade i Sandra Bjelanovića. S obzirom da su imali jednaki broj bodova (svaki po 8), pred žirijem su nastupili još jednom, i to otpjevavši a capella verziju - Marija je izabrala Beyonceinu 'If I Were A Boy“, Stela 'Give Me One Reason' Tracy Chapman, a Sandro pjesmu 'Love Me Tender' Elvisa Presleya.   Žiri je donio jednoglasnu odluku da show ipak napušta Stela, iako su bili 'na rubu' da zapravo to bude Sandro. - Odlučili smo ti dati priliku jer si nam pružao nešto što nitko drugi dosad nije. Ali sad ste se svi vi popeli vrlo visoko i sad se trebate vrlo opušteno probijati prema vrhu - kazao je Tony koji puno očekuje od TOP 12 natjecatelja.   Natjecatelje već sutra očekuje novi krug eliminacija – ne propustite doznati kome se zvijezde ne smiješe, u utorak, 30. svibnja u 20 sati samo na RTL-u.