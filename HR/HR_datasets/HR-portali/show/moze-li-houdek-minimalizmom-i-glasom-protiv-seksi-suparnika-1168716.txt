Prvom polufinalnom večeri sinoć je počelo 62. natjecanje za pjesmu Eurosonga u Kijevu. Hrvatski gledatelji mogu glasati u drugoj polufinalnoj (11. svibnja) te u finalnoj večeri (13. svibnja). Pod geslom “Slavimo različitost” procjenjuje se da će ovo najveće glazbeno natjecanje pratiti 200 milijuna ljudi, a ove godine nastupaju predstavnici čak 42 države. Hrvatski predstavnik Jacques Houdek s pjesmom “My Friend” odradio je generalne probe te, ako je suditi prema anketi koju je provela stranica wiwibloggs.com, 18,55 posto čitatelja složilo se da je Houdekov nastup bio najbolji. Drugi je predstavnik Bugarske, a u top tri je i Izrael. Na drugoj generalnoj probi viđen je cjelokupni nastup i odjeća koju će tim nositi 11. svibnja u drugom polufinalu. Jacques je odjeven u crno dvostrano odijelo – jedan dio je običan sako, a drugi je poput kožnate jakne – koje je dizajnirao Marco Falcioni, glavni dizajner brenda Hugo Boss. – Trebam samo paziti da se ne preplašim velike pozornice. Obično kada ga uhvati trema, čovjek si uskrati dah, što si ja ne mogu priuštiti – izjavio je pjevač za HRT. Na konferenciji za novinare oduševio je medije, pa mu je i britanski Metro predvidio odličan rezultat. “Jacques je uspio mjuzikl strpati u tri minute eurovizijskog ludila. Kad se sve skupi, Hrvatska bi ove godine mogla biti pravo iznenađenje”, pišu Britanci. Iako je za ulazak u finale potreban cjelokupan paket, od nastupa, pjesme, odjeće do karizme, Jacques je prije odlaska u Kijev izjavio: – Mislim da je pjesma dovoljna i da nam ne trebaju cirkuske akrobacije ni dodatni efekti. Imamo potporu produkcije za animacije na videozidovima. Napravili su prekrasno nebo, sunce i slike prirode jer smo željeli dobiti prirodniji osjećaj na pozornici kako bi Hrvatska napustila imidž dosadašnjih mračnih nastupa. Na pozornici će mu se pridružiti pet glazbenika – prateći vokali Edgar Rupena, Matija Cvek i Alen Đuras te violinist Antun Stašić i violončelist Emanuel Pavon. Jacquesova konkurencija, kada su pjevači u pitanju, nije zanemariva. Štoviše, brojni su ekstrazanimljivi i publici privlačni, poput predstavnika Crne Gore Slavka Kalezića, čiji je odlazak na Eurosong podijelio zemlju. Nastupao je s pjesmom “Space”, no nije prošao u finale. Seksi Imri Ziv, predstavnik Izraela, prethodnih godina pjevao je na Eurosongu prateće vokale, a ove godine je solo s “I Feel Alive”. Imri je pobijedio i u izraelskom natjecanju talenata i miljenik je publike. Talijan Francesco Gabbani pjeva “Occidentali’s Karma”, dvije je godine zaredom pobjednik Sanrema i predviđaju mu pobjedu. Hovig Demirjian dolazi iz trećeg pokušaja, a Cipar predstavlja s hitom “Gravity”. Bend O. Torvald najpoznatiji je ukrajinski rock-bend i imaju karizmatičnog pjevača Yevhena Halycha. I Manel Navarro iz Španjolske pretendira na pobjedu, a 2014. pobijedio je i na glazbenom natjecanju za mlade u svojoj zemlji. Bit će zanimljivo vidjeti jesu li Houdekov minimalizam i glas dovoljni protiv seksepila i jake produkcije.   