Nakon četiri godine borbe na zapadnoj fronti u Prvom svjetskom ratu, Tom Sherbourne (Michael Fassbender) vraća se u Australiju i preuzima posao svjetioničara na izoliranom otoku. Na taj zabačeni otok, gdje brodovi za opskrbu dolaze jednom po godišnjem dobu, Tom dovodi svoju ženu Isabel (Alicia Vikander). Njih dvoje pokušavaju osnovati obitelj, no svi su im napori bezuspješni. Jednog dana, nakon nekoliko spontanih pobačaja, Isabel začuje plač djeteta na obali. Nasukani čamac, kojeg tamo nađe, skriva mrtvog muškarca i živo dijete. Isabel uspijeva nagovoriti Toma da zadrže dijete i prisvoje ga kao svoje te nazovu Lucy. Život im krene na bolje, no stvari se naglo zakompliciraju kada se pojavi Lucyjina prava majka (Rachel Weisz). Pogledajte foršpan Michael Fassbender već nekoliko godina za redom oduševljava kritiku svojom glumom u nezavisnim filmovima, a čini se da bi tako moglo i ove godine biti s filmom 'Svjetlo između oceana', snimljenog po knjizi M.L. Stedmana. Redatelj Derek Cianfrance već je bio ostavio dobar dojam na kritičare svojim prethodnim ostvarenjima, 'Grijesi očeva' i 'Tužna veza', pa je posve moguće da će i s ovim filmom ući u uži izbor za ovogodišnjeg Oscara. Film 'Svjetlo između oceana' možete pogledati u svim boljim kinima, od preksutra, osmog rujna, u distribuciji Blitz Filma, a ako vam se još koji put ove sezone gleda Michael Fassbender, strpite se do izlaska 'Assassin's Creeda'. Tema: FILM 