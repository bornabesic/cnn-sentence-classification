Charlize Theron, zvijezda 'Pobješnjelog Maxa: Divlje Ceste' i još podosta razvikanih holivudskih uradaka priključuje se glumačkoj postavi nadolazećeg filma iz serijala 'Brzi i žestoki', potvrdio je danas Universal Pictures. Theron će se tako pridružiti mega popularnim licima ove neuništive filmske franšize kao što su Vin Diesel, Jason Statham, Dwayne Johnson, Michelle Rodriguez i drugi, a saznajemo kako će tumačiti potpuno novog lika. Nedavno su iz Hollywooda stigle i indikacije kako bi Theron mogla glumiti glavnu žensku negativku, no to su za sada još uvijek samo glasine. Ta će vijest sasvim sigurno razveseliti ne samo poklonike 'Brzih i žestokih' već i ljubitelje opusa južnoafričke glumice kojoj, kako je 'Pobješnjeli Max: Divlja cesta' pokazao, akcijske uloge definitivno nisu strane. Štoviše, odlično joj odgovaraju, stoga vjerujemo da će se sasvim dobro snaći i u 'Brzim i žestokima 8'. 'Brzi i žestoki 8', u režiji redatelja F. Gary Graya s produkcijom kreće sljedeći mjesec, a u kina bi trebao doći sredinom travnja sljedeće godine. Charlize Theron trenutačno možete vidjeti u filmu 'Lovac i Ledena kraljica', koji u kina stiže 21. travnja 2016. u distribuciji Blitz film i video. Izvor: Adria.ign.com Tema: FILM 