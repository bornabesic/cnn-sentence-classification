Svoje prvo putovanje Anica, Martina, Maja i Natalija pamtit će, kažu, zauvijek, a posljednji dan u Ateni ostat će im u posebnom sjećanju. Martina je tako proslavila svoj rođendan u Grčkoj, a Mario Petreković odlučio joj je ispuniti želju baš na njezin dan. - Martinina želja oduvijek je bila da se tetovira, ali mi joj to nismo dozvolili. Poslije nije bilo novaca - kazala je mama Anica. Slijedeći tragove, Martina je s roditeljima došla do tattoo centra. - Grčka, tetovaža za rođendan, pa to se ne zaboravlja tako lako. Predivno - oduševljena je Martina.   No, iznenađenje je čekalo i Maju i Nataliju. Ne znajući gdje idu, osim što ih čeka adrenalinski zadatak, Maja i Natalija bile su dovedene s povezom na očima pred veliku provaliju. - Kada su mi maknuli povez s očiju i kada sam vidjela taj ponor bez dna, mislila sam da sam gotova - kazala je Natalija koja se u trenutku skamenila od samog pogleda u provaliju. Za razliku od nje, Maja je prštala od uzbuđenja te je odlučila prva skočiti s užetom u provaliju. - Fenomenalno se osjećam. Skok je bio nalet adrenalina, nevjerojatan - uzbuđena je Maja, a Natalija, iako je u početku oklijevala, ipak se na kraju odvažila na skok. - Ako je mogla Maja, može i Natali -, poručila je Natalija prije skoka. Nakon trodnevne avanture u Grčkoj, došlo je vrijeme da djevojke spakiraju kofere i vrate se kući. Iako im se u određenim trenucima činilo kako će im se njihovo prvo putovanje pretvoriti u noćnu moru, zaključile su kako im je ovo bila avantura života. - Najljepši trenutak mi je bio tetoviranje. To sam oduvijek željela - izjavila je Martina, dok je njezina majka Anica kazala da joj je najljepši trenutak bio kada je ugledala supruga u Grčkoj. Maja i Natalija, ističu, putovanje će pamtiti po skoku s užetom u provaliju, a Natalija je još dodala: - Definitivno ću pamtiti razbijanje tanjura po grčkoj taverni. To je nešto neopisivo.