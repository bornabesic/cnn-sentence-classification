 Nitko ne bi napustio bolji život, da se ne lažemo. Koji smo pakao prošli kod gospođe Branke u Koprivnici, ne dao Bog nikome, kaže Giba Vasić (25). Bliznaci, kako ih zove majka Rada (52), odselili su se od Branke Radić (78) iz Koprivnice prije dva i pol mjeseca, no strasti se i dalje nisu smirile. Uvrijeđeni su što ih je umirovljenica, koja ih je udomila nakon “Big Brothera”, prozvala da su prljavi i da ništa nisu radili po kući osim što su “mazili njezinu mačku”. - Zašto bismo mi mazili tu mačku kojoj su otpale uši. Još da se napunimo buhama. Morali smo radi nje maziti mačku kako bismo je odobrovoljili - tvrdi Giba. Dodaje da je Branka “psihički ljubomorna” na njih jer su oni poznati. Branka se požalila da su se blizanci samo kupali noću i da su joj u mjesec dana potrošili 20 kubika vode. - Ne kupam se kao ona kišnicom. Skupljaju vodu mjesecima te time peru suđe i kupaju se - tvrdi Giba.  Dodaje da se voli lijepo odjenuti, izaći s društvom, jesti i piti. Na Branku je kivan zbog piletine. - Ona u zamrzivaču drži kokoš iz 2013. i začine iz Njemačke iz 1997. To da jedem? Ne pada mi na pamet da se otrujem - kaže Giba. Tvrdi da su kod Branke radili od 0 do 24 sata. - Okrečili smo cijelu kuću i očistili je jer bila je užasno prljava. Ona je zlo. Nije nas puštala ni da spavamo. Šuljala se kućom kao lopov, a kad nas nije bilo, pretresala nam je stvari. Ukrala nam je tri parferma. Skupa, naravno, jer mi koristimo samo skupe stvari - kaže Giba. Dodaje da im je najgore to što im je Branka zabranila da idu roditeljima u Malu Planu u Srbiji nakon što je njihov otac Rade (57) imao infarkt. - Psihički nas je maltretirala. Bacila nam je sve stvari, garderobu... I staru i novu. Vidjeli smo da više ne možemo živjeti zajedno i zato smo otišli - zaključio je Giba.   