Slavna glumica i fotomodel Pamela Anderson izazvala je pravu pomutnju, a zamalo i tučnjavu u francuskom parlamentu kada su novinari nahrupili na njezinu tiskovnu konferenciju posvećenu nastojanju da se zabrani šopanje gusaka. Pamelu Anderson, rođenjem Kanađanku, obožavatelji pamte po ulozi u Baywatchu, rekordnih 14 duplerica Playboya, kućnoj pornografiji, ali i dugogodišnjem gorljivom angažmanu u organizaciji za zaštitu prava životinja PETA. Zato su je i Zaklada Brigitte Bardot i zastupnica stranke Europa Ekologija Zeleni (EELV) Laurence Abeille pozvali da im pomogne u usvajanju zakona protiv šopanja gusaka. – Kao Kanađanka stidim se zbog brutalnog ubijanja mladunčadi tuljana i zato imam empatiju za mnoge Francuze koji osjećaju stid i tugu zbog patnje tih gusaka – rekla je Anderson. Od guščje se jetre proizvodi pašteta koja za Francuze predstavlja nacionalno blago. I patke i guske u Francuskoj se uzgajaju prije svega zbog jetre. U Njemačkoj, Italiji, Švicarskoj i Poljskoj zakonom protiv okrutnosti nad životinjama zabranjeno je šopati guske, a u Francuskoj ne samo da je dopušteno, već je i zaštićeno na najvišoj političkoj razini. Prije Božića 2005., pariški je parlament uz potporu svih stranaka čuvenu "foie gras", tradicionalnu paštetu od jetre šopanih gusaka ili pataka, uvrstio na popis francuskoga kulturnog blaga. Međunarodne i nacionalne udruge aktivista koji se bore za zaštitu životinja bespomoćne su. Bez obzira na pomoć bivše zvijezde Baywatcha, zakon nema nikakve šanse proći u parlamentu jer mu se protive gotovo sve stranke. Francuska godišnje proizvede 20.000 tona guščje jetre i izvozi je u mnoge zemlje, najviše u Japan, Španjolsku i Belgiju. >>Evo što će Pamela Anderson raditi u francuskom parlamentu >>Pamela Anderson razvodi se drugi put od Ricka Salomona 