Voditelj Mirko Fodor nominiran je za Večernjakovu ružu u kategoriji radijske osobe godine kao izvrstan voditelj “Globotomije”, “Svakom loncu poklopac” i “Mica i Droca showa”. Ipak, mnogima je on prepoznatljivo televizijsko lice. Voli li više radio ili televiziju, kako sa suprugom Vesnom provodi vrijeme te kakve su njihove kćeri Dora i Nera, otkriva u intervjuu. Koga ćete povesti na dodjelu Večernjakove ruže 31. ožujka u HNK? Povest ću svoju dragu ženicu Vesnu. Zašto? Pa zato što mi je već godinama najveća potpora u radu i životu, a i zato da je napokon izvedem u kulturnu ustanovu u povodu 20. godišnjice braka. Zaslužila je to. Imate dvije odrasle kćeri, Doru i Neru, čime se one bave? Slušaju li i traže li uopće vaše savjete? Žele li možda krenuti vašim stopama? Ma koje djevojke od 20 i 24 godine uopće trebaju savjet starog oca. Super su curke, studiraju, pjevaju, glume i uživaju, na ponos svog tatice. Budući da kćeri više ne ovise toliko o vama, kako sa suprugom volite provoditi slobodno vrijeme? Volimo kuhati, jesti, pjevati i plesati te se nadamo da ćemo dugo i sretno živjeti. Laskaju li vam ovakva priznanja, što bi vam značila ova nagrada? I gdje biste je držali da je osvojite? Držao bih je iznad kreveta, da se svako jutro budim s njom. A laskaju li mi nagrade, ne znam, jer još nikada nijednu nisam dobio. Zapravo, najviše mi znače pohvale slušatelja ili gledatelja, jer naposljetku za njih i radimo ovaj posao. A ako struka još kaže nekoliko lijepih... tim bolje. Nominirani ste u kategoriji radijske osobe godine. Vidite li sebe prije kao televizijskog ili radijskog voditelja? Što vam je od toga zanimljivije raditi i zašto? Apsolutno mi je jednak užitak raditi i na radiju i na televiziji. I jedan i drugi medij zahtijevaju brzinu, okretnost, snalaženje u svakoj, pa i najčudnijoj situaciji, ali i potvrdu znanja i rutine koju steknete radeći taj iznimno zanimljiv posao. Nakon toliko godina medijskog staža, što vam je i dalje izazov raditi? Moram priznati da mi je na televiziji veliki izazov, ali i užitak voditi game show “Volim Hrvatsku”, koja kao da je osmišljena po mojem ukusu. No dobro staro “Dobro jutro, Hrvatska” i dalje je zakon i izazov, pogotovo buđenje u pet sati. Kada je pak o radiju riječ, tu je izazov svaki izlazak u eter, uz kolegu Dronka, tj. Andru Tomovića, s kojim uživam komunicirati u “Globotomiji” te emisijama “Svakom loncu poklopac” i “Mica i Droca show”. >>Silvija Londero: Tjedno nas čuje više od dva milijuna ljudi >>Marko Tomšić Šaman: Kod nas nema glumatanja i grča u želucu​