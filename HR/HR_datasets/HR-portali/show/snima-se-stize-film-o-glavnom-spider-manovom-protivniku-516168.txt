Kako smo još početkom prošlog ožujka, tj. prije godinu dana, najavili, jedan od glavnih Spider-Manovih protivnika, zlobni Venom, mogao bi dobiti svoj samostalni film. Trunčicu začudno, bez Spider-Mana igdje u filmu. Po svemu sudeći, vijest nije bila 'novinarska patka', jer nam uistinu dolazi takav film. Još tada nam nije bilo pretjerano jasno s kojim točno ciljem se namjerava snimiti taj film, jer film o liku koji je poznat uglavnom poznavateljima stripa nam nije baš pretjerano jasan. Doduše, moramo priznati da smo Venoma već prije bili vidjeli u filmu o Spider-Manu, i to u trećem nastavku trilogije Sama Raimija, s Tobeyem Maguireom kao Spider-Manom. No u tom filmu Venom je sveden na komediju i sprdnju i nije ostavio nimalo dobar dojam na publiku, a niti na kritičare. Mnogi su tada mislili da je to to što se tiče Spider-Mana, a i Venoma, no prijatelj pauka još jednom je došao na velike ekrane, s Andrewom Garfieldom kao superjunakom. Venom je tada, srećom, izostao kao negativac. Novi film je, po svemu sudeći, planiran za jesen naredne godine. Kako se čini, Sony je primijetio da je vikend oko 5. listopada relativno nepopunjen superherojskim filmovima, pa izgleda da će u tom vikendu nama doći film o Venomu. A prije nego što nam se Venom pojavi u kinima, ove godine ćemo imati priliku vidjeti najnoviju inkarnaciju Spider-Mana. Film režira Jon Watts, a u glavnim ulogama su Tom Holland kao Spider-Man, Marisa Tomei kao ujna May, Michael Keaton u ulozi spomenutog negativca Vulturea. Robert Downey Jr. nastupa u svojoj već klasičnoj ulozi kao Iron Man, a Donald Glover se pridružio glumcima u neimenovanoj ulozi (smatra se da bi on također mogao obući Spider-Manovo odijelo). Bokeem Woodbine je Shocker, dok negativca Tinkerera glumi Michael Chernus, a kao heroina nastupa Zendaya koja će preuzeti ulogu Michelle. 'Spider-Man: Homecoming' bi se u kinima trebao pojaviti početkom srpnja ove godine. Tema: FILM 