Iako ga praktički svi pamte po njegovim ulogama snagatora i raznih uništavača, glumac i bivši bodybuilder te guverner Arnold Schwarzenegger ipak ima i nekoliko komičnih filmova u svojoj karijeri. Ljudi uglavnom pri tom spominju njegove uloge u 'Blizancima' i 'Policajcu iz vrtića', no glumac je glumio i u filmu 'Kaktus Jack', a redovno pokazuje svoj talent i putem društvenih medija. No u zadnjih par godina, Schwarzeneggera smo mogli vidjeti u nekoliko što komičnih, što dramatično intenzivnih uloga, kao što su one u filmovima 'Plaćenici' i 'Maggie'. Gubernator, kako ga mnogi u šali zovu, je sada odabrao još jedan komičan projekt. Komedija 'Why We’re Killing Gunther', o timu ekscentričnih plaćenih ubojica, koji se pod svaku cijenu žele riješiti svojeg ludog šefa, bit će novi projekt legendarnog glumca. U filmu, Schwarzenegger glumi upravo spomenutog šefa, koji će se pokazati kao opak i nadasve arogantan protivnik timu plaćenih ubojica. Ipak, ne postaje se šef takvim 'likovima' bez razloga. Uz Arnolda, u filmu ćemo moći vidjeti relativno nepoznate glumce iz američkih komičnih serija, od kojih se jedino ističe Cobie Smulders, koju naša publika zna iz serije 'Kako sam upoznao vašu majku', u kojoj je glumila voditeljicu Robin Scherbatsky.  Kako se u zadnjih nekoliko godina pokazao kao relativno duhovit glumac, Schwarzenegger bi trebao ipak dovesti neku dozu humora u ovaj projekt. Redatelj Taran Killam, inače suprug spomenute Cobie Smulders, je prvi put u redateljskoj stolici, no sudeći prema njegovom dosadašnjem radu u komičnim serijama, ne bismo trebali očekivati išta loše. Čim se novi podaci pojave, moći ćete ih pročitati u našoj rubrici FILM. Tema: FILM 