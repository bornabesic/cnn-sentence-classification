Strasno, nabijeno emocijama, ispunjeno suzama radosnicama, prožeto finim humorom i vrhunskom glazbom - najkraći je opis ugođaja u kojem se večeras u zagrebačkom HNK po petnaesti put dodijelila nagrada Večernjakova ruža. Pod motom najbolji od najboljih za najbolje večeras smo zahvaljujući vašim glasovima dodijelili nagrade u sedam kategorija najboljima iz svijeta televizije, radija i glazbe.  Glazbenik godine: Gibonni i Oliver   Prošla je godina definitivno bila u znaku Gibonnija i Olivera, pa im je nakon Porina pripala i Večernjakova ruža kao glazbenicima godine. Oliver je bio spriječen doći, no Gibonni se zahvalio u njegovo i u svoje ime. - Drago mi je da smo dobili nagradu u tako žestokoj konkurenciji. Dobro je da su nominirani glazbenici raznih žanrova – kazao je Gibonni, a osim što se zahvalio glasačima čestitao je i Neveni Rendeli Vejzović, koja očekuje blizanke. - Tvoje stanje me podsjetilo na vic kad je Splićanin došao na porod i kad je vidio ženu kako rađa, pao je u nesvijest. Kad su ga osvjestili i rekli mu da je dobio kćer, rekao je “hvala Bogu da je žensko, da ne mora ovo prolaziti” - nasmijao je sve popularni Gibonni.     Novo lice godine: Zrinka Grancarić   HRT-ova novinarka i urednica Zrinka Grancarić prošle je godine oduševila prijenosom nastupa naših jedriličara na Olimpijskim igrama u Rio de Janeiru, što nije nimalo iznenadilo njezine bližnje jer znaju da je velika obožavateljica jedrenja. Ubrzo nakon toga dobila je priliku voditi i uređivati emisiju “Tema dana”, što joj je i donijelo Ružu u ovoj kategoriji. - Stara je izreka da je važno sudjelovati, a ja bih kao sportašica rekla: “Veni, vidi, vici!”. Ovo je bila posebna godina za mene. Lani u ovo vrijeme sam bila obična novinarka na Hrvatskom radiju, a onda je stigao poziv da komentiram jedrenje na Olimpijskim igrama, a nakon toga da uređujem i vodim Temu dana. Zahvaljujem se svojim urednicima koji su mi i omogućili da ovo radim – kazala je Zrinka Grancarić.   TV lice godine: Ivana Petrović   Urednica i novinarka vanjske politike na Novoj TV Ivana Petrović osvrtima na aktualna zbivanja, zanimljivim izvještajima, javljanjima uživo sa zbivanja koja su važna za Hrvatsku i svijet zasluženo je osvojila ovogodišnju Večernjakovu ružu za tv lice godine. - Hvala svim čitateljima Večernjeg lista. Iako mi se to ne bi trebalo dogoditi, imam veliku tremu. Nadam se da ćemo i dalje ostati najgledanija i najutjecajnija informativna emisija u Hrvatskoj, te će biti još Ruža. Naravno, ove nagrade ne bi bilo da nije bilo vrijedne ekipe Nove TV. Televizija je složen posao koji traži dobar i uigran tim, posebno u stresnim trenucima. Hvala im svima, od novinara, pa do tehničara i producenata – rekla je Ivana Petrović.   Glumačko ostvarenje godine: Petra Dugandžić   Zagrebačku glumicu Petru Dugandžić gledamo u ulozi snaše Kate u seriji “Zlatni dvori” Nove TV kojom je mnoge oduševila, a zbog postignuća dobila je i nagradu za glumačko ostvarenje godine. - Strašno sam uzbuđena, nemojte mi zamjeriti ako zaplačem. Zahvaljujem se žiriju što me stavio u takvo društvo, i naravno, čitateljima Večernjaka koji su glasali za mene. Posebno se zahvaljujem cijeloj produkciji Nove TV što su mi dali priliku da glumim u seriji koja mi je postala najdraži projekt u životu. Hvala mojoj obitelji, mami koja sad plače pred televizorom, bratu Željku i njegovim curicama, te mom suprugu Saši, koji me voli takvu kakva jesam – emotivna je bila Petra Dugandžić.   Radijska emisija: Pomorska večer   Hrvatska je jedina svjetska država u kojoj se redovito emitira specijalizirana radijska emisija o moru, pomorcima i brodovima. Riječ je o emisiji Pomorska večer, slušati se može ponedjeljkom od 20 do 24 sata, i to svaki put iz drugoga grada: iz Pule gdje je uređuje i vodi Dorina Tikvicki, iz Rijeke uz urednicu Branku Malnar, Splita uz Jadrana Marinkovića, Dubrovnika uz Božicu Đurđević i Zadra uz Vladimira Šetku. Jadran Marinković zahvalio se na Večernjakovoj ruži u ime cijele ekipe koja radi emisiju staru čak 65 godina. - Slušajte nas ponedjeljkom, pa ćete se i sami uvjeriti zašto smo dobili nagradu. Kod nas nema puno politike, osim što povremeno napadnemo Ministarstvo mora. Pomorci su nažalost zapostavljeni, a njihov broj danas najbolje zna samo Porezna uprava – kazao je Jadran Marinković.   Radijska osoba godine: Ivana Mišerić   Radijska voditeljica Ivana Mišerić, uz čiji se glas razbuđuju slušatelji Otvorenog radija, a odnedavno je svake nedjelje gledamo i u showu “Tvoje lice zvuči poznato” Nove TV, zasluženo je osvojila Večernjakovu ružu. - Zahvalna sam što radim posao koji volim, pa mi se nije teško dizati svako jutro u 4.15 sati. Emisija ne bi imala smisla da se slušatelji ne javljaju, a svojim pozivima i komentarima kreiraju je s nama. Ruža je potvrda da idemo u dobrom smjeru. Znam da je nešto dobro ako bih i sama to voljela slušati. Otvoreni radio to radi jako uspješno. Bit ćemo još bolji. Živio radio! – kazala je Ivana Mišerić.   TV emisija godine: RTL Direkt   Najvažnije dnevne događaje, informativno, direktno i sa stavom, svaki dan, od ponedjeljka do četvrtka gledamo u RTL-ovoj emisiji “RTL Direkt” na čelu sa Zoranom Šprajcom. No iza koncepta, osim Šprajca i novinara, stoje i dvije urednice, Mojmira Pastorčić i Danka Derifaj. Šprajcu je ove godine izmakla nagrada za TV osobu godine, no zato je njegov RTL direkt osvojio ovogodišnju Ružu.Predali su mu je pripadnici HGSS-a, koji su se doslovno na pozornicu spustili s krova kazališta.   - Ovo je dar s neba. Nije lako biti na vrhu. Stalno se trudimo da našim gledateljima pružimo što bolju emisiju. Uostalom, ne pravimo program za svečane lože, nego za naše gledatelje. Hvala im što su to prepoznali – oduševljeno je rekao Zoran Šprajc. >> Ovo su dobitnici Večernjakove ruže! >> Ivica Propadalo otkrio što je promijenio u dizajnu Večernjakove ruže