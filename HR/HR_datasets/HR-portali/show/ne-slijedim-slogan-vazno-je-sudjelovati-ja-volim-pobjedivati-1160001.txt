HRT-ova novinarka i urednica Zrinka Grancarić lani je oduševila prijenosom nastupa jedriličara na Olimpijskim igrama u Rio de Janeiru. Ubrzo je dobila priliku voditi i uređivati “Temu dana”, zbog čega je i nominirana za Večernjakovu ružu. Oduševili ste prijenosom nastupa naše jedriličarske reprezentacije na OI. I sami ste strastvena jedriličarka. Kao djevojčica od sedam-osam godina prvi sam se put našla pod jedrima zahvaljujući njemačkim turistima koji su ljetovali u našoj obiteljskoj kući u Zadru. Opčinio me zen koji sam osjetila. Zbog rata, počela sam ozbiljno jedriti tek s 19 godina, što je bilo prekasno za olimpijske klase. Međutim, apsolutno sam se našla u regatavanju krstaša, organizaciji regata, suđenju, itd. Jedrenje ili ti nije nešto posebno ili si njime cijepljen za cijeli život. Ubrajam se u ovu drugu skupinu. Što vam znači boravak na moru? Jedrenje mi je velika strast, adrenalin i ispušni ventil. Bez toga ne mogu funkcionirati. Uživam u osjećaju kada vjetar puše 20-ak čvorova, kada držim spinaker u ruci, brod ispod mene glisira, a i najmanja pogreška može nas skupo stajati, doslovno. Moćan je to osjećaj. Jedrenje me naučilo da brzo i staloženo reagiram u nenadanim i zahtjevnim situacijama, a to mi je jako korisno u poslu. Živite u Zagrebu. Uspijevate li ukrasti dovoljno vremena za jedrenje? Na sreću, “Tema dana” omogućuje mi da imam točno određeno radno vrijeme što znatno olakšava planiranje i odlazak na more pa u dogovoru s kolegama jedrenje ne pati, a time ni ja. Malo je naporno jer praktički nemam odmora. Slobodne dane koristim za jedrenje pa znam malo padati s nogu kada je vrhunac sezone. A jeste li u Zagrebu pronašli neku zamjenu za jedrenje? Zagreb mi je puno ponudio u društvenom smislu. Rado odlazim na koncerte, u kazalište, volim plesati, a solidan dio vremena provodim na Jarunu veslajući. Počela sam prije godinu dana. Otkrila sam tako još jedan spartanski sport u kojem ljudi uživaju iz čistog entuzijazma. Na početku ste rekli da vam je “Tema dana” bila velik izazov. Jeste li zadovoljni kako ste se snašli? Perfekcionist sam pa sam sklona samu sebe izludjeti zbog pogreške koju u većini slučajeva vidim samo ja, ali zaista se dobro osjećam kada sjednem u studio i emisija počne. Zadovoljna sam kako se stvari odvijaju. Uvijek sam najviše voljela raditi uživo, što također nosi adrenalin koji kao sportašica volim. Teme su šarolike, a iznimno je malo vremena za pripremu, stoga kada uspijemo naciljati srž problema i dati nešto novo, u dinamičnoj razmjeni mišljenja “Tema dana” bude pun pogodak. Izazovan je to format. Što mislite o nagradama? Nikad nisam slijedila slogan “važno je sudjelovati”. Više volim pobjeđivati. U vitrini imam puno jedriličarskih medalja, ali za drugu polovicu života, ovu novinarsku, nemam još nijednu nagradu. Već sam pripremila mjesto za Ružu. Cvijeće mi inače slabo uspijeva pa bi mi ova trajna baš dobro došla.