Daria Hodnik iz dana u dan ima sve više razloga za ponos i veselje. Otkako se odlučila posvetiti samostalnoj karijeri niže uspjehe i uživa u komplimentima kojima ju zasipa kako kritika tako i publika.  Daria je domaćoj publici, kritici i glazbenoj industriji najpoznatija kao prateći vokal bez kojeg ne može proći niti jedan zapaženiji festival ili nastup velikog glazbenika ili benda. No jedan će festival Daria ipak odraditi solo. Ova će umjetnica moćnog glasa naime nastupiti na nadolazećem 64. Zagrebačkom festivalu gdje će se bok uz bok s ljudima kojima je donedavno pjevala prateće vokale boriti za titulu najbolje. Stručni žiri Zagrebačkog festivala odabrao je za ovaj nastup njenu pjesmu ''Kad jednom se spoje'' i dao dodatni vjetar u leđa njenoj samostalnoj karijeri. I publika ju je pritom podržala pa se njena pjesma tako našla na prestižnom popisu HR TOP 40 – pjesama koje su trenutno najemitiranije na domaćim radio postajama.Za pjesmu ''Kad jednom se spoje'' snimljen je i spot koji je snimljen, između ostalih lokacija i u koncertnoj dvorani Lisinski gdje se Daria osjeća kao kod kuće. Prilikom snimanja spota Daria se okružila vrhunskim profesionalcima pa tako režiju njenog novog spota potpisuje Tomislav Pović. Govoreći o svom solo uspjeh i planovima za budućnost Daria zato uvijek govori u množini jer je svojom dugogodišnjom karijerom i neizmjernim talentom postala prestižna glazbenica s kojom čast i zadovoljstvo ima surađivati sva krema domaće glazbe.  ''Pjevam kada god mogu ili me netko to traži. U bilo koje doba dana ili noći glazba mi pričinja veliko zadovoljstvo, osjećam se kao da me netko zove van u neki odličan izlazak. Uživam u svakom trenutku. Mnogi me pitaju zašto se ranije nisam odlučila za solo karijeru, no meni je taj korak vrlo prirodan i ne dolazi iz potrebe za dokazivanjem ili ambicije, meni je samo važno da uživam u tome što radim i s ljudima koji to cijene i vole jednako kao i ja - kaže Daria.