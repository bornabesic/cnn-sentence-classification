Glazba je njegov poziv i život i logično je da 70. rođendan i 50 godina na sceni sljedeće godine Oliver Dragojević obilježi pjesmom. Uz pratnju Zagrebačke filharmonije kojom će ravnati Alan Bjelinski, Oliver će publiku u Zagrebu počastiti koncertom u Areni 11. ožujka sljedeće godine. – Od nastupa u velikim dvoranama ljudi uvijek očekuju spektakl, a ja bih ovo nazvao ugodnim glazbenim druženjem. Publika koja dolazi na moje koncerte voli emocije i romantiku i zato želim da stvorimo prijateljsku atmosferu – rekao je Oliver jučer najavljujući koncerte. Na pitanje je li na početku karijere priželjkivao ovakav uspjeh odgovara: – Da će publika pratiti to što radim i kad budem imao 70 godina koje ću navršiti 7. prosinca 2017., nisam mogao očekivati, a svima im mogu samo reći hvala što to i dalje rade. Da ne vjerujem u ono što radim, ne bih to radio i dalje. Još uvijek uživam u pjevanju i, dok me to drži, dobro je. Na 70 svjećica na rođendanskoj torti samo je zavapio. – Brojka 70 zvuči mi stravično, puno je to godina. Zamislite, kad sam snimio “Cesaricu”, imao sam 46 godina, koliko je vremena prošlo od tada. Sve što mogu reći je da svaki dan kad se pogledam u ogledalo znam da će biti sve gore i gore – kroz smijeh kaže. Na konferenciji mu se pridružio prijatelj Siniša Škarica koji je priznao da je još 1966., kad je čuo Olivera kako pjeva “The Sun Ain’t Gonna Shine Anymore” Walker Brothersa, shvatio da mora odustati od pjevanja, a Olivera opisuje: – Da pjeva i brojeve iz telefonskog imena, to bi bilo uzbudljivo i zanimljivo. I za njega uistinu vrijedi da je kao staro vino. Što stariji, to bolji. Privatno i poslovno Oliver žali zbog sljedećeg: – Pjevački mi je žao što starim, a kao čovjeku koji voli ribariti s godinama mi je sve više žao loviti ribe pa manje i ribarim. Ali u nekim stvarima zato uživa više nego prije: – U dobroj pjesmi, u moru koje me hrani i unucima jer, ako se ne veseliš unucima, onda si čovjek s greškom.