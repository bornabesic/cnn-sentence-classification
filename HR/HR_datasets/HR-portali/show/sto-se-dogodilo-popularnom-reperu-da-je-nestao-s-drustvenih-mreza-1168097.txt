Reper Kanye West, dugogodišnji korisnik Twittera, nestao je s te društvene mreže nakon više mjeseci neprikladnog ponašanja.  Čini se da je suprug zvijezde reality showa Kim Kardashian deaktivirao svoje profile na Twitteru i Instagramu. Na Twitteru ga je pratilo 27 milijuna korisnika, a tu je društvenu mrežu godinama koristio za samopromociju i dijeljenje glazbenih i modnih savjeta. U 2015. je tako taj 39-godišnji reper mirno priznao na društvenoj mreži da se zadužio svotom od 53 milijuna dolara i rekao da mu je potreban novac kako bi financirao svoje "sjajne ideje". Krajem studenoga bio je hospitaliziran zbog "psihotične krize", kako su prenijeli neki američki mediji. Zbog hospitalizacije morao je otkazati velik dio svoje turneje. Sredinom prosinca, tek nekoliko dana nakon izlaska iz bolnice, pojavio se uz Donalda Trumpa u Trumpovu tornju u New Yorku i poslije je na Twitteru objasnio da je želio vidjeti Trumpa kako bi s njime razgovarao o "multikulturnim temama" kao što su "zlostavljanje, potpora nastavnicima i nasilje u Chicagu".    Kim Kardashian se u petak oglasila na Twitteru gdje je za 51 milijun korisnika promovirala svoju  liniju odjeće za djecu, koju je, kako tvrdi, djelomično kreirao njezin suprug. Taj par ima dvoje male djece, a mediji spekuliraju da imaju i bračnih teškoća. 