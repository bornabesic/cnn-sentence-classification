Još su pjesnicima u starom Rimu okidač stvaralaštva predstavljali presudni društveni događaji. Isto je do danas, a slično i s riječkim duom Slana banana, koji “undercover” čine Robert Ferlin i Mario Lipovšek Battifiaca. Ubodeni emisijom Dnevnika koji je donio vijest o Plenkovićevoj smjeni tri Mostova ministra, zavapili su “Ima li Vlade za nas” i na podlogu dueta Dražena Zečića i Anđele Kolar “Ima li nade za nas” iz 2000., napravili parodiju političke situacije u zemlji. A sa zezantima – kako drugačije nego zezantski. – Robert me prisilio da sudjelujem u ovome jer ja nikad ne bih protiv Plenkija i Marića. Ucijenio me mojim golim fotografijama na snijegu – kaže Battifiaca na što mu Robert poručuje: – To je bezočna laž zbog koje se naša koalicija sada raspada! Šalu na stranu, dečki koji prijateljuju od 1993. kada su se spojili u zajedničkoj emisiji na Radiju Rijeci, povremeno se oglašavaju na ovaj način. Slana banana postojati je počela s hitom “Moja mala djevojčica” 2009. u kojoj su obradili odnos Ive Sanadera i Jadranke Kosor, a uslijedila je i “Druže Zoki, više ne je...”. Za ovu aktualnu pjesmu, kako bi sve bilo po propisima, od Zečićeva menadžera Roberta Marušića dobili su odobrenje da prerade original. – Mi smo kao svi ozbiljni bendovi, a ne poput Huljića koji radi hiperprodukciju pjesama. Pomno i dugo radimo na svojim stvarima i tek kad imamo nešto kvalitetno, pustimo to u eter. “Ima li Vlade za nas” zaokružila je našu trilogiju, ali ne znači i kraj Slanih banana jer inspiracije u ovom društvu ne manjka. Sigurno će nas naše glavešine opet inspirirati za nešto – šale se pa o aktualnom radijskom hitu u istom tonu nastavljaju: – Ljudi su shvatili ovu pjesmicu baš kako treba, u stilu “udri brigu na veselje”. Unijela im je, govore, malo humora u tmurnu svakodnevicu. Ali komentirali su i da kakva nam je Vlada, da je takav i Božin vokal (vokal koji pjeva Robert Ferlin op.a.), da se dosta ljulja. Od glavnih pak aktera pjesme nitko nam se nije javio. Iako, zadnje dane nam se čini kao da nas prate. Ne bi bilo loše dobiti zaštitu, valjda će biti sve O.K. Pjesmu "Ima li Vlade za nas" možete poslušati na stranicama Radio Rijeke. PETROV (Ferlin) Znam da opet misliš da je Most ti kriv za sve i da tvoj ministar fotelju zaslužio je. Kako zbog njega rušiš tri moja ministra i kako vidim – evo nama opet izbora. A ne znaš da ni ti nećeš sretan biti s njim i kako te svakog dana s Gazdom prevarim. Pa mi dođe da te još jednom pitam ja: Ima li Vlade za nas? PLENKOVIĆ (Battifiaca) A čini mi se da bih i ja dao pola mandata svog da se Božo i ti i Most skinete s mog. Jer nema dana kada ja na Gazdu ne pomislim, kako da se, Božo, onda s tobom pomirim? Jer dao bih sve, i izbore, ma i HDZ, al’ Marić sa mnom ostaje. Ma, znaš što, Božo, goni se.   