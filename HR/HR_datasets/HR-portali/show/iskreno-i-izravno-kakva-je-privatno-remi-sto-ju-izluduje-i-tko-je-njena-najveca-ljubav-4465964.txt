Kako zamišljate savršen trenutak sreće? - Neočekivani obrat, nepredviđeni tračak nade u situaciji koja ni po čemu nije bila obećavajuća. Lako je naći sreću kad je očekuješ, ali prava je umjetnost kad te ‘pos***’ kad se najmanje nadaš. Čega se najviše bojite? - Samog straha. Kad se uvuče u kosti, teško ga se istjera na čistac. Kada biste mogli promijeniti samo jednu stvar na sebi, što bi to bilo? - Ne bih bila toliko lakovjerna. Vjerujem da su ljudi esencijalno dobri pa često znam nasjesti na trik. Koji je najsramotniji trenutak koji pamtite?                           - Raduje me što pamtim samo sretne dane. Koju osobinu najviše volite kod sebe? - Optimizam i činjenicu da ne odustajem dok ne iscrpim sve mogućnosti. Nisam kviter, borim se. Koja vas osobina najviše može zadiviti kod drugog? - Zadivljuje me čovječnost, ljudskost druge osobe. I to ne nužno uvijek u pozitivnom svjetlu - i kad griješimo smo prekrasni. To me pali.           Koju osobinu najviše mrzite kod sebe? - Ne volim upasti u začarani krug jedne misli, ideje, koju mahnito vrtim po glavi. Kao pas koji juri svoj rep. Koja vas osobina najviše može odbiti kod nekog drugog? - Foliranje. Prodavanje magle. Prenemaganje. Postavljanje iznad drugih, bez pravog razloga. Ukratko, ne volim seronje. U kojoj situaciji ćete lagati? - Kad se frendica grozno ošiša i vidim da je na rubu suza, reći ću: ‘Ma dobro je, daj, zabrijala si…’ Što vas može povrijediti? - Nepravda. Zasuzim i teško mi se kontrolirati onda. Bilo da se nepravda nanosi meni ili nekom drugom, možda čak i potpunom strancu. Što vas  izbaci iz takta? - Kad shvatim da mi netko laže u lice. Momentalno mi iskoči prekidač. Čega se najviše bojite? - Kretena u Saboru koji nam kroje sudbine. I letargije inteligencije koja je izgubila nadu ili ne mari. Za čime najviše žalite? - Ne žalim, sve mi se događa s razlogom. Ili sam nagrađena zbog nečega ili učim lekciju. Žaljenje nije moja furka. Tko je najveća ljubav vašeg života? - Muzika. Moja sigurna zona i moj najveći izazov. Što smatrate svojim najvećim dostignućem? - Najveće dostignuće uvijek je korak ispred mene. Jurim ga, tragam, igram se. Koji biste talent voljeli imati? - Voljela bih da nemam dvije lijeve ruke, da sam malo vještija sa šrafcigerom. Prepričajte jedan trenutak života u kojem ste bili najsretniji? - Moment kad sam našla svoje ime na listi učenika primljenih na Filozofski. Trčala sam doma kao u bunilu, od Ivana Lučića do Britanca. Kojoj se osobi divite? - Volonterima koji pomažu izbjeglicama, bolesnima, starima, klincima s posebnim potrebama… Svima koji tuđe potrebe mogu staviti ispred svojih. To su junaci. Kako biste opisali svoje mentalno/duhovno stanje? - Lastavica usred leta. Ide za suncem, ali se uvijek zna vratiti kući. Oko čega znate biti rasipni? - S vremena na vrijeme priuštim si putovanje. Štedim za to jer mi je to bitno, puni me i obogaćuje. Koja stvar koju posjedujete vam je najdraža/najvažnija/najvrednija? - Prestala sam se vezati za stvari. J...š stvari, skupljaj iskustva. Gdje biste voljeli živjeti? - San Francisco, Santa Monica, Barcelona, bilo gdje gdje se temperatura ne spušta ispod 15 stupnjeva. Ne podnosim hladnoću. S kojom povijesnom ličnošću biste se mogli najlakše poistovjetiti? - Koja normalna osoba ima odgovor na ovo pitanje? Kako najradije provodite slobodno vrijeme? - Čitam, jogiram, pijem kavu i promatram prolaznike. Namačem se u kadi. Plešem bosa. Koja vam je osobina najvažnija kod muške osobe? - Da mi postavlja izazov, da me vabi, da mi je zagonetan i istovremeno slikovnica. Koja vam je osobina najgora kod muške osobe? - Šovinizam. Koja vam je osobina najvažnija kod prijatelja? - Iskrenost, čak i kad imam lošu frizuru ;) Koje osobine je važno prenijeti djetetu? - Nemam pojma, nemam djecu! Koju ljudsku vrlinu smatrate precijenjenom? - Staloženost. Neki put je to samo isprika da se odugovlači i stavlja pod tepih. Koju poštapalicu koristite? - Onak. Koju psovku najviše koristite? - Jebote. Kakvi ste kad se razbjesnite? - Glasno i kreativno psujem. Tko su za vas heroji? - Neznanci koji čine drugima dobro.