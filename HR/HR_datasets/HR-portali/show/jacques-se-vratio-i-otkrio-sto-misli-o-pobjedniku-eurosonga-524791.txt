Jacques Houdek (36) osvojio je 13. mjesto na ovogodišnjem Eurosongu, a emocije nakon nastupa još se nisu slegle. Pjevač je gostovao u RTL Direktu gdje je podijelio svoje dojmove te u jednom trenutku čak i zapjevao. - Bilo nam je prekrasno, ponajviše zbog toga jer smo imali podršku publike. Hvala svima, slali ste nam divne poruke - rekao je Jacques. Ispričao je da su on i njegov tim htjeli maksimalno iskoristiti vrijeme na pozornici, a ne bi promijenio ništa. Sve je onako kako je trebalo biti, a zadovoljan je i jer su imali maksimalnu slobodu. - Ovo je bio riskantan koncept kako bi se istaknuli - objasnio je. Jacques smatra kako je trebao biti među top 5, ali izostala je podrška stručnog žirija. Kaže kako je to politička igra, koja se na Euroviziji često viđa. - Nije to nikakva nova stvar. Susjed susjedu daje bodove - rekao je. Zahvalio se publici u regiji i zaključio kako je stručni žiri tamo 'podbacio'. - Hrvatska je jedina iz regije ušla u finale pa je možda gorčina zbog toga bila jača - smatra Houdek. Pohvalio je pjesmu Salvadora Sobrala. Kaže da je mladi Portugalac bio vrlo hrabar s izborom pjesme koja je, naglašava, jako kvalitetna. - Čestitam mu, zaslužio je pobjedu svakako - rekao je. Ponosan je jer je Hrvatska napokon uspjela biti u fokusu na Eurosongu zbog koketiranja s pop operom. Houdek kaže da je u tome uspio te da su svi u Kijevu pričali o Hrvatskoj. 