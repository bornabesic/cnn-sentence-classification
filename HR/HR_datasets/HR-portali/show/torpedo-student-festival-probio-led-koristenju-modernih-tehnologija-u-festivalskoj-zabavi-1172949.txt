Od ove godine Zagreb je postao bogatiji za još jednu glazbenu manifestaciju -Torpedo Student Festival, koji je svoju premijeru doživio ove subote i dokazao kako festivali ne moraju biti skupi da bi bili kvalitetni. Naime, Torpedo je za razliku od brojnih drugih festivala bio potpuno besplatan za svoje posjetitelje. Želja organizatora, iza kojih stoji i kultni riječki Student Day Festival, bila je pokazati kako koncertna zabava ne mora biti skupa da bi bila kvalitetna. Za ulazak na Torpedo Student Festival bilo je dovoljno samo – skinuti besplatnu Torpedo aplikaciju. To su ovaj vikend na Zagrebačkom Velesajmu učinili brojni posjetitelji, koji su nakon očitavanja QR koda koji je stajao na ulazu u paviljon, na raspolaganju imali dvije festivalske pozornice. Na glavnoj pozornici su ih čekali Damir Urban & 4, Dječaci, Krešo i Žuvi, Vanillaz, Radio Luksemburg te Plastic knives, dok je pozornica s elektroničkom glazbom odzvanjala u ritmu poznatih DJ-a Andree Ljekaja, Pipsa, Bronskog, Mate Čeke I Marina Biocica. Važno je naglasiti kako Torpedo aplikacija neće biti jednokratne prirode, budući da će posjetitelji festivala, ali i svi ostali koji ju skinu u budućnosti, preko nje moći saznati gdje se u njihovoj blizini kriju popusti na brojne glazbeno-zabavne sadržaje i razne brandove. “Uvijek je veliki izazov, ali i veliko zadovoljstvo nešto stvarati od početka. Torpedo Student Festival opravdao je sva naša očekivanja i pokazao kako su mladi sve više okrenuti modernim tehnologijama u konzumaciji raznih sadržaja, pa i onih društveno-zabavnih. Veseli me pozitivna povratna informacija od osoba koje su već krenule koristiti aplikaciju i želja mi je da, osluškujući naše korisnike, razvijamo Torpedo projekt svakim danom sve više.” – izjavio je Ivan Roje, jedan od organizatora festivala.