Tijekom odmora s novom djevojkom u Crnoj Gori, Ivan Zak, ni kriv ni dužan, našao se u nezgodnom ljubavnom trokutu, postavši metom njenog bivšeg dečka. Ovo je priča koja prati novi ljetni mega hit „Ničija“ iz kreativne radionice Ivana Zaka. Vjeran sebi, snimio je i prateći video spot na predivnim prirodnim lokacijama Crne Gore. Spot razvija klasičnu ljetnu ljubavnu priču djevojke koja na odmor u vikendicu dolazi sa dečkom, dok je njezina stara ljubav na istom mjestu tek nekoliko kuća dalje. U tom trenutku stvari postaju još zanimljivije uz mnoštvo pogleda prepunih požude, razuzdanih zabava, ali i neugodnih situacija. Radnja spota odvija se na prekrasnoj Adi Bojani i ulcinjskoj Velikoj plaži, uz snimljene jedinstvene kadrove iz helikoptera, kao i vožnje čamcem, a sve u režiji Andreja Ilića i ekipe iz IDJVideos produkcije, s kojima surađuje duže vrijeme. Ritmovi pjesme 'Ničija', koji vas jednostavno vuku na ples do ranih jutarnjih sati odlična su pozivnica za ljeto koje nas tek očekuje, ali i nadolazeći CMC Festival, na kojem će Ivan nastupiti upravo sa spomenutom skladbom. 'Ničija' je prava nasljednica Ivanovih prethodnih ljetnih hitova 'Meni se s tobom' i 'Pretjerujem' koje su obarale rekorde slušanosti i gledanosti na YouTubeu. Kao što smo već spomenuli, s pjesmom 'Ničija' Ivan Zak nastupiti će na predstojećem CMC Festivalu u Vodicama, gdje je uvijek jedan od glavnih favorita što potvrđuju i nagrade koje je već osvajao.