Glumac Mustafa Nadarević u razgovoru za Dnevni avaz otvorio je dušu, pričao o životu na kazališnim daskama i ispred kamera, a prvi put je otvoreno govorio i o svojim zdravstvenim problemima sa srcem i privatnom životu.  – Sretan sam da mogu hodati, borim se da pobijedim bolest, ne dam na sebe. Predstava mi ne da mira, jer ne samo da je na prostoru bivše Jugoslavije hit nego nas traže i u drugim zemljama, Kanadi, Australiji, Švicarskoj, Njemačkoj... Malo mi je teže putovati, ali što ću. Vodim se onom: “Mnogo je bolje raditi nego ne raditi.” – rekao je Nadarević odgovarajući na pitanje kako podnosi turneju s hit predstavom "Sjajni momci" Narodnog pozorišta u Sarajevu u kojoj  glumi sa Senadom Bašićem i Moamerom Kasumovićem. Ovaj trojac je televizijskoj publici poznat po glavnim ulogama u hit seriji "Lud, zbunjen, normalan". – Iskreno, prvi sam prestao raditi tu seriju, jer više ne mogu, i mnogo je devet godina, čovjek se umori. Dosadi stalno biti na setovima i snimati. Osim toga, u tih devet godina napravili smo 11 sezona i dosta je to. Čini mi se da je ovaj prijelaz u kazalište za nas bio vrlo važan, ali i dobar. Nismo prestali raditi nego smo samo prešli u novi medij – osvrnuo se glumac na popularnu seriju.   Nadarević je i dio glumačke ekipe filma "General", a kaže da ga je redatelj Antun Vrdoljak kupio za ovaj film rekavši da mu je ovo posljednji posao. – Iako mu ne vjerujem, jer je žilav i jak, ne predaje se lako – govori Mustafa o svom Vrdoljaku za koje ga veže dugogodišnje prijateljstvo.  Nadarević živi u Zagrebu i kaže da mu dani ne prolaze u samoći jer mu u Zagrebu žive kći Nana i sin Aša, dok je najstarija Nađa u New Yorku. – S ovo dvoje mlađih družim se i najviše vremena provodim s njima otkad nema moje supruge Slavice. Kada uhvatim malo slobodnog vremena, odem i igram golf, a to mi dobro dođe da ove stare mišiće pokušam nekako održati, koliko je to moguće uopće – kaže glumac. >>Kad čujete da pripremam monodramu, znajte da je to moj oproštaj s glumom >>Na Velebitu počinje snimanje megaprojekta: Igranog filma o generalu Gotovini