Mnoštvo poznatih osoba tijekom predizborne kampanje izjavljivalo je da će iseliti iz SAD-a ako Donald Trump postane predsjednik. Sada, nakon što je Trump osvojio predsjedničke izbore, ostaje vidjeti hoće li svi koji su najavljivali odlazak iz SAD-a to doista i učiniti.   Među ostalima, glumac Bryan Cranston ('Breaking Bad') rekao je da se nada kako neće morati pakirati kofere, ali da će "definitivno seliti" ukoliko Trump pobijedi. Samuel L. Jackson kritizirao je Trumpa zbog vođenja kampanje pune "mržnje", te je jednom prilikom rekao da će odseliti u Južnu Afriku ako "taj mamo***ac postane predsjednik".   Lena Dunham kazala je: "Znam mnogo ljudi koji su prijetili da će to učiniti, ali ja doista hoću. Znam divno mjesto u Vancouveru."   Neve Campbell, glumica u tv-seriji 'Kuća karata', kazala je da će se vratiti u Kanadu, a glumica Natasha Lyonne ('Orange is the New Black') rekla je da će otići u ludnicu.   Cher je putem Twittera ovoga ljeta poručila da će "odseliti na Jupiter", ukoliko izaberu Trumpa. Svoj odlazak u tom slučaju najavila je i Miley Cyrus na Instagramu još u ožujku, a istu namjeru izrazili su i Barbara Streisand, te Ne-Yo.   Komičarka Amy Schumer rekla je da bi Španjolska bila odredište po njenom izboru, ali da bi to promjenilo njezin repertoar jer bi morala naučiti španjolski. Komičarka Chelsea Handler kazala je kako je već kupila kuću u drugoj zemlji, za svaki slučaj. Jon Stewart, bivši voditelj 'Daily Showa' rekao je da razmišlja "sjesti u raketu i otiči na drugi planet, jer ova je planeta očito poludjela".   Glumica Whoopi Goldberg u jednoj je emisiji svog talk-showa 'The View' rekla da ako izaberu Trumpa, "možda mi je vrijeme da odselim. Mogu si to priuštiti."