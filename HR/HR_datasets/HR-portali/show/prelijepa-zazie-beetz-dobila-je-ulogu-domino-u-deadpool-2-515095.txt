Zazie Beetz, američka glumica njemačkog podrijetla, dobila je ulogu plaćenice i mutantice Domino u nadolazećem nastavku prošlogodišnjeg hita 'Deadpool'. Prošle jeseni je redatelj prvog filma Tim Miller bio odradio prvi krug audicija te je suzio popis kandidatkinja na njih samo šest. U uži izbor ušle su Lizzy Caplan, Mary Elizabeth Winstead, Sienna Miller, Sofia Boutella, Stephanie Sigman i Sylvia Hoeks, a spominjala se i Mackenzie Davis kao opcija. No sa zamjenom redatelja, iz originalnog Tima Millera u Davida Leitcha (redatelj 'Johna Wicka'), očigledno je došlo i do naglog zaokreta u odabiru glumice, i to ne baš lako objašnjivog. Naime, mutantica Domino je, kako možete i vidjeti po priloženim slikama, bjelkinja, što je i potvrđeno u stripovima. Koji je točno razlog bio da producenti odaberu crnkinju za ulogu bjelkinje, nije odgovoreno, no uzevši u obzir u kakvom osjetljivom vremenu živimo, zasigurno će se pojaviti zli glasovi koji će takav odabir zlurado komentirati. 'Deadpool 2', čiji prvi foršpan smo nedavno dobili, bi po zadnjim informacijama trebao u kino dvorane doći tijekom ožujka 2018. godine. Tema: FILM 