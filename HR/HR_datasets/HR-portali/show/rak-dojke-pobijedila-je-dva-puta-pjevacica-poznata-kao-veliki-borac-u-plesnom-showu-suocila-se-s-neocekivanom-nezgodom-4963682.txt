Anastacia, glazbenica koja je godinama slovila za jednu od pjevačica s najmoćnijim glasom na svijetu, sa scene se povukla 2003. kada joj je prvi put dijagnosticiran rak dojke. Tad je odstranila dio lijeve dojke i išla na kemoterapiju. U veljači 2013. otkazala je turneju jer joj se rak vratio, no iste godine u srpnju već je obavijestila javnost da se izliječila. Tijekom te faze liječenja podvrgnula se i dvostrukoj mastektomiji. Poznata je kao veliki borac, a iako više nije sveprisutna u medijima, publika je trenutno može gledati u showu 'Strictly Come Dancing' na BBC-ju. No, pjevačica je na snimanju showa doživjela nezgodu, piše Daily Mail. Naime, ožiljci od mastektomije su joj pukli tijekom nastupa pa se morala povući iz daljnjeg natjecanja i nije imala snage odraditi završni ples u kojem se odlučivalo koji će par ispasti iz natjecanja. O tome je na kraju odlučila publika i presudila da će se Anastacia ipak natjecati i dalje. - U subotu sam nastupila iako mi je doktor savjetovao da se odmorim nakon što mi se pokidao ožiljak na mjestu gdje sam imala dvostruku mastektomiju. Bila sam očajna - izjavila je pjevačica. Prije nego što je odlučila sudjelovati u ovom showu, izjavila je da je to učinila kako bi nakon operacija i bolesti naučila opet koristiti svoje tijelo.