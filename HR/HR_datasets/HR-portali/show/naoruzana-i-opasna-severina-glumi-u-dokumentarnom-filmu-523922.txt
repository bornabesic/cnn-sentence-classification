Film smo snimali u Cetinju, Parizu i Zagrebu te mislim da je redatelj Danilo Marunović napravio doista poseban film o meni, kaže slikar Dimitrije Popović (66) o filmu 'Preludij za snajper'. Nakon premijere u zagrebačkom Muzeju Mimara, Dimitrije je objasnio i ulogu pjevačice Severine Kojić (45), koja glumi u igranim dijelovima ovog dokumentarnog filma. - I ovdje ona igra Salome, ženu osvetnicu, koja zbog neuzvraćene ljubavi traži glavu Ivana Krstitelja, kao i u ciklusu slika koje sam s njom napravio 2010. godine - prisjetio se slikar. Osim glavnog aktera, na zagrebačkoj premijeri je pažnju plijenila i pjevačica Severina Kojić (45). - Čast mi je bila biti njegova muza za opus Salome koji smo radili prije sedam godina - rekla je Severina. Na promociji pred fotografima pozirala je s puškom u ruci. Izgledala je opasno, ali ne bez razloga. Neuzvraćena ljubav: I u dokumentarnom filmu o Dimitriju Severina u igranim dijelovima glumi osvetnicu Salome - Redatelj filma Danilo Marunović inspiraciju za film pronašao je u mojoj instalaciji ‘Pjesma bez riječi’ - kaže Dimitrije. Dodao je da je riječ o klaviru čiji otvoreni poklopac rezonatora pridržava puška. - Ova instalacija bila je izložena 2014. godine u zgradi UNESCO-a u Parizu, povodom obilježavanja 100. godišnjice Prvog svjetskog rata i simbolizira s jedne strane ljudsku potrebu za stvaranjem umjetnosti, a istodobno i nagon za uništavanjem - rekao je umjetnik. Dodaje da ovo nije klasični dokumentarni film, jer u njemu ima i mnogo igranih kadrova. S muzom: Dimitrije Popović (u sredini) nakon hrvatske premijere pozirao je sa Severinom i prijateljima koji su mu čestitali - Tako i ja držim u nekim kadrovima pušku. Simbolizira umjetnika koji precizno poput snajperista pogađa u rane suvremenog društva, kao što su estradizacija umjetnosti i komercijalizacija ženske seksualnosti- smatra slikar Popović. Zato je i crnogorski redatelj filma Danilo Marunović (31) Severinu angažirao u igranim kadrovima. Film su premijerno prikazali prošle godine u studenom u Los Angelesu, na tamošnjem ARPA International Film Festivalu. Na premijeru je došao i glumac Pierce Brosnan (63), koji je Dimitrijev obožavatelj i ima nekoliko njegovih slika koje je kupio kad je boravio u Zagrebu. Među njima je bila i 'Mrtvi Krist', koja je 2015. godine izgorjela u požaru Brosnanove kuće u Malibuu. U Hrvatskoj je američki glumac bio 1993. godine, kad je snimao akcijski triler 'Vlak smrti'.   