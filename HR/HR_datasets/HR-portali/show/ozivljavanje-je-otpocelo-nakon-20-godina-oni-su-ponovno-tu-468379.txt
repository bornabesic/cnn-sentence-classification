Iako nismo ostali pretjerano oduševljeni prvim foršpanom za nastavak hita iz 1996. godine, 'Dan nezavisnosti', s Willom Smithom i Jeffom Goldblumom u glavnim ulogama, i dalje je video postavio mnoga zanimljiva pitanja na koje smo trebali odgovore. Studio je stoga postavio i viralnu stranicu War of 1996. na kojoj smo mogli pročitati sve detalje o razvoju događaja od vanzemaljskog napada te godine, pa do danas, kada se odvija radnja najnovijeg filma. Tako se može saznati da je, u takvoj povijesti, 2007. poginuo pukovnik Steven Hiller, kojeg je glumio Will Smith u prvom filmu. Takvim 'elegantnim' načinom oglašavanja je bez ikakvog problema 'ubijen' jedan od glavnih likova i opravdan je njegov nedolazak u nastavak. Doduše, kad razmislimo o cijeni koju diktira Will Smith, posve je moguće da bismo isto učinili. Ono što se i dalje mora objasniti je kako je preživio doktor Brackish Okuna, kojeg je glumio Brent Spiner i koji je u prvom nastavku očigledno poginuo. Za sada o tome nema nikakvih vijesti, čak niti u novom foršpanu. Pogledajte video Redatelj je ponovno majstor katastrofe Roland Emmerich, a producent je i dalje Dean Devlin. Originalne uloge repriziraju Jeff Goldblum, Bill Pullman, Judd Hirsch, Vivica A. Fox i spomenuti Brent Spiner. Novopridošli su Liam Hemsworth (mlađi brat Chrisa Hemswortha), Jessie Usher, Maika Monroe, Sela Ward, Charlotte Gainsbourg, Joey King, Angelababy i William Fichtner. Ovaj put se producenti nisu odlučili za izlazak blizu američkog Dana nezavisnosti već za 24. lipnja, kada je malo prazniji program u kinima. Najavljuje li ovo povratak pravog ljetnog blockbustera, još ćemo vidjeti. Tema: FILM 