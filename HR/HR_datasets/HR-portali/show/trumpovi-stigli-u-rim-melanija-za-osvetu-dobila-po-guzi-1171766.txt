Donald Trump večeras je doputovao u Rim, prvu postaju na putovanju Europom u okviru svoje prve inozemne turneje nakon preuzimanja predsjedničke dužnosti, gdje će se u srijedu ujutro sastati s papom Franjom. Ovo je treća postaja na putovanju tijekom kojega je posjetio Saudijsku Arabiju, Izrael i palestinska područja, a nastavit će se posjetom Bruxellesu, gdje se održava NATO-v summit te Siciliju gdje će u Taormini sudjelovati na sastanku G7. Predsjednički zrakoplov Air Force One sletio jeu rimsku zračnu luku Fiumicino, gdje je bio raspoređen velik broj redarstvenika. Mediji su primijetili kako predsjednik Trump opet nije uhvatio prvu damu Melaniju za ruku, no "za osvetu" je lagano udario po stražnjici. U srijedu ujutro američki predsjednik će se u Vatikanu sastati s papom Franjom, s kojim se ne slaže u većem broju pitanja, kao što su imigracija, gospodarski liberalizam, prodaja oružja i smrtna kazna. No dvojica čelnika mogla bi se usredotočiti i na sličnosti u stajalištima, poput odlučne borbe protiv pobačaja. Trump će se zatim u palači Quirinal sastati s talijanskim predsjednikom i s premijerom dok će njegova supruga Melania posjetiti bolesnu djecu u bolnici Bambino Gesu, a njegova kći i savjetnica Ivanka katoličku zajednicu Svetog Egidija u središtu Rima, gdje će razgovarati o suzbijanju krijumčarenja migranata. Zrakoplov Air Force One odvest će američkog predsjednika u srijedu poslijepodne u Bruxelles, gdje ga očekuju belgijski kralj i premijer, a u četvrtak se sastaje s europskim čelnicima i s kolegama u NATO-u. Trump se nakon toga vraća u Italiju, gdje će u petak i u subotu sudjelovati na summitu G7 u Taormini.