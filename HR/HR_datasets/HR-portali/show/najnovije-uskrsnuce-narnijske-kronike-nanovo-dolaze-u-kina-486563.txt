Vijest, za koju smo početkom godine napisali da čekamo potvrdu, je napokon i spomenutu potvrdu dobila. 'Narnijske kronike' bi trebale u skorašnje vrijeme dobiti još jednu verziju. Kako smo već spomenuli, TriStar, Mark Gordon Company te Entertainment One namjeravaju financirati ovu verziju klasičnog djela, uz Sony kao glavnog distributera. Producent Gordon je već prije bio izjavio da nema namjeru izmišljati toplu vodu te nanovo snimati već viđeno nego da namjerava nastaviti sa snimanjem neviđenih knjiga. Tako nas očekuje snimanje ‘Srebrne stolice’ (djelo koje se nastavlja na 'Kronike iz Narnije: Plovidba broda Zorogaza’, op.a.) koje bi trebalo biti u potpunosti originalno. Stoga u ulogama poznatih likova nećemo opet vidjeti glumce koji su 2010. godine glumili glavne likove. Uz nove glumce, očekuje nas i novi redatelj a samim time i  cijeli novi filmski tim. David Magee, scenarist ‘Pijevog života’, dovršit će scenarij na kojem radi još od 2013. godine, a vijesti o kompletnoj zamjeni glumaca nas u stvari ne bi trebale čuditi. Šest je godina prošlo od posljednjeg filma i svi glumci koji su bili djeca su sada u dvadesetim godinama, a kad uzmemo u obzir i da se većina likova iz treće knjige ne pojavljuje u četvrtoj, vidimo da problema u stvari nema. Projekt je tek ušao u ranu fazu produkcije te je teško išta drugo reći o njemu. O svim važnim detaljima moći ćete pravovremeno čitati na našim filmskim stranicama. Tema: FILM 