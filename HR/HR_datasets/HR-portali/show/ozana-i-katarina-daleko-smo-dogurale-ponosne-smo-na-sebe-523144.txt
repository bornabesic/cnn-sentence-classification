U prijavi za show 'Tri, dva, jedan – kuhaj!' prijateljice Katarina Pentek i Ozana Vujčić priznale su kako su daleko od profesionalnih chefova, te da jedva čekaju čuti mišljenje žirija o njihovom kulinarskom znanju. Tada su bile uvjerene da neće dogurati do polufinalnog tjedna. - Bilo je jako zanimljivo sudjelovati u ovom showu. Za obje je ovo jedno novo iskustvo u kojem smo stekle mnogo znanja i vještina. Došle smo s minimalnim znanjem o kulinarstvu, a otišle smo same sebi kao pobjednice. Ponosne smo što smo na kraju svakog odbrojavanja imale jelo na tanjuru, bez obzira je li ono dobilo loš ili dobar komentar. Daleko smo dogurale i jako smo ponosne na sebe - priznale su RTL-u Katarina i Ozana u kratkom intervjuu povodom njihovog izlaska iz showa, i to korak pred finalni tjedan. Prijateljice iz Zagreba su također otkrile kako su kroz 56 epizoda naučile i više od očekivanog. Ni same nisu bile svjesne koliko imaju talenta i koliko se dobro mogu snaći u kuhinji kod pripreme čak tri jela u 60 minuta. - Naravno, upoznale smo i zbližile se s kandidatima različitih karaktera i osobina, te smo dosta naučile o međuljudskim odnosima. Najviše smo se zbliže s Natali i Hrvojem, te su nam Arsen i Željan jako dragi. No, s obzirom da su i oni napustili show kada i mi, sada navijamo za Natali i Hrvoja jer oni najviše zaslužuju pobjedu - kazale su Katarina i Ozana koje će ovu avanturu pamtiti po dobroj atmosferi na setu i iza njega. - Preporučile bi svakom tko se još uvijek premišlja oko prijave za novu sezonu showa, da se prijavi jer je iskustvo nezaboravno. Iako je dosta zahtjevno, toliko nam je bilo i ugodno i lijepo. Jako smo zadovoljne sa svojim nastupom i ništa ne bi mijenjale. Jer od cura s jajem u kuhalu stići skoro do finala, mislimo da je to za nas jako veliki uspjeh. Veselimo se novim izazovima i uspjesima u životu - zaključile su prijateljice. 