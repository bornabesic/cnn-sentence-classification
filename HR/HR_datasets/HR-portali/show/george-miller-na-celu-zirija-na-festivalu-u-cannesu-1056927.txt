Australski redatelj George Miller predsjedat će žirijem na 69. filmskom festivalu u Cannesu, objavili su organizatori u utorak.  Miller je ove godine nominiran za redateljskog Oscara za film "Pobješnjeli Max: Divlja cesta". Tim je filmom otvoren prošlogodišnji festival u Cannesu. Žiri pod Millerovim predsjedanjem odlučit će o dobitniku prestižne Zlatne palme na kraju festivala koji se ove godine održava od 11. do 22. svibnja.  Australski redatelj u kratkom je priopćenju rekao da mu je čast biti predsjednikom žirija i da jedva čeka strastvene razgovore s ostalim članovima o prikazanim filmovima.  Prošle su godine na čelu žirija bila braća Joel i Ethan Coen. Miller (70) prvi je Australac na čelu žirija u Cannesu.  >> Hollywood: Počelo odbrojavanje do objave nominacija za Oscara 