Nakon iznošenja šokantnih činjenica kojima su iz menadžerske tvrtke TMG ustvrdili da je Johnny Depp (53) trošio više od 2 milijuna dolara mjesečno iako si to nije mogao priuštiti, još je bizarnih detalja o glumcu izašlo na vidjelo. Najbizarniji od svih jest onaj da je Depp godinama plaćao ljude da mu šapću tekst, pa ga stoga nije niti pamtio. - Potrošio je stotine tisuća dolara da bi zaposlio 'šaptača', koji mu je tijekom snimanja govorio njegove rečenice iz filma - izjavili su producenti na svjedočenju. Takvo se ponašanje navodno odvijalo godinama. - Depp je inzistirao da taj čovjek bude na trajnom ugovoru, tako da on nikada ne mora pamtiti svoje rečenice - dodano je na sudu. Podsjetimo, početkom godine tvrtka TMG optužila je Deppa da im duguje više od četiri milijuna dolara i da se svojim trošenjem doveo do lošeg financijskog stanja. Zvijezda 'Pirata s Kariba' potrošila je 75 milijuna dolara na svojih 14 kuća, čak pet milijuna dolara na ispaljivanje pepela svog pokojnog prijatelja, pisca Huntera Thompsona iz topa po Aspenu u Coloradu te 30.000 dolara mjesečno na vino. Njegov najnoviji film, peti dio 'Pirata s Kariba', dolazi nam u kina 25. svibnja, i nadamo se da će biti uspješan, jer glumcu zasigurno novac treba. Tema: FILM 