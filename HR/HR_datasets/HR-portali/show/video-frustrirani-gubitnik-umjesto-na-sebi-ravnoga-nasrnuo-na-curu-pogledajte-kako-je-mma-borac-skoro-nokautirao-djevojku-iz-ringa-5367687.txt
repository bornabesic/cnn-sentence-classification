Dok je čekao proglašenje pobjednika, Andrew Whitney bio je i više nego uvjeren u vlastiti trijumf, ali čim je sudac visoko podignuo ruku Farkhada Sharipova, 32-godišnji američki MMA borac pokazao je svoje nezadovoljstvo na najbizarniji mogući način. Ni kriva ni dužna stradala je djevojka iz ringa.   Na videu, koji je postao hit na internetu, vidi se kako se razočarani gubitnik Andrew okreće, zamahuje rukom i šakom u lice udara atraktivnu brinetu. Nesretna djevojka stoički je podnijela snažan udarac u čeljust. Zateturala je, ali uspjela je održati se na nogama, a MMA borac, čim je shvatio što je napravio, priskočio joj je u pomoć. 'Odmah su je pregledali naši liječnici. Srećom, prošla je bez ozljeda, ali bila je u šoku. Razgovarali smo s Andrewom i njegovim menadžmentom te ih upozorili da se slični incidenti više ne smiju ponoviti. Od sportaša koji sudjeluju na našim natjecanjima uvijek očekujemo profesionalnost i ovakve ispade frustracije nećemo tolerirati', rekli su organizatori Titan Fight Championshipa. Andrew inače u svijetu MMA borbe ima nadimak 'The Beast', što u prijevodu znači zvijer, a ovim pothvatom, iako nenamjernim, u potpunosti ga je opravdao.