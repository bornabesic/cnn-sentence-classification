Leonardo DiCaprio svakako privlači žene u kino. Nije razočarao ni naše poznate dame koje su pohrlile gledati ga u “Povratniku” kojim je u Cinestaru otvorena Oscar revija u sklopu koje će do 31. siječnja biti prikazano 15 filmova nominiranih za prestižnu nagradu. Štoviše, složne su u jednom – oni koji očekuju relaksaciju razočarat će se, ali “Povratnik” zaslužuje svih 12 nominacija za Oscar i bit će prava nepravda ako jednog i Leonardo ne odnese kući. – Odgledala sam ga u dahu – kazala je jutro poslije projekcije Jadranka Kosor pa nastavila: – Filmove rangiram po tome koliko me uspiju zaokupiti, a gledajući “Povratnika” nisam pomislila ni na što drugo, čak ni na politiku. DiCaprio ne spada među moje omiljene glumce, ali ovdje je fantastičan. To je strašno teška i odlično odglumljena rola. U kino, kaže, ne ide onoliko često koliko bi to htjela, a voli tzv. muške filmove kao što su “Lovac na jelene”, “Apokalipsa danas” ili “Cabaret”, “Sofijin izbor”, “Schindlerova lista”... Ništa lagano. – Ne volim ljubavne filmove. No simpatična mi je “Zgodna žena”, a Richarda Gerea volim gledati kako glumi muškarce. No vratimo se “Povratniku”... Dugo sam još poslije njega vrtjela kadrove po glavi i nisam mogla zaspati – ističe Kosor. Kazala nam je da je gledala i prijenos nominacija za Oscara jer je njen sin Lovro Škopljanac simultano prevodio događaj. Gledat će i prijenos dodjele 28. veljače, a gledat će ga i redateljica Irena Škorić. – Nikada ne idem spavati prije četiri ujutro pa se veselim vidjeti toalete na crvenom tepihu. Ali i Leonarda kako preuzima kipić za ovaj pravi muški testosteronski film o preživljavanju – zaključila je Škorić. >>Brojni poznati pohrlili na otvorenje 12. Oscar revije. Evo tko je sve stigao! 