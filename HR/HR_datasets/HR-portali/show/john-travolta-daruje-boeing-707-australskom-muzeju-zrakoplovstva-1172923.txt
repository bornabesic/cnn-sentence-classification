Američki glumac John Tarvolta najavio je da će pokloniti svoj omiljeni Boeing 707 australskom muzeju zrakoplovstva te se nada da će biti među članovima grupe koja će retro-zrakoplov prevesti na taj kontinent.  Travolta je školovani pilot i veleposlanik Qantasa te posjeduje zrakoplov konstruiran za tu australsku zrakoplovnu tvrtku 1964. Godine 1994. tvrtka je Boeing 707 povukla iz svoje flote.  "S velikim zadovoljstvom najavljujem povijesnu donaciju svojeg omiljenog Boeinga 707 Udruzi za restauraciju povijesnih zrakoplova (HARS)", priopćio je tijekom vikenda glumac. HARS je institucija smještena u Albion Parku, oko 140 km južno od Sydneya koja obavlja sve potrebne popravke zrakoplova.  Boeing 707 je dominirao zračnim prometom šezdesetih godina prošlog stoljeća, pokrenuvši novo razdoblje dugih putovanja tijekom kojih putnicima više nije bila potrebna 'pomoć' pomorskog ili željezničkog prometa.  Travolta je svojim "ljubimcem" pilotirao do Francuske u kolovozu 2002. u sklopu reklame za Qantas. "Kao dijete, živio sam u gradiću na obali blizu njujorške zračne luke La Guardije. Svakodnevno sam gledao avione kako nadlijeću našu kuću i otad sam fasciniran njima", ispripovijedao je novinarima.