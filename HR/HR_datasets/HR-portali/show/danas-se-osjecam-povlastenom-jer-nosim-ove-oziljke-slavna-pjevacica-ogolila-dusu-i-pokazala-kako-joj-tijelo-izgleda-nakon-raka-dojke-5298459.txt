Anastacia je slavna glazbenica koja je javnosti osim po moćnom glasu, poznata i po borbi s rakom dojke, a sa spomenutom bolesti nije se borila jednom već čak dva puta. Kad joj je rak prvi put dijagnosticiran u veljači 2003. godine, odstranila je dio lijeve dojke i podvrgnula se kemoterapiji. U veljači 2013. otkazala je turneju jer joj se rak vratio, no iste godine u srpnju već je obavijestila javnost da se izliječila. Tijekom te faze liječenja podvrgnula se i dvostrukoj mastektomiji.  Iz cijele te priče izašla je kao veliki borac i inspiracija ženama koje su se našle ili se nalaze u ovoj istoj situaciji. Anastacia je u intervjuu za časopis Fault progovorila o tom teškom životnom razdoblju i prvi put pokazala ožiljke od operacija u nizu golišavih fotografija. Tijekom operacija kojima se podvrgnula 2013. otklonjen joj je i leđni mišić. - Nervozna sam jer će ljudi vidjeti moje ožiljke, stvarno jesam, ali želim biti u mogućnosti otići na plažu i ne imati prve fotografije svog tijela snimljene od strane paparazza, već da to budu one za koje sam sama odlučila pozirati - zaključila je pjevačica. - Želim biti slobodna znajući da će fotografije biti objavljene, biti na plaži,a ne brinuti o tome što ljudi misle - kaže. Dodala je da je odsad paparazzi mogu snimati i govoriti što žele jer je to više ne plaši. - Moji ožiljci su dio mene i ja želim biti ta koja će ih otkriti. Da su paparazzi bili prvi koji su ih snimili, osjećala bih se posramljeno, ali ovako je drugačija priča - objasnila je zbog čega odlučila na ovo snimanje. Priznala je i da joj je dugo trebalo da se pomiri sa svojim ožiljcima, no danas se smatra povlaštenom jer ih nosi. Anastacia je na ovaj način također poželjela ukazati na važnost odlaska na redovite preglede.