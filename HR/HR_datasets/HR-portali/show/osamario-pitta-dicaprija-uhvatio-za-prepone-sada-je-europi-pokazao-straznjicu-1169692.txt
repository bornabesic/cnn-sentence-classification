Ukrajinska policija privela je muškarca koji se sinoć za vrijeme održavanja natjecanja za pjesmu Eurovizije ogrnut u australsku zastavu popeo na pozornicu, otkopčao gumb hlača, skinuo ih i pokazao stražnjicu, izvijestio je ministar unutarnjih poslova Arsen Avakov. Unatoč tomu što su mjere osiguranja bile na zavidnoj razini mladić uspio zaobići osiguranje te se na pozornicu popeo dok je na njoj bila lanjska pobjednica Eurosonga Jamala. Poznati ukrajinski prankster  Muškarac se zove Vitalij Sedijuk i poznati je ukrajinski prankster. Njegov upad na pozornicu prenijeli su mediji diljem svijeta, a potom je događaj podijeljen na društvenim mrežama. Ukrajinskim vlastima njegova "šala" nije bila smiješna, pa je pritvoren na 72 sata.  Ako bude osuđen zbog huliganstva mogao bi dobiti zatvorsku kaznu u trajanju do pet godina, napisao je Avakov na svojem Facebook profilu.  "Sedijuk je ukrajinski državljanin. Za vrijeme nastupa naše Jamale, po vlastitu je priznanju odlučio još jedanput realizirati svoj hobi, s obzirom na to da, kako je kazao - neslužbeno radi kao provokator", napisao je Avakov, dodavši da Sedijuku ovo nije prva provokacija.  Jednom je ošamario Brada Pitta u Los Angelesu dok je glumac davao autograme. Na crvenom tepihu Filmskoga festivala u Cannesu svojedobno se pokušao uvući pod haljinu glumice Americe Ferrere dok je pozirala fotografima. Leonarda DiCaprija je uhvatio za prepone na događaju u Santa Barbari, a i sam je od Willa Smitha dobio pljusku nakon što ga je na premijeri njegova filma u Moskvi poljubio. 