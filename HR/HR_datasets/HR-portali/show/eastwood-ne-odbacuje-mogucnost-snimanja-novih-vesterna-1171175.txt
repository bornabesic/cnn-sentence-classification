Clint Eastwood ne odbacuje mogućnost da snimi još jedan vestern, otkrio je u subotu dok je povodom 25. godišnjice filma "Nepomirljivi" predstavljao njegovu preuređenu kopiju na filmskom festivalu u Cannesu. - Kad sam prije 25 godina čitao scenarij tog filma znao sam da će to biti dobar vestern kojeg ću napraviti - rekao je 86-godišnji glumac i redatelj. - I to je bio posljednji vestern jer od tada nisam pročitao nijedan drugi koji tako dobro funkcionira. No tko zna, možda će se u budućnosti nešto pojaviti - istaknuo je Eastwood koji se proslavio u TV seriji "Rawhide" i takozvanim spaghetti vesternima 60-ih godina. Film "Nepomirljivi" osvojio je četiri Oscara, uključujući one za najbolji film i najboljeg redatelja, Clinta Eastwooda.