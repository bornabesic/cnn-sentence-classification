Dobro je netko konstatirao da se ljudi nikada neće zasititi zabave, sporta i vremenske prognoze. Mi bismo tome dodali i interes za goruću društvenu temu dana i eto nam profila prosječnog hrvatskog televizijskog gledatelja. Potvrđuju to i rezultati gledanosti za travanj, koje je objavila Agencija za elektroničke medije u suradnji s AGB Nielsenom i po kojima je na vrhu 10 najgledanijih emisija serija "Kud puklo da puklo" Nove TV sa 17,62 posto gledanosti ili 720.468 gledatelja po epizodi. Slijedi Dnevnik Nove TV sa 17,05 posto, treća je turska sapunica "Crna ruža" sa 16,82 posto, četvrti "The Voice" sa 16,36 posto, peta je serija "Lud, zbunjen, normalan" sa 15,98 posto. "MasterChef" Nove TV na šestom je mjestu sa 15,4 posto gledanosti, HTV-ov Sport poslije Dnevnika u podne sedmi je sa 14,81 posto, a Vrijeme danas HTV-a osmo sa 14,74 posto. 14,18 posto gledanosti HTV-ov Dnevnik u podne svrstava na deveto mjesto, a na deseto je sa 13,92 posto uspio ući HTV-ov Dnevnik. Stalne promjene voditelja Promotrimo li detaljnije, može se primijetiti trend opadanja popularnosti turskih sapunica koje gube bitku s domaćim humorističnim serijama. Vidljiva je i nemoć HTV-a da i dva mjeseca nakon promjene termina Dnevnika, koji sada počinje u 19 sati, preotme višegodišnju prevlast u boljoj gledanosti Dnevniku Nove TV. Što to Nova TV radi, a HTV ne? Ili nije stvar u kvaliteti jednog ili drugog programa, već u navikama gledatelja i politici Nove TV da ne mijenja 'konja s kojim pobjeđuje', dok HTV eksperimentira s terminima i voditeljima? Odgovor smo tražili od televizijskog stručnjaka Miroslava Lilića. – Od promjene termina Dnevnika HTV-a pozitivan je iskorak da se aktualne teme obrađuju profesionalnije i kvalitetnije nego prije. Zamjerka je da se ponekad u prvih 25 minuta dogodi pet tema koje traju po tri minute svaka, čime se guši dinamika emisije. Osim toga, HTV jedini nije uveo kratke napise o važnim vijestima koje se na dnu ekrana izmjenjuju tijekom emisije, što je korisno onome tko se u Dnevnik uključi naknadno – govori Lilić. Odmak od prave sapunice Osim promjene termina u ožujku, novina Dnevnika HTV-a je i uvođenje voditeljskih parova. To su Tina Šimurina i Đurica Drobac te Sanja Mikleušević Pavić i Stipe Alfier, no ovaj tjedan pojavio se i novi par – Marta Mrzlečki i Igor Rotim. – Eksperimentiranje s voditeljima je neoprostivo. HTV s nevjerojatnom lakoćom svaki čas mijenja lica u Dnevniku. Treba pustiti parove da se gledatelji na njih naviknu. U zadnje tri godine promijenili su 20 ljudi u Dnevniku, što je neodgovorno i prema gledateljima i prema voditeljima. Ljudi vole navike. U tome i je ključ prednosti Nove TV. Naime, Dnevnik Nove TV prije tri godine dosegao je veliki profesionalizam i od tada u njemu nisu ništa povijesno promijenili. Gledatelji su to prepoznali i zadržali se uz njih. Oko 20 posto sadržaja Dnevnika HTV-a u zadnjih mjesec dana nije lošije od Nove TV, ali gledatelji se u 19.15 sati vraćaju na Novu jer znaju da će tamo dobiti sve dobro obrađene informacije. U tome je i jedna vrsta navike koje se ne žele odreći. Narod im vjeruje i tako će biti dok god ne naprave neki veći kiks. Što se tiče trendova u serijama, Lilić hvali "Kud puklo da puklo" i tvrdi: – Narod hoće domaći program, posebice humoristični. Pun im je kufer politike i politikantstva i to je filozofija. Zbog toga nismo propustili pitati Vladu Bulića, idejnog začetnika i glavnog scenarista "Kud puklo da puklo", koji je ključ uspjeha te serije. – Od Nove TV dobili smo 'input' da žele nešto na relaciji selo – grad. Dalje smo gradili ideju od najjednostavnije misli, a ta je kakvu bismo seriju mi željeli gledati. Pokušali smo se odmaknuti od klasične postavke hrvatskih sapunica, od bajkovitog svijeta u kojem se fatalna ljubav događa odmah u prvoj epizodi, s prenaglašenim emocijama. Sve smo malo spustili, glavnu ljubavnu priču pokrenuli iz karaktera glavnih junaka onako kako to rade u američkoj romantičnoj komediji, a ostale likove pokušali smo približiti realnosti. Serija je bliska stvarnosti i to se gledateljima svidjelo. Reakcije su jako dobre, a iznenađuje me da ih često dobijem od ljudi koji inače ne gledaju ovakve formate, što znači da smo privukli novu publiku – zaključuje scenarist Vlado Bulić. >>NovaTV najgledanija televizija, 'Kud puklo da puklo' najgledanija serija u Hrvatskoj >>HRT ostvario najbolji rezultat u posljednjih 10 godina