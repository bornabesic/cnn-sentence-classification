Jacques Houdek se nakon povrataka iz Eurosonga na svom Facebook profilu zahvalio svima na podršci, ali i pokušao objasniti zašto je izostao bolji plasman. Jedan od najvećih razloga su bolje ocjene žirija iz susjednih zemalja. - Istinu su, nažalost, ovaj put zamijenili gorčinom, pretpostavljam iz razloga jer je Hrvatska JEDINA regije ušla u veliko finale. Među delegacijama i nama izvođačima iz regije nije bilo mjesta za gorčinu - nama je bilo iskreno žao da i oni nisu prošli u finale, a oni su nama bili stvarno divna podrška, bodrili su nas riječima: sad ste vi predstavnici regije, dajte sve od sebe - napisao je Jacques. Hrvatski predstavnik posebno je apostrofirao izostanak državnog vodstva. Kaže kako ni predsjednica ni premijer nisu ništa učinili da mu pomognu kako bi u Kijevu bio najbolji. -  MJESECIMA smo pisali našoj cijenjenoj Predsjednici, mjesecima nismo dobivali odgovora, da bismo konačno dobili odgovor njena Ureda, tri tjedna uoči odlaska u Kijev - kako nažalost nema vremena primiti nas i kako nam želi svu sreću... Ovdje Predsjednica nije odbila primiti mene, Jacquesa, već je odbila pomoći hrvatskome predstavniku uoči natjecanja koje prati 200 milijuna gledatelja diljem svijeta. Upravo je Eurosong državama poput Hrvatske jedini pravi prozor u svijet! Vidim, ovih dana Predsjednica obilazi modne revije, haljine su sve ljepše, šminka i frizura sve bolje - 'čestitam' na tome! Puno vremena naša Predsjednica ulaže u sebe. Vidim da je i aktivna na društvenim mrežama, no, ipak, nije našla vremena ni potrebe podržati, čestitati, pohvaliti uspjeh Hrvatske na Eurosongu, baš kao što nije imala vremena ni pomoći da taj uspjeh Hrvatske bude još i daleko veći - ljutito je napisao Jacques. - Pjesma i njena poruka učinili su svoje - naše su vizija i misija ostvarene, ZAJEDNIŠTVO je ono što nam najviše treba... Najveća je nagrada, i meni i mome timu, kada čujemo da smo hrvatskome narodu vratili ponos, dostojanstvo, zajedništvo - sve ono što su im ti isti političari oduzeli - zaključio je Jacques.