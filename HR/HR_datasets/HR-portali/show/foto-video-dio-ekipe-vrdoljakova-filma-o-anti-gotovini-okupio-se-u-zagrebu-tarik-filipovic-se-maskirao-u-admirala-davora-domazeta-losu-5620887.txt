U prostorima zagrebačke Tvornice željezničkih vozila Gredelj okupio se dio filmske ekipe za snimanje igranog filma i televizijske serije 'General' od osam nastavaka, u režiji Antuna Vrdoljaka, koji će govoriti o životnome i ratnome putu hrvatskoga generala Ante Gotovine, izvijestili su u subotu iz HRT-a. U filmu će se koristiti mnogobrojne uniforme Hrvatske vojske i njezinih postrojba, kao i uniforme bivše Jugoslavenske vojske, srpskih paravojnih postrojba te Legije stranaca. Kostimografkinja je Vedrana Rapić, koja je rekla kako je ekipa bila i u Marseilleu zbog što veće autentičnosti uniforma i obilježja Legije stranaca, u kojoj je dio života proveo i general Ante Gotovina. Dio uniforma dalo je Ministarstvo obrane Republike Hrvatske, a dio je kupljen u Francuskoj i Sjedinjenim Američkim Državama te u Srbiji.   - Trebalo je obući i neprijateljsku vojsku - rekla nam je kostimografkinja Rapić dodajući kako su prikupili više od tisuću uniforma. Naslovnu ulogu u igranome filmu i televizijskoj seriji 'General' tumačit će Goran Višnjić, a zapaženije uloge imat će Tarik Filipović, koji tumači admirala Davora Domazeta Lošu, zatim Goran Navojec, koji tumaču ulogu zagonetnoga vojnika Hrvatske vojske te Nataša Janjić, koja tumači HRT-ovu novinarku Vesnu Karuzu, navode iz HRT-a. Tarik Filipović, šminkajući se u uniformi admirala Domazeta Loše koju će uskoro nositi pred kamerama, rekao je kako se dobro osjeća u uniformi jer je vojni rok služio upravo u mornarici. U filmu ćemo gledati i Gorana Navojca. - Znate, uniforma uvijek muškarcu daje samopouzdanje, a možda i dozu narcisoidnosti. Moja je uloga zasad tajnovita, glumim pripadnika naših oružanih snaga, dragovoljca koji ima pretpovijest u nekim drugim vojskama, a i vrlo je zanimljiv lik - rekao je Navojec. Režiser Antun Vrdoljak uoči skoroga početka snimanja rekao je kako je ideju o snimanju filma dobio nedugo nakon što je general Ante Gotovina uhićen, stoga će film biti o njemu, ali i o Domovinskome ratu. - Sve ovo što danas imamo rezultat je Domovinskoga rata, a general Gotovina moj je prijatelj još iz toga vremena. S generalom sam se samo kratko savjetovao oko filma – kada je izišao iz zatvora, pitao sam ga hoće li pročitati scenarij, a on mi je samo rekao  – ako film bude dobar, zovi me na premijeru, a ako ne bude, nemoj - kazao je Antun Vrdoljak. O zahtjevnosti filmskog projekta 'General' govori i podatak da će se snimati na različitim lokacijama kao što su Velebit, Knin, Livno, Šepurine, Zadar, Prkos, Kašić, Islam Grčki, Obrovac, Škabrnja, Sljeme, Lučko, Crna Mlaka, Imotski, Split, Pag, Pirovac, Turanj, Pakoštane, Peruča, Rijeka, Erdut, Dalj i Zagreb, a snimat će se i u Francuskoj.  Oko 70 posto scena bit će snimljeno u eksterijerima, što će uvelike pridonijeti  atraktivnosti filma.  Početku snimanja prethodilo je potpisivanje ugovora između Hrvatske radiotelevizije i produkcijske tvrtke Kiklop film u rujnu 2016., a projekt će nastati prema scenariju Antuna Vrdoljaka i knjizi Nenada Ivankovića 'Ratnik, pustolov i general'. U naslovnoj je ulozi Goran Višnjić, a temeljnu glumačku ekipu čine Tarik Filipović, Rene Bitorajac, Goran Navojec, Borko Perić, Ivo Gregurević, Mustafa Nadarević, Nataša Janjić, Goran Bogdan, Boris Svrtan i Zrinka Cvitešić. Pomoćnik redatelja je Kristijan Milić, poznat i kao redatelj filma Broj 55, HRT-ova ratnoga filma koji se bavi tematikom Domovinskoga rata. Za produkciju je zadužen Andrija Vrdoljak, a za fotografiju Vjekoslav Vrdoljak Antun i Andrija Vrdoljak potvrdili su da će snimanje početi 20. veljače i trajati nekoliko mjeseci dok je prikazivanje serije na HRT-u planirano iduće godine. Na probu kostima u zagrebačkoj tvornici 'Gredelj' u petak su se odazvali vodeći glumci u tom projektu uključujući Tarika Filipovića, Gorana Navojca, Borisa Svrtana, Borka Perića i Natašu Janjić, a Goran Višnjić koji ima naslovnu ulogu u 'Generalu' nije se pojavio zbog snimanja u SAD-u. Osim toga, na probi kostima najavljen je i angažman Zrinke Cvitešić, ali i još nekih poznatih glumaca i glumica. Izjave redatelja Antuna Vrdoljaka i glumaca o filmu i seriji 'General' možete pogledati u ekskluzivnom video prilogu Hine.   Kako Hina saznaje, u projektu 'General' planirano je više od stotinu govornih uloga, bit će angažirane stotine statista, a za cijeli projekt predviđeno je više stotina kostima. Među kostimima posebno se ističe i odora Legije stranaca, a koja je za potrebe snimanja dostavljena iz Francuske. Producent Andrija Vrdoljak dao je dodatne informacije o ulozi HRT-a u snimanju 'Generala' te kazao da su planirana serija i film naišle na, kako je naglasio, iznimno pozitivne reakcije u Hrvatskoj. - Radi se prvenstveno o dramskoj seriji za Hrvatsku radioteleviziju, radimo osam nastavaka za HRT koji je i proizvođač te serije. Uz to, radimo i dugometražni film, a planirano je 19 tjedana snimanja nakon pet posljednjih mjeseci intenzivnih priprema - rekao je producent Andrija Vrdoljak naglašavajući da je za projekt 'General' okupljena odlična ekipa. Istaknuo je i da projekt 'General' o životnom putu generala Gotovine izaziva emocije ne samo ekipe nego i velike većine ljudi u Hrvatskoj. - Riječ je zaista o čovjeku koji je ozbiljan junak Domovinskog rata što nitko ne osporava. Gdje god dolazimo nailazimo na veliko oduševljenje među ljudima, svi ga jako cijene. Njegovi suborci ga jako cijene, a ovo je prilika da se kroz njegov život ispriča priča o cijelom Domovinskom ratu - zaključio je Andrija Vrdoljak. Redatelj Antun Vrdoljak na potpisivanju ugovora o snimanju filma i serije rekao je kako je film izrastao iz njegova prijateljstva s Gotovinom, a na ideju o snimanju došao je kad je general bio uhićen te kako je naivno vjerovao da mu može pomoći ako snimi film. Pomoćnik redatelja je Kristijan Milić inače poznat i kao redatelj 'Broja 55', HRT-ova ratnoga filma koji se bavi tematikom Domovinskoga rata dok je za produkciju zadužen Andrija Vrdoljak, a za fotografiju Vjekoslav Vrdoljak.