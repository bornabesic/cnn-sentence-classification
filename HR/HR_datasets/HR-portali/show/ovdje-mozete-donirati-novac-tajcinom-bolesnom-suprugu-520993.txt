Tatjana Tajči Cameron (46) najsnažnija je podrška suprugu Matthewu (46) koji je obolio od nepušačkog karcinoma pluća. Pjevačica mu na sve načine pokušava pomoći, a novac skuplja i pjevanjem. Za to vrijeme Tajčina prijateljica je Matthewu otvorila profil na GoFundMe stranici na kojoj korisnici mogu skupljati donacije.  Matthew je trenutno na terapiji i uzima lijek Tarceva. Na GoFundMe obavještava ljude o borbi s karcinomom i o svom trenutnom stanju. Trenutno je prikupljeno 53.140 dolara (370.000 kuna), a obitelji je cilj za liječenje skupiti 72.000 dolara (oko 500.000 kuna). Suprug pjevačice s kojom ima tri sina, ima rak pluća koji se proširio na druge dijelove tijela. Svoje misli o čitavoj situaciji podijelio je u emotivnom pismu. - Živio sam vrlo zanimljiv život koji bi, ako je suditi prema onom što mi je rekao onkolog, uskoro mogao doći kraju - započinje Matthew te naglašava kako je, bez obzira na crne prognoze, i dalje 'pun života' te da planira nastaviti borbu protiv opake bolesti. Dodaje kako se nada da će ispuniti uvijete za jedno testno liječenje jer samo s kemoterapijom može živjeti svega godinu dana, a s tim se ne može zadovoljiti. Osvrnuo se i na svoja brojna putovanja te naglasio kako su njegovo najveće blago supruga Tajči i trojica sinova. Isto tako, napisao je kako se najviše boji da zbog bolesti s vremenom ne postane teret svojoj obitelji. Na kraju kaže kako voli sve ljude te ih poziva da se za njega pomole i pošalju mu pozitivnu energiju ili uplate donaciju. Isto tako, poziva sve da angažiraju njegovu suprugu za razne događaje.