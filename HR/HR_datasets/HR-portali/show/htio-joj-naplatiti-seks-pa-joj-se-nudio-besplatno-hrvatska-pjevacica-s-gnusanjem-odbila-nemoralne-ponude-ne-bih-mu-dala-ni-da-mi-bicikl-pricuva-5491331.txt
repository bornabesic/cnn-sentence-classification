Maja Šuput odmara se u egzotičnome Meksiku, a sudeći prema njezinome profilu na Instagramu i dnevniku koji redovito piše, anegdota joj nimalo ne nedostaje. Pjevačica, koja za sebe kaže da je oduvijek bila sklona avanturizmu i nikad se nije bojala mijenjati planove u posljednji trenutak, tako je s prijateljicom svjesno propustila avionski let za Cancún kako bi barem još malo uživala u rajskim plažama Tuluma. Djevojke su, kažu, jedva pronašle slobodnu sobu u hotelu, ali na kraju im se i to malo živciranja isplatilo. Dok su se izležavale i sunčale na vrućem meksičkom pijesku, Maji je prišao lokalni prodavač šešira, koji ih izrađuje ručno od palmina lišća pred gostima i tako zarađuje za život. 'Simpatičan dečko koji dobro priča engleski i lagano smrdi po znoju. Silno mi hoće prodati šešir pa me ispituje sve i svašta. Kaže mi i da mu ovo nije jedini posao. Navečer, naime, prodaje svoje tijelo ženama za novac. Pitam ga jel' on to meni želi reći da je žigolo. Da, odgovara mi on. Meni je sad situacija presmiješna, sad me već zanima. Dakle, taj mali smrdljivko nudi usluge seksa za 60 dolara. I to kod njega. Objašnjava da ima još kolega u Tulumu, ali da se to baš i ne smije znati. Ja plačem od smijeha. Pa ja mu ne nih dala ni da mi bicikl pričuva, a kamoli da me takne. Pita me jel želim? Zahvalim se, kažem da još mogu dobiti besplatno. I onda mi prijateljski kaže - ajde za tebe je besplatno. Nije mu bilo jasno kako ni to ne želim', napisala je Šuput u svome dnevniku za Dnevnik.hr. Pjevačica se dodatno šokirala kad je muškarac pred njom na plaži izvadio vrećicu s marihuanom i ponudio joj malo objasnivši da mu je to isto jedan od poslova za koji se ne smije znati. Poslije uzbudljiva dana na plaži, Maja i prijateljica tulumarile su u lokalnim noćnim klubovima, a avanturu uskoro nastavljaju u Mexico Cityju.