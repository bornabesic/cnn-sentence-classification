Simpatična i dobra ekipa spašava svijet...zvuči poznato, zar ne? Pa, u 'Odredu otpisanih' stvari baš i nisu takve. Niti govorimo o simpatičnima, a još manje pričamo o dobrima, a kako stvari stoje, vjerojatno nije niti svijet u pitanju. 'Odred otpisanih' bavi se krizom u zasad neotkrivenom gradu (Gotham ili Metropolis, najvjerojatnije) koju može riješiti samo skupina najgorih - supernegativci, koje stvarno ne želimo blizu nas. Jasno da to ne rade iz dobrote, već za 'otpis svojih dugova'. U glavnim ulogama nastupaju Will Smith kao precizni Deadshot, Joel Kinnaman u ulozi smrtonosnog Ricka Flagga i Jai Courtney kao komični Captain Boomerang. Margot Robbie utjelovila je suludu Harley Quinn, Cara Delevingne je čarobna Enchantress, a Jared Leto našao se u ulozi Jokera. Uz njih, pojavljuje se i Ben Affleck u ulozi Batmana. Pogledajte novi foršpan: Režiju potpisuje David Ayer, redatelj filma 'Fury', a producenti su Charles Roven i Richard Suckle. Zack Snyder, autor 'Batman v Superman: Zora pravednika'  našao se u ulozi izvršnog producenta. 'Odred otpisanih' stiže u naša kina u distribuciji Blitz film i video krajem blockbusterske sezone ove godine, 4. kolovoza. Tema: FILM 