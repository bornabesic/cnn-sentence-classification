Za zabavnu i opuštenu dionicu festivala Moja poduzetna Hrvatska pobrinule su se i zvijezde hrvatske estrade, Ivan Zak te županjski rock sastav Opća opasnost. Sve je započelo koncertom Ivana Zaka pred nekoliko tisuća ljudi na Stradunu čime je ujedno otvorena i tamošnja sezona koncerata na otvorenom i najavljena nadolazeća ljetna sezona. Turistički, glazbeni i festivalski dio godine Zak je uveličao i u Poreču što je ujedno bila i prilika da otpjeva novi hit "Sve si moje". Publika nije ostala ravnodušna ni u Daruvaru u lipnju na Zakovu nastupu, kao ni na Supetru gdje je održao spektakularni ljetni koncert. Tada je nekoliko tisuća domaćih i stranih posjetitelja u večernjim satima rashlađenje potražilo na supetarskoj rivi, a dočekali su ih najslušaniji Zakovi hitovi poput "Bolja od najbolje", "Usne varane", "Pretjerujem", "Naučila si me", "Rođendan tvoj" i "Tetovaža". Zlatna ploča Nakon toga uslijedili su nastupi u Sv. Ivanu Zelini, Labinu, zatim Krapini, Vinkovcima, Makarskoj te finalni koncert u Koprivnici, održan ove subote. Svako pojavljivanje Ivana Zaka praćeno je ovacijama obožavatelja, dobrom posjećenošću i odličnom atmosferom bez obzira o kojem se dijelu zemlje radilo iz čega se može zaključiti kako popularnost ovog pjevača ne poznaje granice. Valja napomenuti i da je ususret posljednjem u nizu koncerata u sklopu Moje poduzetne Hrvatske, onom u Koprivnici, Zaku svečano uručena Zlatna ploča – i to druga po redu. Također, i Opća opasnost je svojim višesatnim svirkama u Sv. Ivanu Zelini, Trilju, Zaprešiću i Jastrebarskom nekoliko tisuća mladih omogućila da se vrate u rock povijest. Iako najpoznatiji po hitovima poput "Jednom kad noć" i "Treba mi nešto jače od sna", dečki iz Opće opasnosti lansiranjem u novih hitova pokazali da još uvijek nisu za naftalin. Jedan od najdugovječnijih rock bendova domaće scene nebrojenim je generacijama omogućio odrastanje uz kvalitetan glazbeni izričaj što je svaki od njihovih nastupa u sklopu festivala Moja poduzetna Hrvatska i potvrdio. Njihove je koncerte tako u jednakoj mjeri posjećivala i starija publika koju uz ovaj bend vežu brojne uspomene, kao i mladi koji će takvu privilegiju tek imati. >>Ivan Zak snimio spot za novu pjesmu 'Za ljubav rođeni' pa odjurio na trku s Nikom Pulićem 