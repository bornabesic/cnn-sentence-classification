U šest ujutro na Radiju 101 budi nas Marko Tomšić Šaman, voditelj jutarnjega programa koji je u četiri godine iskustva u eteru zahvaljujući predanom radu i odličnim kolegama stekao brojne vjerne slušatelje i tako zaslužio nominaciju za Večernjakovu ružu u kategoriji radijske osobe godine, na koju će, kako kaže, doći u pratnji kolegice Ivane Pevec. Vodite emisiju “Jutro na 101”, što vas to privlači u jutarnjoj smjeni? Volim jutarnju smjenu jer puno komuniciramo sa slušateljima. Svako nas jutro iznova iznenadi kada telefon zazvoni u šest. To nas nosi, jer znamo da su slušatelji tu i s nama kreiraju jutarnji program. Ljudi su rano ujutro obično dobro raspoloženi, poletni, još ih nije pokosio radni dan i obveze, tako da su raspoloženi za komunikaciju i zezanciju ili još mamurni od noći prije. To je za mene bit svega i ljepota ovog posla i ovog radija – komunikacija. Prednost je svakako kada program stvarate s osobom s kojom ste i prijatelj, a moja je osoba preko puta svako jutro Ivana Pevec. Na neki smo način na istoj valnoj duljini i dopunjavamo se u programu. Sve u svemu, nikad nam nije dosadno. Volim to jutro najviše zbog tog trećeg frenda ujutro, a to su naši slušatelji, koji su uvijek spremni uključiti se u program. Što vas nakon godina u novinarstvu i dalje motivira na kvalitetniji rad? Sretan sam jer radim ono što volim i što na posao ne idem s grčem u želucu. Radio 101 pridobio me time što nema glumatanja. Raditi na radiju zabavno je i to je ono što me motivira iz dana u dan, nijedna emisija nikad nije ista. Kada mi prestane biti zabavno, odustat ću od radijskog mikrofona i idem u Irsku. Kako je danas raditi na kultnoj radijskoj postaji 101, nakon brojnih problema koji su vas snašli? To su prošla vremena, stisnuli smo u glavi “delete” na ta vremena i idemo dalje. Dobro je! Možete li izdvojiti novinarski zadatak koji nikada nećete zaboraviti? Pa, jedan od težih svakako je bio onaj kada su me poslali na “Advent” da isprobam rakije, vina i kobasice sa svih štandova.  Što bi vam značio dobitak Večernjakove ruže? To bi bio veliki gubitak za moj džep jer ekipa već čeka da okrenem sto rundi. Šalu na stranu, dobitak priznanja u obliku Večernjakove ruže puno bi mi značio, ali i sama nominacija za mene je već velika stvar. Koga ćete povesti na svečanu dodjelu 31. ožujka u zagrebački HNK? Povest ću svoju kolegicu Ivanu Pevec s kojom radim emisiju “Jutro na Radiju 101”. Ona u našoj emisiji obavlja lavovski dio posla i smatram da bi trebala biti sa mnom na dodjeli. Kakav vam je poslovni plan za 2017. godinu? Iskreno, nemam plan i ne znam što ću sutra, a kamoli što ću do kraja godine. Sigurno je jedino da ostajem dio jutarnje ekipe na Radiju 101. >>Naši su gosti Osječani koji putuju tramvajem >>Ekipa radijske emisije Globotomija: Na dodjelu smo pozvali i Monicu Bellucci​