Policija iz zapadnog Hollywooda u Los Angelesu morala je intervenirati nakon što je primila barem desetak poziva zabrinutih građana o rastrojenoj ženi koja doslovce visi preko ograde u vrtu i trabunja besmislice. Getty Images   Ispostavilo se da je riječ o engleskoj glumici, 31-godišnjoj Mischi Barton. Zvijezda televizijske serije 'The O.C.' u četvrtak ujutro izbezumila je susjede histeričnim ispadima, koji su rezultirali njezinom hospitalizacijom. Mischa se u dvorištu vlastite kuće pojavila samo u košulji, uplakana i izvan sebe. 'Uplašili smo se da će se baciti preko ograde i ozlijediti. Čak smo posumnjali da se možda predozirala nečime, drogom ili tabletama. Vrištala je potpune besmislice - da joj je majka vještica, da ćemo uskoro svi umrijeti jer dolazi smak svijeta, a spominjala je i Ziggyja Stardusta... Tako joj se inače zove pas', svjedočili su susjedi. Na glumičinu adresu ubrzo su stigli policajci i vatrogasci. Srećom, Barton se nije opirala pa su je bez problema prevezli u bolnicu, gdje će liječnici procjeniti njezino psihičko zdravlje i odlučiti hoće li je ondje zadržati. Mischa je i 2009. završila na odjelu psihijatrije, ali tada je to bilo protiv njezine volje. Glumica je objasnila kako je za sve bilo krivo vađenje umnjaka. Poslije zahvata je, prisjetila se, dobila tešku infekciju, a kako se panično boji igala, posvađala se s medicinskom sestrom koja joj je htjela dati injekciju. Tako je i završila na promatranju. Osim toga, Barton je prije godinu i pol optužila majku Nualu, koja joj je svojedobno bila menadžerica, za krađu. 'Pohlepna je i samo želi moj novac. Za slavu je u stanju napraviti sve', rekla je engleska glumica. Majka joj je u veljači prošle godine proglasila bankrot. Barton se u SAD doselila kao dijete i odmah počela baviti glumom. Razuzdani način života uništio joj je karijeru - 2007. uhićena je zbog vožnje pod utjecajem alkohola, a 2009. roditelji su je natjerali da se ode liječiti jer je prijetila da će se ubiti. Mischa je lani pokušala vratiti status zvijezde sudjelujući u američkom showu 'Ples sa zvijezdama', ali publika ju je izbacila iz natjecanja već u trećoj epizodi.