Šareni artikl, karton i plastika, mogli bi uskoro doći na velike ekrane jer plastičan život je fantastičan. Prema planovima studija Sony, na kino platna će doći najpoznatija lutka na svijetu, Barbie, utjelovljena putem glumice Amy Schumer. Premda redatelj još uvijek nije pronađen za taj uradak, zna se tko je scenarist, a u ovom slučaju to je opet Amy Schumer, zajedno s njenom sestrom Kim Caramele. Prema prvim opisima, film bi trebao biti poput filma 'Začarana', s Amy Adams u glavnoj ulozi.   Sony je već nekoliko godina pokušavao ovaj projekt osoviti na noge (nakon što je od njega odustao Universal) pa se čini da bismo sad napokon i mogli dobiti film. Prije je u ulozi scenaristice bila uspješna spisateljica Diablo Cody ('Juno'), a nakon nje su se i druge scenaristice pozabavile temom. Schumer i Caramele će tako 'samo' doraditi postojeći scenarij. Jedan od glavnih problema s kojima se susreću filmaši prilikom snimanja ovakvog filma jest manjak radnje u toj liniji igračaka. Primjerice, Transformeri (prvi foršpan za najnoviji film upravo je izašao) imaju neku radnju, kao i G.I. Joe i slični filmovi te problema za adaptaciju nije bilo. Barbie će stoga imati dosta problema koje će morati savladati da bi bila uspješna. Ne samo to, već valja i spomenuti da je svijet te lutke donekle i magičan, pa je pitanje hoće li se ta magija prenijeti i u igrani film. Schumerina Barbie će po svemu sudeći započeti svoju avanturu u svijetu u kojem su sve Barbie iste i savršene, no naći će se u 'pravom' svijetu gdje će se morati suočiti s pravim izazovima i gdje će shvatiti prednosti različitosti. Barbie bi u kina mogla doći početkom svibnja 2017. godine, što je termin kojeg je studio Sony zakazao. No čak i oni koji ovu temu samo ovlaš razumiju shvaćaju da je to istinski jako ambiciozan termin za produkciju, snimanje, post produkciju te sve ostale aktivnosti koje valja napraviti da bi film došao u kina. Stoga ćemo reći da istinski sumnjamo u taj termin, no da ćemo ostati iznenađeni ako ga studio uspije ispoštovati. O svim daljnjim vijestima vezanim za Schumer i njenu Barbie pravovremeno ćete moći čitati u našoj rubrici FILM. Tema: FILM 