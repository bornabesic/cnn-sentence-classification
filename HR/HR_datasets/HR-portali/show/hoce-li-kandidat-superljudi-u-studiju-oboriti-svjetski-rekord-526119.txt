U prvim emisijama predstavili su sebe i pokazali svoju vještinu, ali kao polufinalisti 'Superljudi' dobili su uistinu težak zadatak – nadmašiti svoje briljantne izvedbe. Darko Đorđević, Luka Pirić, Tin Gal, Jovan Stević, Denis Hojnik i Jasmin Vujić odmjerit će snage u pravom muškom polufinalu u kojem je u 'opasnosti' i svjetski rekord.   Nakon što je zapamtio 24 para blizanaca i njihov raspored sjedenja, Darko Đorđević će u polufinalu dobiti naizgled nemoguć zadatak. Naime, morat će zapamtiti 20 lubanja i na osnovu toga prepoznati kojoj djevojci odgovara koja replika lubanje. I neurokirurg, Vuk Aleksić, član žirija, zaključit će kako je riječ o zadatku koji ni on ne bi mogao riješiti mada se svakodnevno susreće s lubanjama.  Tin Gal uspio je pogoditi koju skladbu izvodi pijanist gledajući njegove kretnje po klaviru. U polufinalnoj emisiji zadatak ide na težu razinu pa će tako Tin morati pogoditi koja nota nedostaje u kojoj skladbi. Glazbeni zadatak najviše je zainteresirao Zrinka Tutića, koji smatra da je poznavanje glazbe do takvih detalja ravno savršenstvu.  Jovan Stević, mladi matematičar morat će otvoriti tri sefa, a lozinka za sef je rješenje koje će dobiti u izrazito kompliciranim matematičkim radnjama. Svoju maestralnost dokazao je već u prvom nastupu, a u polufinalu će pokušati dokazati može li i bolje od toga.  Luka Pirić, mladi Riječanin obožava Rubikove kocke, a slaže ih kao od šale. Iako je svoj talent počeo razvijati relativno nedavno, Luka već sad uspije složiti kocku za samo devet sekundi, a nije mu problem ni složiti ih samo s jednom rukom. U polufinalu će se, pak, osim s Rubikovom kockom, morati boriti i s vodom, koja će puniti kabinu u kojoj će se Luka nalaziti.  Denis Hojnik je frizer koji je u svom prvom nastupu zapamtio po kojim se grifovima treba penjati zatvorenih očiju na umjetnoj stijeni. Njegova supermoć u novoj će emisiji biti da osim što će se po stijeni penjati vertikalno, morat će po njoj hodati i horizontalno te će tako neko vrijeme visjeti u zraku. Dodatno će adrenalin podići i činjenica da će Denis morati prijeći dužinu koja je inače dužina svjetskog rekorda. Hoće li uspjeti u tome? Jasmin Vujić, zvan Kalkulator, obavlja matematičke radnje brže nego što ih članovi žirija uspijevaju utipkati u kalkulator.  Svoju supermoć pokušat će dignuti na novu razinu, a hoće li mu to uspjeti, gledatelji će moći vidjeti večeras u 20 sati u prvoj polufinalnoj emisiji 'Superljudi' u 20 sati na RTL-u.