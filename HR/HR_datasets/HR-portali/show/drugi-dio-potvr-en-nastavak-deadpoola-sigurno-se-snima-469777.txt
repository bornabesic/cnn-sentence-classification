20th Century Fox i Marvel su jutros i službeno najavili kako njihov ovogodišnji kino hit Deadpool dobiva nastavak. Dopredsjednik filmskog studija Stacey Snider je tijekom CinemaCon konferencije potvrdio kako je film već u pretprodukcijskoj fazi, a opet će ga režirati Tim Miller. Uz njega, i Ryan Reynolds je potvrdio kako će reprizirati svoju ulogu Deadpoola. Osim toga, 20th Century Fox je potvrdio i kako će na Deadpool 2 projekt vratiti kompletan kreativni tim koji je radio na prvom dijelu koji je premašio vrtoglavih 757 milijuna američkih dolara zarade te sjeo na tron najunosnijeg "R-rated" filma svih vremena. Naravno, kreativni tim uključuje i Paula Wernicka i Rhetta Ressea koji će opet napisati scenarij za drugi samostalni film o ' Deadpoolu'. Ova najava nije iznenađujuća s obzirom na činjenicu da smo još prije dva mjeseca neslužbeno saznali da je 'Deadpool 2' dobio zeleno svjetlo, a film je puna dva mjeseca žario i palio kino blagajnama diljem svijeta. Što se tiče konkretnog datuma izlaska 'Deadpoola 2', nedavno smo saznali kako je 20th Century Fox već rezervirao termine za dva buduća Marvel filma. Kako je gotovo sigurno da će 'Deadpool 2' biti snimljen i montiran u manje od dvije godine, za pretpostaviti je da će filmu pripasti upravo jedan od ta dva termina koji su zakazani za kraj 2017., odnosno početak 2018. godine. Izvor: adria.ign.com Tema: FILM 