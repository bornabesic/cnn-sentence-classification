Novo ime naše punk-rock scene je grupa Obrad Kosovac, a vokal benda poznato je televizijsko lice Martina Validžić. – Nismo se mogli sjetiti nekog pametnijeg imena pa smo bendu dali ime Obrad Kosovac, najviše zato što sviramo obrade – objasnila je Martina. Kako zvuče obrade pjesama The Clasha, Ramonesa, Talking Headsa, Misfitsa u izvedbi Martine i njezina četiri rock mušketira osluhnite u utorak kada imaju gažu u zagrebačkom Hard Placeu. – Ma sve je to za nas zezancija. Samo se vraćamo snovima koje smo ostavili u dječjim sobama i više urlamo nego što pjevamo (smijeh). Naravno, dobro se zabavljamo – kaže novinarka. U stvarnom životu dečki iz grupe su režiser, odvjetnik, inženjer i pravnik, ali na sceni se bez problema užive u žestoke ritmove. Prve probe počeli su prije godinu dana, a nastup u Hard Placeu bit će im drugi nastup pred publikom. 