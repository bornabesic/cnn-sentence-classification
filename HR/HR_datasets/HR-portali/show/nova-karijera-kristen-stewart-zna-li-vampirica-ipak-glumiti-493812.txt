Još otkako je preuzela ulogu Isabelle Swan u nevjerojatno (doslovno mislimo ne-vjerojatnom) popularnom serijalu filmova o vampirima koji svjetlucaju na Suncu, Kristen Stewart bije glas glumice koja ima samo nekoliko izraza lica. No kako se sve više i više pokazuje, Kristen nije bila 'kriva' za takvu percepciju javnosti. Posve je moguće, sudeći prema njenim nedavnim ostvarenjima, da se jednostavno 'zaglavila' u lošoj ulozi. Tako nas je Stewart 2014. iznenadila filmovima 'Camp X-Ray' i 'Oblaci nad Sils Marijom', koji ne samo da su dobro primljeni već je glumica za potonji dobila i ekvivalent francuskog Oscara, nagradu César, za najbolju sporednu glumicu. A premda nas nije baš oduševila u filmu 'American Ultra', kao što nas uostalom niti taj film nije oduševio, i dalje je ona dala dobru izvedbu. Kristen Stewart nam se ove godine vraća u filmu 'Personal Shopper', u kojem se još jednom bavi natprirodnim poslovima. Pogledajte video Kako bi se moglo reći da filmovi Kristen Stewart jako variraju po kvaliteti, onda se nadamo da bismo nakon filma kakav je bio 'American Ultra' mogli od glumice dobiti djelo koje bi nas opet moglo uvjeriti da Stewart u stvari zna dobro glumiti. A kako je u igri opet redatelj Olivier Assayas, s kojim je Kristen ostvarila svoje najbolje djelo, 'Oblaci nad Sils Marijom', tako ćemo jako držati fige da smo u pravu. Film bi u kina mogao doći tijekom ožujka 2017. godine. Tema: FILM 