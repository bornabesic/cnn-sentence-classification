Sandi Cenov je velikim koncertom u zagrebačkom kazalištu Gavella proslavio 25 godina karijere, tijekom koje je imao nekoliko hitova, a pogotovo tijekom 90-ih godina prošlog stoljeća, kad je bio jedan od predvodnika dance scene.  - Nije lako nastupati u svom gradu, samo 200 metara od kuće. Moram priznati da imam malu tremu, kazao je Sandi i krenuo na sigurno, uspješnicama "Nebo", "Za nas ljude izgubljene" i "Ljubav za sve". Nije trebalo dugo i pridružilo mu se i 400 ljudi u punoj Gavelli, koji su znali riječi većine Sandijevih pjesama na koncertu koji je trajao puna 2.5 sata.  Sandi se znao i našaliti na svoj račun, pa je rekao kako se ne srami govoriti o bivšim ljubavima, otpjevavši "Branku", i "Žena budi mi ti", posvećene bivšoj supruzi Branki Bebić. - Moja najveća ljubav supruga je Ilina, i djeca Zara i Mikula, koji su prvi put na tatinom koncertu. Ilina nije ljubomorna na pjesmu "Branka", kaže da je to komadić mog života ulovljen u tri minute - kazao je Sandi. Podršku su mu dali i brojni prijatelji i kolege - Vanna, Mladen Burnać, Zoran Škugor, Ante Pecotić, The Blondes, te Ivana Marić i Gazde, koji su Sandijem i otpjevali duete: "Mi vodimo ljubav" i "A kad dođe proljeće". Voljeli ga ili ne, Sandiju ne možemo poreći da je veliki radnik, koji je pošteno odradio prvih 25 godina karijere, ne prezajući ni od koncerata u malim kafićima, pa do velikih dvorana. No ono što ga najviše krasi je iskrenost, koju je itekako pokazao i večeras na pozornici Gavelle. >> Sandi Cenov: Svaku večer spavam s drugom ženom