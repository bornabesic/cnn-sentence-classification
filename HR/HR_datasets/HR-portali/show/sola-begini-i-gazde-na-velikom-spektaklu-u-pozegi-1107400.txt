Od 28. kolovoza do 3. rujna u Požegi će se održati Aurea Fest – festival tamburaške i popularne glazbe, folklora, običaja, gastronomije... Riječ je o manifestaciji čiji počeci sežu u davnu 1969. godinu koja je tada nosila naziv Muzički festival Slavonije, a kasnije Zlatne žice Slavonije. Tijekom proteklog razdoblja u Požegi su nastali brojni hitovi poput Ako zora ne svane, Garavušo garava, Kuća na kraju sela... Ususret ovogodišnjoj manifestaciji razgovarali smo s direktorom Aurea Festa Ivanom Bunjevcem. Treću godinu zaredom najveća požeška priredba trajat će sedam dana. Što ste sve pripremili za posjetitelje? U sklopu Aurea Festa održat će se ukupno deset festivala i brojni popratni događaji. Manifestaciju otvaramo svečanom povorkom i Festivalom običaja na kojoj će nastupiti KUD-ovi s područja Požeško-slavonske županije. Predstavit će se i Gradska glazba Trenkovi panduri, Požeška građanska straža, brojni vinari... Tijekom sljedećih dana posjetitelje očekuju festivali uličnih svirača i mađioničara, plesa, koreografiranog folklora, elektronske glazbe te jazza na kojem će nastupiti Greenhouse Blues Band, Zdenka Kovačiček i Big Band Požega. Završnica manifestacije su Aurea Fest popularne glazbe i Zlatne žice Slavonije. Koji će se sve izvođači predstaviti tijekom posljednje dvije večeri? Na Festivalu popularne glazbe čut ćemo 16 novih pjesama, a zatim i 16 hitova izvođača iz prethodnih godina. Na Trgu Svetog Trojstva zapjevat će Grupa Vigor, Begini, Gazde, Antonija Šola, Kristijan Rahimovski, Emina Arapović, Posegana i mnogi drugi. Isti koncept večeri pripremili smo i za Zlatne žice Slavonije na kojima će nastupiti Miroslav Škoro, Krunoslav Kićo Slabinac, Slavonske lole, Cecilija, Boris Ćiro Gašparac... Osigurali smo sudjelovanje kvalitetnih pjevača, stoga smatram kako će festival iznjedriti brojne uspješnice koje ćemo moći pratiti u televizijskim i radio programima. Posljednjih godina posjetitelje u Požegu privlače i brojni popratni događaji... Kao posebnu "poslasticu" pripremili smo koncert Miroslava Škore koji će se održati 1. rujna. Tijekom svih sedam dana manifestacije naše goste očekuje Ulični festival te Aurea Fest vina i gastronomije. Uz vrhunske kapljice Kutjeva d.d., bit će predstavljeni i rezultati podrumara Požeško-slavonske županije. Organizirali smo i natjecanje u ispijanju vina, popularnu Ej ti pij listu. Od popratnih sadržaja, posjetitelji mogu razgledati brojne štandove, uključiti se u dječje programe, a moram istaknuti i Fišijadu u parku kod Orljave. Kako ste zadovoljni novim sedmodnevnim konceptom manifestacije? Tri godine nije kratko, ali ni dugo razdoblje. Još uvijek nismo potpuno zadovoljni, no svake godine nastojimo novim programima i sadržajima obogatiti našu ponudu kako bi svaki posjetitelj našao nešto za sebe. Nadam se da ćemo imati lijepo vrijeme što je vrlo bitno jer se svi događaji održavaju na otvorenom. Očekujemo brojne posjetitelje iz cijele Hrvatske, no tko ne bude mogao doći u Požegu, putem Hrvatske televizije moći će pratiti izravan prijenos završne večeri festivala. Kao i prošle godine, Poljoprivredna TV će putem svoje internetske stranice izravno prenositi svih sedam dana manifestacije, dok će u televizijskom programu prenositi Aurea Fest popularne glazbe. I za kraj, koliko je novca potrebno izdvojiti za jednu ovakvu manifestaciju? Prema planovima koje smo donijeli, festival će nas stajati oko milijun kuna. Sredstava za manifestacije je sve manje, ali smo zadovoljni odazivom sponzora i pokrovitelja. Oko 200 tisuća kuna osigurali su donatori i pokrovitelji, prije svega Grad Požega. Većina sponzora je iz Zagreba, no u okviru svojih mogućnosti odazivaju se i domaće tvrtke kojima smo posebno zahvalni.