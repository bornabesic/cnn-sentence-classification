Od smrti princeze Diane, žene koju je cijeli svijet volio, prošlo je gotovo 20 godina. Njezin život, ali i smrt ne prestaju intrigirati javnost, pa je tako proteklih dana objavljen i novi dokumentarac čiji je autor britanski novinar Martin Bashir, koji je s princezom sad već davne 1996. godine vodio dugačak i intiman razgovor o njezinu životu. Film nazvan 'Dianinih posljednjih 100 dana' prikazuje njezino prvo i posljednje ljeto u svojstvu slobodne žene, ono nakon rastave od princa Charlesa i neposredno prije tragične pogibije u automobilskoj nesreći 31. kolovoza 1997. godine. U dokumentarcu je prikazana žena koja je pokušavala pronaći svoj mir i sreću i spoznati u kojem smjeru će se njezin daljnji život kretati. I još jednom, televizija je pokušala dočarati tko je zapravo Diana Spencer, princeza koju je cijeli svijet nazivao Kraljicom srca.   ELLE donosi pet zanimljivih činjenica iz spomenutog dokumentarca.   1. Ljubav njezina života nije bio Dodi Al Fayed nego pakistanski liječnik Hasnat Khan. Diana je bila u ljubavnoj vezi s Hasnatom Khanom, pakistanskim kirurgom koji je živio i radio u Londonu. Njihova je veza bila turbulentna i učestalo su je prekidali. Razlog tome nije bio nedostatak ljubavi koju se dijelili, nego njegovo nepovjerenje u budućnost koja ih očekuje. Liječnik kojeg je Diana navodno prijateljima opisivala kao 'ljubav svog života' bojao se kulturalnih razlika koje su imali, ali i velike medijske pozornosti na koju nije bio spreman. Dokumentarac otkriva da su u jednom trenutku Diana i Hasnat imali prilično glasnu i javnu svađu, i to u londonskom Hyde Parku. Princeza mu je navodno postavila ultimatum – ili će svoju vezu javno obznaniti, ili ju u potpunosti prekinuti. Fatalni liječnik očito nije imao hrabrosti u mjeri u kojoj ju je imala lijepa Diana. U kasnijoj policijskoj istrazi oko njezine smrti, Khan je istražiteljima otkrio kako je Diana od njega prikrivala vezu s Dodijem. Posljednje noći njezina života, Khan ju je navodno uzastopno zvao, no nije se javljala. Vjeruje kako je promijenila broj telefona i odlučila u potpunosti prekinuti kontakt s njim.   2. Zamalo nikada nije upoznala Dodia Al Fayeda Diana je dugo 'vagala' kako će i s kim provesti ljetovanje koje je nažalost bilo njezino posljednje. Dvoumila se između poziva koji joj je uputio Dodijev otac Mohamed Al Fayed, i onog koji joj je uputio Gulu Lalvani, 20 godina stariji biznismen s kojim je ranije izašla nekoliko puta. Lalvani je medijima rekao kako je njihova veza bila ljubavne prirode, no Dianin prijatelj Roberto Devorik to je negirao i otkrio kako je Diana druženje s Lalvanijem koristila samo kako bi obnovila svoj odnos s pakistanskim liječnikom Khanom. U konačnici, prihvatila je poziv Mohameda Al Fayeda i na ljetovanje u Saint Tropez povela i svoje sinove Williama i Harryja. Tog je ljeta upoznala Dodija.   3. Prezirala je medije, no znala ih je 'okretati u svoju korist' Diana je bila strašno ljuta na svoje prijatelje i obitelj kada bi razgovarali s novinarima. Posebno ju je razbjesnio intervju njezine majke nakon razvoda od Princa Charlesa. Smatrala je da o svom životu može pričati samo ona, i konstantno se osjećala proganjanom od strane medija. No, prema informacijama koje dokumentarac otkriva, Diana je itekako znali iskoristiti medijsku moć, pa i u privatne svrhe. Tako je, primjerice, 'igrala igrice' s Charlesom. Nakon što su sve medijske naslovnice preplavile fotografije rođendanske zabave koju je pripremio za Camillu, Diana je uzvratila prešetavanjem po plaži u bikiniju, svjesna da ju snimaju paparazzi, a namjerno je dopustila i da snime poljubac koji su ona i Dodi razmijenili na Sardiniji.   4. Diana je imala težak odnos s majkom U vrijeme kad je bila djevojčica, njezina mama, Frances Shand-Kydd, ostavila je Dianinog oca zbog drugog muškarca. Diana je cijelog života smatrala da njezina majka svoj krivi životni odabir želi 'ispravljati kroz Dianu' i forsirala je njezin brak s Charlesom te ju uvjeravala da on mora uspjeti. Nakon njihova razvoda, protivila se novim Dianinim vezama, osobito ako su u pitanju bili muškarci muslimanske vjeroispovijesti, što je i stvaralo problem u odnosu s kirurgom Hasnatom Khanom.   5. Njezin osmijeh na fotografiji plesa s Johnom Travoltom je lažan Kultna fotografija na kojoj princeza Diana pleše s holivudskim glumcem nastala je nametanjem Ronalda Reagana i njegove prve dame Nancy. Diana je na toj večeri željela plesati s plesačem Mikhailom Baryshnikovim, kojeg je smatrala herojem. No, kao i puno puta do tada, u njezino je ime odlučeno drugačije.