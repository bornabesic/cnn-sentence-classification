Raditi intervju s Mišom Kovačem posebno je iskustvo. Prvo, zato što se radi o najvećoj hrvatskoj pjevačkoj legendi prema kojoj možete samo osjećati strahopoštovanje, te drugo, nikad ne znate kamo će vas razgovor s njim odvesti. Jer kad Mišo krene, trebate ga znati pratiti, baš kao u pjesmi. No, kad mu na intervju dođu novinar i fotoreporter iz Šibenika, onda je jasno da će biti dobre volje. Naravno da razgovor mora početi spominjanjem Šibenika. – Ja sam ti sa Škopinca (centar Šibenika, op. a.), moji su tamo bili prije 500 godina – naglašava nam Mišo. Svako selo ima klapu Nakon dugo vremena Mišo je objavio i novu pjesmu “Takav sam rođen”. Potpisali su je Branimir Mihaljević i Fayo. – Imam povjerenja u momke. Kad sam prije radio ploče, onda su mi napravili pjesmu, a ja bih davao samo neke sugestije o aranžmanu. S Branimirom sam prvo dugo razgovarao i rekao mu što želim. Pitao sam ga može li to napraviti i, kad je rekao da može, rekao sam mu da mi može napisati pjesmu. Tekst je radio Fayo, kojeg do tada nisam poznavao, ali se pokazao kao odličan. Pjesma te nosi i siguran sam da će biti hit. Tekst je o ljubavi prema Dalmaciji, a nema klasičan ritam koji možete čuti u klapskim pjesmama, nego pravi moderan ritam. Nemoj me krivo shvatiti, nemam ja ništa protiv klapa, pa ja sam ih prvi doveo na Splitski festival – veli nam Mišo i podsjeća kako su nekad bile samo tri prave klape, a danas ih ima gotovo svako mjesto. – Ipak smo popularnosti klapa doprinijeli najviše mi Šibenčani. Pa pogledaj što je napravila klapa Maslina, samo s pjesmom “Da te mogu pismom zvati”! Možda ne znaš da su je prvo meni poslali da je pjevam, a onda su je dali Maslini. Ta se pjesma danas pjeva širom svijeta, a kad se pojavila na Festivalu dalmatinske šansone u Šibeniku 1998., prošla je sasvim nezapaženo – kaže Mišo i dodaje kako nije loše da danas svako selo ima svoju klapu jer će se onda znati tko najbolje pjeva. – Evo, imaš Iskon i Cambi koji su najbolji, a tu je i onaj mali Bralić iz Bibinja. Oni su mi najbolji. Premda više nije bitno da se natječemo, kao nekad u bivšoj državi, kada smo morali biti bolji od pjevača iz Srbije pa sam na Splitskom festivalu pet puta pobijedio ja, nešto manje Dragojević, pa i Pejaković – dodao je Kovač. Legende iz iste ulice Prisjetio se Mišo svojih nastupa na Splitskom festivalu te nas podsjetio da nitko nikad na ovim prostorima nije prodao više ploča od njega. – Mi Šibenčani smo najbolji. Ja sam prodao najviše ploča, Vice Vukov bio je najbolji tenor u Europi, a Arsen Dedić najbolji kantautor. A nas trojica smo odrasli u istoj ulici – veli Mišo i prisjeća se pokojnog Arsena s kojim je snimio duet “Mi smo lišće s iste grane”. – Dogovorili smo se da pola pjesme pjevam ja, a pola on. Kad smo došli snimiti pjesmu, on je snimao posebno, no uvijek mu je nešto smetalo pa smo se malo porječkali. No, kad je umro, prvi sam poslao brzojav sućuti Gabi – kaže Mišo. A onda smo krenuli o nogometu. – Žao mi je što je Šibenik ispao u drugu ligu, imao je odličnu ekipu, mogli su postići puno. Nadam se da će biti bolje iduće godine – kazao je Mišo i razriješio nam veliku dilemu. – Navijam za Hajduk, osim kad igraju sa Šibenikom. Ipak sam ja Šibenčanin. Je l’ ti dosta? Ajde, i pozdravi mi moj Šibenik – kazala nam je legenda.  >>Mišo Kovač: Kurve su nekad bile kod Centrala hotela, a sad su na televiziji >>Mate Mišo Kovač napunio Arenu 