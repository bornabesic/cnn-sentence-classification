Kad je 1963. pjevao ‘Milionera’, pomislio sam da je svijet došao k nama jer zvučao je po svim američkim standardima, prisjeća se Hrvoje Markulj, direktor Šansonfesta. Zvonka Špišića je zapazio još kao klinac kad je ovaj pjevao 'Dajte mi kočiju s osam bijelih konja'. Nakon 'Milionera' Markulj je uživao na njegovu koncertu u Gavelli 1964. Zagrebačkom skladatelju, dodaje Markulj, glazbenici skidaju kapu zbog njegova golemog opusa, a Markulja se pak najviše dojmilo što je 'Zvona moga grada' Vici Vukovu napisao kajkavac, te što je baš Špišić uglazbio omiljenu 'Suzu za zagorske brege'. - Znam da zadnjih godina ni na plac nije odlazio. Sve više je boravio doma. Od njega sam preuzeo Šansonfest i imam odgovornost gurati ga dalje. Ove godine je jubilarni, 20. festival. Zamislio sam ga tako da se Špišićeve pjesme izvedu u novom čitanju. Šansonfest će doista biti posvećen njemu, ali bez Špišića - rekao nam je Markulj. Skladatelj Ivo Josipović (59) Špišića pamti kao svojeg učitelja, kolegu i prethodnika, jer Špišić je među brojnim funkcijama bio i glavni tajnik Hrvatskog društva skladatelja. - Njegova ‘Suza za zagorske brege’ je trajni dio hrvatske kulture. Bio je autor prekrasnih skladbi, ali i jako dobar čovjek - rekao je Josipović. Skladatelj Zrinko Tutić (62) o Špišiću govori kao jednom od najvećih šansonijera i skladatelja koje je Hrvatska ikad imala. - Volio je talent i znao ga je prepoznati. Sjećam se da sam 1981. na Zagrebfest došao s pjesmom ‘Doris’. Žiri nije bio sklon pjesmi, a Špišić, koji je bio direktor festivala, rekao je da je to najbolja pjesma koja je pristigla i da sigurno ulazi - kaže Tutić. Zagrepčanec: Volio je Trešnjevku i prijateljima je pričao o povijesti svog kvarta Špišić je bio u pravu jer pjesma se i danas često vrti. Hrvoje Hegedušić (81) Špišića naziva dobrim duhom zagrebačke šansone. Oko njega su se, prisjeća se, svi tad okupljali. - Osim kao sjajnoga glazbenika, sjećat ćemo ga se i po tome što je bio jako dobar čovjek. Iskren prijatelj koji je uvijek bio spreman pomoći. Svima nam je pomagao kad je trebalo. Bio je strog kritičar, upozoravao nas je na najmanje sitnice. I to je bilo dobro jer zahvaljujući njemu i mi smo istesali naš glazbeni put. Pamtit ću ga po vrsnim interpretacijama. Zvonko je glumački otpjevao svaku svoju pjesmu - rekao je Hrvoje Hegedušić. Skladatelj, interpretator šansone, tekstopisac, aranžer i likovni umjetnik Zvonko Špišić napustio nas je u 81. godini. U Vinogradskoj bolnici u Zagrebu završio je prije mjesec dana, a 29. travnja pretrpio je moždani udar. Posljednjih nekoliko dana nije bio pri svijesti. Obitelj je beskrajno tužna. Slaba je utjeha da Zvonko ni u jednom trenutku nije klonuo, prepoznavao ih je, priča njegov zet Mladen Plavišić, do samog kraja. 