Kad treba spojiti ugodno s korisnim, za fotografa Stephana Lupina nema dražeg mjesta od Tajlanda. Umjetnik se ovaj tjedan vratio s trećeg posjeta kraljevini u Aziji, u kojoj je proveo mjesec dana, a ovaj put u gradu Surinu tražio je inspiraciju za novu skulpturu. – Radim skulpturu koju sam nazvao “Tsunami” jer je ogroman vodeni val pogodio Tajland prije sedam godina. Ondje i danas na svakom koraku postoje znakovi s upozorenjima što treba raditi u slučaju tsunamija. Skulptura će biti od željeza visine dva metra i široka 1,20 metara. Bit će gotova za dva mjeseca – otkrio je Lupino. Inspirativnu zemlju, kako opisuje Tajland, iskoristio je i za stvaranje fotografija za Playboy. Pred njegovim objektivom skinula se dizajnerica nakita Adriana koja je bez imalo straha pozirala pokraj slonova koji u Surinu imaju svoj festival. Lupino se ondje već sprijateljio sa stanovnicima, a posebno s gradonačelnikom. Dvojica prijatelja s društvom su često provodila večeri uz hranu, piće i karaoke. – Druženje počne oko 19, a traje do 23 sata. I ja sam zapjevao, ali više je to bilo mumljanje – kaže fotograf. Hranom je oduševljen jer je lagana, s puno povrća, voća i ribe, gotovo bez kruha. Tajlanđani vole alkohol, pogotovu viski. – Ne volim žestice pa sam pio pivo – ističe Lupino koji je baterije punio i meditacijom. 