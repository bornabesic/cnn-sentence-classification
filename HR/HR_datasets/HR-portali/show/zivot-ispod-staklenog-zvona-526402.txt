Prvijenac autorice Nicole Yoon, roman je koji spada u kategoriju za sebe. Radi se o priči u kojoj tinejdžerica, zbog opasnog sindroma alergije, ne može izlaziti iz kuće. Kroz poruke, dnevničke zapise i zdravstvene dokumente, pratimo život mlade Madeline koja živo provodi unutar četiri zida, okružena minimalnim brojem ljudi.  Na sreću, ovaj roman nije samo jedan od onih u kojima tinejdžeri boluju od teških bolesti. Naime, tijekom čitanja nam postaje jasno da se Madeline ne osjeća toliko loše, naravno, u fizičkom smislu. U njoj vrije mladenačka energija i zainteresiranost za život koja će se, ako se ne izrazi berem djelomično, uskoro preliti preko svih mogućih rubova. Svakako je teško čitati o zatočeništvu, posebno onom za koje nitko nije kriv i odgovoran (iako se ovim riječima skriva tajna koju vam ne smijemo otkriti, zato pripazite na detalje!). Kako to biva s mladim ljudima, u Madeline se vodi žestoka borba sa samom sobom. No njena borba je mnogo stvarnija od uobičajenih previranja djece na rubu odrastanja. Ona u sebi nosi neiživljeni život koji nestrpljivo čeka, ali neće još dugo čekati. Iako ovo zvuči pomalo depresivno, u Madelinen život ulazi jedno neočekivano svjetlo u liku njenog novog susjeda. Netom nakon njezinog osamnaestog rođendana pojavljuje se Ollie. Njih dvoje se počinju dopisivati i uskoro započinju, gotovo platonski, odnos. Autorica daje svakom protagonistu njegovu posebnu osobnost, a to je vrlo teško učiniti kod mladih protagonista koji još nisu formirani ljudi, već emocionalne i mentalne lutalice. Ollie je šarmantan i suosjećajan, i kroz svoj odnos s Madeline, on ju natjera da se odvaži krenuti u avanturu svog života. Ova avantura ne podrazumijeva tisuće prevaljenih kilometara, ali je za ovu mladu ženu velika kao sam odlazak na Mjesec. Kao jedna od najljepših knjiga koje smo pročitali u posljednjih nekoliko godina, ovaj roman će i vama, u svojoj skromnosti i unutrašnjem avanturizmu, donijeti nekoliko sati tihe, ali duboke sreće. Knjigu potražite u prodaji po cijeni od 99,00 kn.