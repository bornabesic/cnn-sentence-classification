Američko kino tržište dobilo je prvi pravi šok ovog vikenda kada se i kod njih u kinima pojavilo finale trilogije o Wolverineu, film koji nam pokazuje sudbinu kanadskog drvosječe Logana, 'Logan: Wolverine'. Naime, film je srušio rekorde na kino blagajnama, zaradivši 85,3 milijuna američkih dolara na svojem premijernom prikazivanju. Uz to što je taj rekord oboren, 'Logan' je uspio oboriti i rekord zarade u ožujku za neki film s oznakom R. No sve to ne bi bilo toliko impresivno da svjetska zarada za ovaj maestralan film nije dosegla 152 milijuna dolara, što je diglo zaradu filma na impresivnih 237,8 milijuna. Kada pogledamo da je film koštao samo 120 milijuna, ne možemo osjećati ništa doli poštovanja. Pogledamo li ocjene koje su dali što kritičari, što mi, prosječni gledatelji, možemo vidjeti da se svi slažu. Film je tako na CinemaScoreu, koji anketira publiku, dobio A-, dok na kritičarskoj stranici Rotten Tomatoes drži 93% te ima ocjenu 'Certified Fresh' ('Potvrđeno svjež', op.a.). 'Logan: Wolverine' samo je još jedna potvrda da filmovi s malo više sadržaja za odraslu publiku stvarno mogu donijeti impresivnu zaradu svojim kućama. Hugh Jackman se posljednji put vraća svojoj najpoznatijoj ulozi, ulozi mutanta Wolverinea, Patrick Stewart je Profesor X, a u ostalim ulogama su Stephen Merchant, Richard E. Grant i mlada Dafne Keen. Film je režirao James Mangold ('Walk the Line', 'The Wolverine'), a producirali su ga Hutch Parker, Simon Kinberg i Lauren Shuler Donner. Za regionalnu distribuciju brine Blitz film i video, a 'Logan: Wolverine' u domaća kina stiže 02. ožujka. Tema: FILM 