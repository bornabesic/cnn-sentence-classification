Bivšoj Miss Venezuele Gabrieli Spanic bile su samo 23 godine kad je na audiciji između dvjestotinjak etabliranih glumica dobila posao života – Televisa, najveća tvornica sapunica na svijetu, dala joj je dvostruku ulogu u telenoveli “Otimačica”. Meksički su producenti u 173 centimetara visokoj brineti prepoznali nevinost, toplinu i čednost kakvu su dugo tražili za tu ulogu. Gaby se preselila u Meksiko, inatila se medijskim napadima tamošnjih glumica te ubrzo ulogama izgubljenih sestara Pauline i Paole Bracho osvojila čak 120 zemalja u kojoj je serija prikazana. Među njima bila je i Hrvatska, domovina njezina djeda, koju nikad nije imala u planu posjetiti. Godine 1999. i 2000. proputovala je cijeli svijet, od Hrvatske do Indonezije i uživala u istinskoj svjetskoj slavi. Podršku je uživala od supruga Miguela de Leona i svoje sestre blizanke Daniele. No naizgled savršeno izgrađeno carstvo počelo se urušavati. Zbog afere na snimanju nove sapunice ostavila je supruga, on je utjehu pronašao u Gabrielinoj sestri, što je do temelja narušilo njihov odnos. – Dok sam još bila u braku, suprug i ja željeli smo posvojiti dijete. Čak smo pronašli jedno siroče iz Hrvatske. No naposljetku sam se predomislila. Još uvijek o tome razmišljam, tako da tko zna, možda za koju godinu – izjavila je Spanic u magazinu Nueva kad je pozirala naga u osmome mjesecu trudnoće. Danas je sretna samohrana majka dvoipolgodišnjeg sina Gabriela de Jesúsa, no zbog dugogodišnjeg razmetanja ljubavnicima (vatrenu noć provela je i s hollywoodskim glumcem Johnom Cusackom), onaj teškom mukom stečen imidž nevine i neiskvarene djevojke sve je rjeđe korišten uz njezino ime. Tome je pripomogla i sama jer posljednje dvije godine rado pristaje pozirati u erotskom rublju ili potpuno naga. – Gabriela se nepotrebno boji starenja i želi ostati seksi. Pa imati 37 godina nije strašno!? – izjavila je njezina (ne)prijateljica meksičkim medijima.