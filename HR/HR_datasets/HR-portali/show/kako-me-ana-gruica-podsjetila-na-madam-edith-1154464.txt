Nova Tv je svjesna da je show "Tvoje lice zvuči poznato" zlatna koka, koja im jamči gledanost, pa kad je već tako, odlučili su tu koku izmučiti do kraja. Tek što je završila treća sezona u kojoj je slavio Damir Kedžo, već je počela i četvrta. Hrvatska je takva zemlja u kojoj velikih zvijezda nema, pa je već u trećoj većina komentara bila "tko su ovi". Doduše, i na strancima Večernjaka bilo je onih koji su i za primjerice Ninu Badrić napisali "tko je ova", tako da pojam poznatosti u hrvatskim okvirima itekako rastezljiv. Ipak, u četvrtoj sezoni producenti imaju jednu jedinu zvijezdu za koju možemo reći da je čula i baka Manda iz Donjeg Lapca - sveprisutnu Nives Celzijus. Upravo je Nives i otvorila novu sezonu i pokazala vjerojatno najbolju vizualnu transformaciju kao Baha Men. Da nismo znali tko se krije ispod maske, vjerujem da ne bismo nikad mogli pogoditi da je to Nives. S druge strane, Bojanu Jambrošiću gotovo da nije ni trebala maska. Samo su ga malo popravili, stavili bradu i Bojan je otpjevao "Pratim te", no očigledno ne toliko emotivno da bi ostvario bolji plasman. U emisiji kao što je Tvoje lice zvuči poznato možete uspjeti u dva slučaja - ako dobro pjevate, ili ako je vaša imitiacija smiješna. Kad se to dvoje spoji, onda dobijete pobjedničku izvedbu Marija Rotha, koji je bio izvrstan kao Tina Turner. Na stranu to što me kao nikad dosad za nekog natjecatelja nije puno ljudi pitalo - "tko je ovaj", Mario zna pjevati. S druge strane, moj dragi kolega i prijatelj Dalibor Petko nije pokazao pjevačko umijeće, ali je bio urnebesan kao Ira iz Colonije. Ana Gruica niti zna pjevati, niti je bila smiješna. Dapače, njeno cijukanje potpuno van tonaliteta podsjetilo me na madam Edith iz Allo Allo, pa sam skoro stavio sir u uši. Nadam se da će me Gruica razuvjeriti u emisijama koje dolaze, no njena izvedba Jennifer Lopez bila je jedna od najgorih u povijesti popularnog showa Nove TV. Iskreno, nisu se u pravom svjetlu pokazali ni kolege Mišerić i Bilić, no bar su pokazali dobru koreografiju, a Mišerićka čak i lezbijski poljubac. Mia Anočić Valentić kao Chubby Checker bila je skroz korektna, i bit će svakako zanimljivo vidjeti što ona može u budućnosti. "Tvoje lice zvuči poznato" definitivno je emisija koja je i dalje jedna od najzabavnijih trenutno na malim ekranima, no iskreno, ako nastave s ovakvim tempom, na kraju će morati promijeniti naziv emisije u "Ovo lice nije ni nama poznato". >>Mario Roth postao Tina Turner i odnio pobjedu, Nives Celzijus neprepoznatljiva kao Baha Men 