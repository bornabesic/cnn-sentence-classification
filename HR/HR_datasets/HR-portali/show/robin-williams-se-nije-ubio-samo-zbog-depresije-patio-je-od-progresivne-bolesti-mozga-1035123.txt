Susan Williams otkrila je da je njezin suprug, slavni glumac Robin Williams, počinio samoubojstvo jer je patio od progresivne bolesti mozga, u medicini poznate pod nazivom demencija Lewyjevih tjelešaca (DLB). Budući da si je Williams lani oduzeo život, krenula su nagađanja po kojima je to bilo zbog depresije. U emotivnom razgovoru u televizijskoj emisiji Good Morning America Susan Williams je rekla da je depresija bila samo jedan od simptoma bolesti. – Nije depresija ubila Robina. To je samo jedan od, recimo, pedeset simptoma, jedan od manjih. DLB se često pogrešno dijagnosticira, a uzrokuje progresivno propadanje mentalnih sposobnosti. Bolest je potvrđena tek nakon autopsije, iako je Susan Williams rekla da je Robin tjedan dana prije suicida imao zakazan liječnički pregled neurokognitivnih funkcija. Nedugo prije Williamsu je dijagnosticirana Parkinsonova bolest i u kombinaciji s demencijom, poznatom su glumcu bolesti postale pretežak teret. – Nosio se tim najbolje što je mogao, ali zadnjeg mjeseca života više nije mogao. Bilo je to kao da je pukla brana – rekla je njegova supruga. Susan Williams otkrila je da se Robin ionako ne bi bio još dugo mučio sa svojim bolestima. – U najboljem slučaju, pred sobom je imao možda još tri godine života. I to bi bile tri teške godine. Vjerojatno bi bio smješten u neku ustanovu – rekla je. DLB je treća najčešća među bolestima demencije. Za nju je karakteristična kombinacija simptoma Alzheimerove demencije i Parkinsonove bolesti koje se mogu javiti u različitim varijacijama, ovisno o težini simptoma. Ime je dobila po modificiranim proteinskim tjelešcima koje je 1912. godine dr. Friedrich Lewy pronašao u stanicama mozga osoba oboljelih od Parkinsonove bolesti. >> Udovica i djeca pokojnog Robina Williamsa u sukobu zbog nasljedstva 