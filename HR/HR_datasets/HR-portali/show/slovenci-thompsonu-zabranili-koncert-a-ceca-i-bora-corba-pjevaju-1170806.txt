Mariborska gradska uprava zabranila je održavanje koncerta Marku Perkoviću Thompsonu u njihovu gradu, planiranog za 20. svibnja. Obrazlažu da su postupili na prijedlog policije, koja je procijenila da bi Thompsonov koncert predstavljao sigurnosni rizik, i to zbog, kako prenose slovenski mediji, “mogućeg dolaska njegovih radikalnih pristaša iz Hrvatske”. Zabrana koncerta uslijedila je nakon snažnog pritiska dijela slovenskih nevladinih udruga, ali i političara. Gradonačelnik Maribora Andrej Fištravec tako je još prije mjesec dana poručio kako u njegovu gradu “nema mjesta ikonografiji koja izaziva podjele i potiče fašizam”. Iako Thompsonu nikad nisu službeno zabranjeni nastup u Sloveniji, sličan je stav zauzeo i slovenski premijer Miro Cerar. Ceca i Bora Čorba pjevaju I dok su se vodeći slovenski mediji priključili pozivima za zabranu Thompsonova koncerta tvrdeći da je riječ o pjevaču koji širi govor mržnje i rehabilitira ustaški pokret, ima i onih koji smatraju da je zabrana koncerta politički iznuđena. Portal tjednika Reporter tako navodi kako je, prema njihovim informacijama, policija otpočetka pritiskala organizatore koncerta da osiguraju suglasnost politike. – Zbog toga su im broj karata koje su smjeli prodati s 1600 smanjili na 1400, a onda na 1200, no i to je očito za slovensku politiku bilo previše – piše Reporter. Tjednik postavlja i pitanje zašto se u Sloveniji ne zabranjuju koncerti nekih srpskih estradnjaka, poput Arkanove udovice Svetlane Ražnatović Cece ili Mirka Pajčina, koji nastupa pod imenom Baja mali Knindža, a u svojim pjesmama veliča prvake četničkog pokreta i zločince poput četničkog vojvode Momčila Đujića ili Radovana Karadžića, čiji česti nastupi u Sloveniji nikad nisu dovedeni u pitanje. I doista, u mariborskoj policijskoj upravi potvrdili su nam da je riječ o prvom koncertu zabranjenom na području Maribora. Da iza zabrane koncerta stoji politika, uvjeren je i sam Thompson, koji je u intervjuu za Novu TV odbio optužbe na svoj i račun svoje publike. – Ni ja, ni moja publika, ni moja glazba, a ni jedna moja izjava u javnosti nije ljude pozivala na ikakvu podjelu. Njihova tvrdnja da će tobože doći do nekakvih nereda i kaznenih djela jednostavno ne stoji – kaže Thompson. Rekao je i kako je zatražio zaštitu Ministarstva vanjskih poslova, a od hrvatskih političara zatražio je da se očituju o tezi da su on i njegovi obožavatelji fašisti koji šire nesnošljivost i mržnju. Prvi je reagirao premijer Andrej Plenković kazavši kako zabrana koncerta “nikako nije dobra” te kako je od hrvatske veleposlanice u Ljubljani Vesne Terzić zatražio da istraži o čemu je riječ.  Neuobičajena zabrana I ministrica kulture Nina Obuljen Koržinek smatra da su argumenti slovenske strane za zabranu koncerta neobični. – Vrlo je neuobičajeno da se s takvim argumentima zabranjuju koncerti, ali to nije pitanje kojim se bavi Ministarstvo kulture – kazala je ministrica. Iz Ministarstva vanjskih poslova potvrđuju da kontaktiraju sa slovenskim vlastima kako bi osigurali jednakopravan položaj svih hrvatskih državljana u Sloveniji, pa tako i Thompsona. – Poštujući činjenicu da odluka o održavanju koncerta spada pod odgovornost nadležnih vlasti Republike Slovenije. Ministarstvo će nastaviti komunikaciju sa slovenskom stranom kako bi se izbjegle slične situacije u budućnosti – poručuju iz Ministarstva. Je li im i što odgovorila slovenska strana, u Ministarstvu se nije moglo doznati. Pritisci lijevo orijentiranih udruga i zabrane koncerata nisu ništa novo kad je riječ o Thompsonu. Prate ga još od 2003. kada mu je policija onemogućila prethodno odobreni nastup u Amsterdamu, a nastavljeni su zabranom ulaska u Švicarsku te nastupanja u Austriji, Njemačkoj, Sarajevu. Iako jednodušno osuđuju zabranu koncerata, u HDZ-ovim kuloarima jučer se moglo čuti i pitanje zašto pjevač nikad prije nije tražio zaštitu službene politike, a neki tumače da se radi o svojevrsnom pritisku s desnice uoči lokalnih izbora. Takvo tumačenje odbija bivši ministar Miro Kovač. – Gospodin Perković, kao i svaki drugi državljanin, ima pravo tražiti i očekivati zaštitu svojih interesa u inozemstvu, a ustavna je i zakonska obveza Hrvatske da te interese štiti. I u mom ministarskom mandatu služba vanjskih poslova angažirana je na zaštiti gospodina Perkovića i drugih hrvatskih državljana u inozemstvu – rekao nam je Kovač. Zametak u Hrvatskoj HDZ-ov disident i nekadašnji ministar kulture Zlatko Hasanbegović ne sjeća se je li Thompson tražio njegovu zaštitu dok je bio u Ministarstvu, no uvjeren je da iza zabrane koncerta stoji politički pritisak, i to iz Hrvatske. – On je hrvatski državljanin i na neki način je šikaniran. Uloga države je da štiti interese svojih državljana u svijetu, a ovdje je riječ o potpuno skandaloznoj zabrani. Argument sigurnosne procjene ne stoji jer ona nije spominjana kod nastupa notornog Bore Čorbe ili Malog Knindže. Zabrani je prethodila politička akcija gradonačelnika i ljevičarskih udruga, a zametak projekta je, kao i ranije u mom slučaju, bio u Hrvatskoj. U kampanji protiv Thompsona sudjelovali su i mnogi iz Hrvatske – uvjeren je Hasanbegović. Do samog Thompsona jučer se nije moglo doći, a njegov menadžer poručio je kako se sada neće obraćati javnosti te da će se o svemu službeno očitovati sljedećeg tjedna. 1. Zabrane u Nizozemskoj uoči koncerta Još 2003. zabranjena su dva Thompsonova koncerta u Nizozemskoj. Kao razlog je navedeno isticanje fašističkih obilježja, a prethodno odobreni koncert u Amsterdamu, za koji je bilo prodano 6000 ulaznica, uoči održavanja onemogućila je policija.  2. Nekoliko godina nije smio ući u Švicarsku Zbog"isticanja fašističkih obilježja" Thompsonu je nekoliko godina bio zabranjen ulazak u Švicarsku, a kad mu je odobren rad, mogao je pjevati samo pjesme koje mu je odobrila policija. Lani mu je zabranjen koncert u gradu Schlierenu.  3. U Austriji označen kao ultranacionalist Potkraj travnja u zadnji je čas otkazan Thompsonov koncert u austrijskom gradu Kremsmünsteru. Razlog je bio pritisak lijevo orijentiranih stranaka i građanskih udruga koje su Thompsona označile kao ultranacionalističkog glazbenika. 4. Kampanja židovske zajednice u Sarajevu 2007. otkazan mu je humanitarni koncert u organizaciji Hrvatskog katoličkog dobrotvornog društva u Sarajevu. Koncert je otkazan pod pritiskom medija koji su se uključili u kampanju koju je povela tamošnja židovska zajednica. Pjevaču su i tada zamjerali veličanje ustaštva. 5. Stopiran koncert u berlinskoj Columbiahalle U travnju 2014. stopiran je Thompsonov koncert u berlinskoj Columbiahalle. Povod su bili medijski napisi u kojima se Thompsona nazivalo "nacihrvatom, a i sam je organizator priznao da je nastup otkazao pritisnut izvještajima u kojima se naglašavalo Thompsonovo "koketiranje s fašizmom". 