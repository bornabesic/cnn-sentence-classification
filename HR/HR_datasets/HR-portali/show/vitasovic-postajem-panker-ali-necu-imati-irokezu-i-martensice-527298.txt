Sa 16 godina sam kao zadnji seljak išao u diskoklubove. Punk mi je bio odbojan i nisam ga shvaćao. Zatim sam slušao Duran Duran i bojio kosu u narančasto po uzoru na Johna Taylora. Na kraju sam postao roker, opisuje svoj glazbeni put pjevač Alen Vitasović (48). U emisiji koju vodi na labinskoj radiopostaji ugostio je pulskog pankera Zorana Todorovića iz benda Antitodor. - Podučio me da bit punka nije anarhija, koju predvode neradnici. To je pokret protiv kapitalizma koji nije uspio. Oduševio sam se toliko da sam u 49. godini odlučio postati panker - kaže Vitasović. Dodaje da ipak neće nositi irokezu i martensice, no sviđa mu se ideologija. - Oduvijek sam bio šminker i sve sam ljude volio. To mi je greška, trebao sam biti veći buntovnik - kaže Alen. Dodaje da kao tinejdžer nije bježao od kuće, bio je povučen. - Strašno sam tih, ali kad mi netko dirne u živac, opasan sam - kaže Vitasović. Kroz mjesec dana trebao bi mu izaći album naziva “Dojdi vamo” prema istoimenoj pjesmi koju je snimio.