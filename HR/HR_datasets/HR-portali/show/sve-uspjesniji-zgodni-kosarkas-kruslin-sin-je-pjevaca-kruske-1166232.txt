Košarkaški reprezentativac i olimpijac Filip Krušlin sin je poznatog pjevača Željka Krušlina Kruške. Pred njim je, kažu, velika sportska karijera, a usto studira ekonomiju i poduzetništvo. I privatno mu cvjetaju ruže jer je u dugogodišnjoj vezi s vršnjakinjom, 27-godišnjom Ivom Milanović Litre, Sinjankom i rukometašicom RK Lokomotive i finalisticom izbora za Miss sporta 2007. Zajedno su od srednje škole, a uskoro bi se trebali i vjenčati. Filip je lijepu sportašicu zaprosio na prošlogodišnjem adventu u Zagrebu. Filip je počeo trenirati košarku još kao dijete igrajući u Zrinjevcu, a tijekom seniorske karijere igrao je za Dubrovnik, Bosnu, Zabok i Split. Profesionalnu karijeru počeo je 2007. u Ciboni. Prije toga nastupao je u mlađim kategorijama Zrinjevca i Rudeša. U 2007. debitirao je u seniorskoj momčadi Cibone protiv Širokog i postigao četiri koša u osam minuta provedenih na parketu. U Cibonu je došao na poziv Slavena Rimca, a 26. srpnja 2016. prešao je u redove hrvatskoga košarkaškog prvaka Cedevite. Nakon sjajne sezone u Ciboni izborio se za mjesto u reprezentaciji, koja je nastupala na Olimpijskim igrama u Rio de Janeiru. Jako je povezan s obitelji, osobito sa sestrom Editom, pjevačevom kćeri iz drugog braka. Aktivan je na društvenim mrežama, voli tetovaže, a navodno i dobro kuha što je talent koji je naslijedio od svojeg poznatog oca glazbenika.