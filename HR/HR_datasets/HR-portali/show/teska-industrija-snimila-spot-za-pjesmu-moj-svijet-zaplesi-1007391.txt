Teška industrija snimila je za svoj aktualni singl "Moj svijet, zapleši", zanimljiv videospot s porukom, pun ljubavi i tolerancije prema različitostima. Režiju potpisuje iskusni Filip Dizdar, prema ideji Ivice Propadala, a osim benda u videu se pojavljuju i plesačice iz "&M Dance Company". "&M Dance Company" koji čine koreografski i plesački duo – Ema Janković i Andrea Solomun, neizmjerno se zabavio na snimanju spota Teške industrije. Djevojke su glumile svaka po tri različita lika na tri različite lokacije. "Prvi put smo obje u nekome projektu za potrebe uloge bile prerušene u muškarce. To je bilo megazabavno!" kažu djevojke. "Do sada su mi uvijek u predstavama i filmovima zbog stasa, visine i građe dodjeljivali uloge curica, žena, dama, pa sam konačno imala priliku istraživati nešto potpuno novo", objašnjava Andrea, a Ema nadodaje: "Nama je najzanimljivija lokacija bila ona u kinu Mosor baš zbog generalne atmosfere koja je bila izrazito mračna, pomalo čak i sablasna, što je prouzročilo niz interesantnih pokreta i kreativnih dosjetki tijekom snimanja", kazala je Andrea. "Uvijek sam se pitao odakle nekome pravo da osuđuje one koji drukčije izgledaju, misle,osjećaju i vjeruju... Kao što sam prošle godine napravio izložbu 'Slike s vjenčanja' u kojima sam povezivao zaljubljene svih opredjeljenja, tako mi je sada bila želja da kroz naš spot pokažemo kao bend svu svoju toleranciju prema različitostima...Ta tolerancija u ovim površnim vremenima nam je itekako potrebna... Ovome su me naučili moji, nažalost već pokojni Antonija i Marko, i to u mom rodnom, po veličini malom, ali po svemu drugom, pa i po toleranciji velikom Livnu...  Dvije djevojke iz Dance Company & M s puno ljubavi i emocija iznijele su ovu neobičnu ljubavnu priču u tri čina... Nevjerojatna je njihova transformacija u ta tri različita para MM, MŽ, ŽŽ... – rekao je o spotu Ivica Propadalo. Tekst pjesme "Moj svijet, zapleši" napisala je Lea Mijatović koja je o tome izjavila: – Uz višemjesečno nagovaranje Hadžiavdića, Propadala i još nekih dragih ljudi da se pokrenem, napišem nešto i podijelim to sa širom publikom, a isprovocirana teškim temama koje nam se serviraju svakodnevno, odlučila sam pobjeći u "Moj svijet" i baciti jednu pozitivnu iskru na papir... Nije to samo moj svijet, vrata su odškrinuta za svakog tko ima otvoreno srce za malo pozitive i ljubavi da zapleše s nama. Dok bend uspješno koncertira po regiji, pjesma se jako brzo penje po top listama...Tako se pjesma nalazi na 7. mjestu službene liste najemitiranijih pjesama HR TOP 40! >> Bacili Ameriku na koljena - Teška industrija hit u SAD-u!