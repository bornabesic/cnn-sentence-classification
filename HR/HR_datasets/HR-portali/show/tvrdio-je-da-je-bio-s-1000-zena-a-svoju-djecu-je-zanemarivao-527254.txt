Većinu svog života bio sam bolestan u glavu. To se manifestiralo na različite načine. Ipak, ponajviše sam bio nesiguran sa ženama, pa sam želio spavati s njima, rekao je Tony Curtis u jednom od svojih posljednjih intervjua. Holivudska ikona preminula je u 86. godini života 2010. od posljedica srčanog udara.  Osim uspješne glumačke karijere okrunjene s jednim Oscarom, Curtis je bio poznat po neutaživoj želji za provodom sa ženama. U braku je bio šest puta, imao je šestero djece i, kako se pohvalio, 'oko tisuću ljubavnica'. Katkad bi u istom danu spavao s dvije različite žene.  Njegovo teško djetinjstvo mnogi smatraju uzrokom njegovog problematičnog ponašanja. Curtis je rođen 3. lipnja 1925 u Bronxu. Uz siromaštvo, obitelj pokojnog glumca doživjela je i veliku tragediju. Tonyjevog starijeg brata Juliusa pregazio je i ubio kamion kad je imao samo 12 godina. Mlađi brat, Robert, bolovao je od shizofrenije i morali su ga smjestiti u bolnicu. Nakon samo godinu dana srednje škole, Tony je odustao i 1943. upisao se u marince. Dvije je godine proveo u podmornici. Po završetku vojnog roka upisao je satove glume u New Yorku. Nakon što se proslavio filmovima poput 'Sweet Smell of Success' te 'The Defiant Ones' koji mu je donio Oscara, Curtis se počeo opijati, a kasnije je imao problema i s ovisnošću o drogama.  via GIPHY Njegov privatni život od samog početka bio je zanimljiv javnost. Curtis i njegova prva supruga, glumica Janet Leigh bili su pravi 'holivudski zlatni par'. Janet je rodila i dvije kćeri, Kelly (60) i Jamie Lee (58). Dok je Janet bila trudna s Jamie Lee, Tony je ljubovao s Marilyn Monroe.  Marilyn mu je, rekao je jednom prilikom, bila prva velika ljubav. Upoznao ju je kada je imao 23 godine, a ona 22. Tada su pričali o braku i djeci, no razišli su se zbog karijera. Ponovno su se sreli na setu kultnog filma 'Neki to vole vruće' deset godina kasnije i ljubav se ponovno rasplamsala, iako su oboje bili u braku. Marilyn je bila nezadovoljna svojim život sa 11 godina starijim suprugom Arthurom Millerom, a Curtis je rekao da se i njegov brak s Janet raspadao ali je nije htio ostaviti.  Kada je Marilyn nakon snimanja filma rekla Tonyju da je trudna, glumac je bio uvjeren da nosi njegovo dijete. Par je ponovno prekinuo, a Curtis je kasnije čuo da je Marilyn išla na pobačaj, zbog čega ju je zamrzio te ju je kasnije javno vrijeđao. Jednom je rekao da je ljubiti Marilyn Monroe bilo 'kao da ljubiš Hitlera'.  Njegov brak s Leigh nije izdržao pa su se rastali nakon 11 godina braka. Iduće godine oženio je 18-godišnju njemačku glumicu Christine Kaufman. S njom je imao dvije kćeri, Alexandru i Allegru. Brak je trajao četiri godine.  Glumac je s trećom ženom Leslie Allen imao dva sina. Stariji Nicholas umro je u 24. godini od posljedica predoziranja heroinom. Curtis o tome nije nikada htio pričati. Tek je jednom komentirao da se radi o 'neizrecivoj boli'.  Nakon Leslie, bio je oženjen još tri puta.  Sam za sebe rekao je da je loš otac, a to je i potvrdila njegova kći, 'kraljica vriska' Jamie Lee Curtis koja je rekla da joj Tony nikada nije bio roditelj.  Tony je umro u 86. godini Čak i nakon smrti, Tony je izazivao burne reakcije.  - Priznajem postojanje četiri kćeri i sina, ali ih namjerno i potpuno svjesno ostavljam bez ijednog novčića - stoji u njegovoj oporuci. Svoje bogatstvo, koje se procjenjivalo na 50 milijuna dolara, ostavio je posljednjoj supruzi Jill Vandenberg. Tada su ga prozvali 'najgorim ocem na svijetu'.  Njegova djeca pokušala su poništiti oporuku, ali nisu uspjela. Curtis je svojim unucima ostavio fond za školovanje, a navodno je htio da njegove bivše supruge žive isključivo od svojih prihoda.