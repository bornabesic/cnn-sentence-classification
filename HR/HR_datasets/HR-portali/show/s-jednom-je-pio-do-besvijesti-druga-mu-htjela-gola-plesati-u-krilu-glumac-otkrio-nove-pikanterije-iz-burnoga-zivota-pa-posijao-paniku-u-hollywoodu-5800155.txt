Zločesti dečko Hollywooda Charlie Sheen u srijedu se u australskoj radijskoj emisiji 'The Kyle and Jackie O Show' raspričao o razuzdanom tulumarenju s mlađom kolegicom, a otkrio je i da je svojedobno dobio nemoralnu ponudu od jedne od najpopularnijih pjevačica današnjice. - Nakon što je Lindsay Lohan dobila gostujuću ulogu u mojoj seriji 'Anger Management', pozvao sam je k sebi na tulum. Htio sam da zajedno pogledamo epizodu u kojoj je glumila. Ni dan danas ne znam tko je koga napio, ja nju ili ona mene, samo se sjećam da me ušuškala u krevet i tepala mi 'lijepo spavaj, slatki prinče' - rekao je kontroverzni glumac. Iako ima rupu u pamćenju, tvrdi kako između 30-godišnje kolegice i njega nije bilo seksa. Sheen je dodao da je Lohan vodila i više nego razuzdan život u razdoblju kad su zajedno snimali seriju. - Na setu je stalno povraćala pa smo kanti za smeće koju je prisvojila iz zafrkancije prozvali Lindsay - rekao je Charlie. U radijskom intervjuu pohvalio se i da mu je Lady GaGa htjela plesati gola u krilu. - Trebala je biti striptizeta u spotu, ali nažalost, nikada ga nismo snimili. Kad me pitala jesam li spreman vidjeti je golu, odgovorio sam 'ja sam rođen spreman' - izjavio je Sheen. Australskim radijskim voditeljima otkrio je i šokantnu informaciju kako u Hollywoodu ima još zvijezda koje su se zarazile HIV-om, ali nisu to spremne javno priznati poput njega. - Naravno da vam neću reći imena. To ću ponijeti sa sobom u grob - zaključio je problematični glumac.