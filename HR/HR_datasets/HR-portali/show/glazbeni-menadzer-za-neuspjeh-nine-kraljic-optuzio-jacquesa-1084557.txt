Dan nakon što je Nina Kraljić u finalu Eurosonga završila na 23., od ukupno 26. mjesta, počele su pljuštati kritike sa svih strana. Jedan od najvećih kritičara koji je i prije Nininog odlaska upozoravao da Nina nije dobar kandidat za Eurosong sada je došao na svoje. Na svom Facebook profilu glazbeni menadžer Vedran Strukar oštro je kritizirao hrvatski plasman nazvavši ga najvećim debaklom hrvatskog sudjelovanja u finalu Eurosonga.  -Publika iz regije, prvi put, našoj pjesmi dala je nula bodova. Pametnome dosta. Besramno je i bezobrazno tvrditi da monitoring nije valjao i da je kriv za njezin debakl. Žalostan pokušaj opravdavanja i neuviđanja vlastitih pogrešaka- napisao je Strukar i za sve okrivio Jacquesa Houdeka, inače Nininog mentora iz showa 'The Voice'. -Sirotoj djevojci bez ikakvog estradnog iskustva i utakmica u nogama glavu je napunio neostvareni pjevač Jacques Houdek preuzevši ulogu njezinog mentora i gurua, ali svi se jako dobro sjećamo njegovih frustracija kad je baš njega posramila sada već zaboravljena Daria Kinzer i umjesto njega otišla na Eurosong. Houdek je na Nini Kraljić liječio vlastite frustracije, tražio vlastitu drugu priliku i smatram da je on jedan od glavnih krivaca njezinog ovakvog debakla koji će zauvijek obilježiti njezinu karijeru, a nije još zapravo ni krenula- smatra Strukar.  -Drugi važan kriterij za Eurosong je priča koju izgradiš oko sebe. Nina Kraljić nije imala nikakvu priču, kreativu niti strategiju (osim što je angažirala dizajnera Zigmana koji ju je na kraju, pametno, iskoristio tek kao stepenicu da se sam probije u neke elitnije krugove)- navodi glazbeni menadžer koji trenutno brine o karijeri Nives Celzijus. Ipak, unatoč kritikama ne misli da je za Ninu sve izgubljeno. -Bez obzira na sve, veselim se što ću uskoro Ninu osobno upoznati i sad ću baš u inat svima pokazati da može nešto napraviti samo i jedino ako se okruži pravim timom novih suradnika - autora, kreativaca i PR-ovaca- zaključio je Vedran Strukar. >>Prva reakcija Nine Kraljić: 'S obzirom na sve što se događalo...' 