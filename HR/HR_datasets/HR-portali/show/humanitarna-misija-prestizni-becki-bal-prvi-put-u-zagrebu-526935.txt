Povodom obilježavanja 100 godina djelovanja međunarodne udruge Lionsa u svijetu, prestižna  kulturno - zabavna svečanost, Bečki bal, održat će se po prvi put u Zagrebu, u Hrvatskom državnom arhivu, u subotu, 17. lipnja s početkom u 20 sati.   Prvi originalni Bečki bal u Zagrebu održava se pod visokim pokroviteljstvom Predsjednice RH Kolinde Grabar – Kitarović. U organizaciji Lions kluba Zrinjevac i uz podršku Lions kluba Zagreb, vrijednost događanja svojom podrškom prepoznali su Ministarstvo turizma RH, Grad Beč, Grad Zagreb, Turistička zajednica grada Zagreba te mnogi sponzori i donatori.   Ova značajna kulturna svečanost predstavlja bečki spoj glazbe, plesa, profinjenosti i kulturnog sadržaja. Vrhunski glazbeni i plesni umjetnici iz najpoznatijih bečkih škola predstavit će dugogodišnju tradiciju događaja koji godinama uz Beč očarava i metropole diljem svijeta poput New Yorka, Rio de Janeira, Šangaja, Moskve i drugih.   Prvi Bečki bal u Zagrebu predstavlja plesnu čaroliju umjetnika plesnog centra Wiener Tanzkomitee pod vodstvom jednog od najuspješnijih plesnih učitelja Michaela Badina. Glazbena pratnja plesu, najbolje od austrijske klasične glazbe, u izvedbi je Bečkog orkestra Original Wiener Straus Cappelle. Kao posebna gošća bala nastupit će hrvatska sopranistica Antonella Malis. Nezaboravni doživljaj balske večeri upotpunit će tradicionalni austrijski meni predvođen bečkim odreskom i drugim delicijama te nezaobilaznom svečanom Sacher tortom. Tradicionalan program prestižne kulturne svečanosti nalaže prepoznatljivi dress code posjetitelja bala koji uključuje svečane večernje toalete za dame i tamna odijela za gospodu.   Međunarodna udruga Lions najveća je humanitarna organizacija u svijetu, osnovana na inicijativu biznismena Melvina Jonesa, a ove godine slavi 100. obljetnicu. Lions klubovi diljem svijeta zalažu se za dobrobit brojnih skupina, a njihovi projekti prvenstveno uključuju pomoć slabovidnim osobama, mladima, pomaganje prilikom velikih prirodnih katastrofa, podizanje svijesti o opasnosti korištenja droga ali i mnogim drugim problemima današnjice. Prvi hrvatski Lions klub osnovan je 1990. godine, a svojim humanitarnim akcijama u proteklih 26 godina prikupili su više desetaka  milijuna kuna koje su utrošene za najpotrebitije humanitarne svrhe u Hrvatskoj.   Dio prihoda od prodanih ulaznica prvog Bečkog bala u Zagrebu namijenjen je Udruzi slijepih i slabovidnih osoba Zagreb. LC Zrinjevac ovom donacijom nastavlja sudjelovanje u projektu ''Sapuni s točkicama – socijalno poduzetništvo slijepih i slabovidnih osoba“, započeto donacijom novčanih sredstava koja su prikupljena tijekom akcije ''Svjetla radosti'', a s kojom je u prosincu 2016. u Zagrebu obilježeno 100 godina Lionizma u svijetu.   Razvijanje projekta ''Sapuni s točkicama – socijalno poduzetništvo slijepih i slabovidnih osoba'' započelo je u Udruzi slijepih Zagreb 2015. s namjerom da se stvore nova radna mjesta za osobe oštećena vida  u proizvodnji sapuna. Po uzoru na dobru praksu londonske tvornice Clarity, u kojoj slijepe i slabovidne osobe više desetljeća proizvode krute i tekuće sapune, cilj projekta je proizvodnja suvenira i poklon sapuna pokrenuta u uređenom prostoru zadruge Martinov plašt, sredstvima odobrenim od Grada Zagreba, prema pravilima kozmetičke proizvodnje i sukladno tome zapošljavanje osoba oštećena vida.   Svi proizvodi dijele jedno zajedničko obilježje. Njihova posebitost su točkice, dodirom uočljive, Brajica pisma kojim se služe slijepe osobe. Ono se koristi i danas, usporedo ili, bolje rečeno, usprkos modernim tehnologijama.   Više informacija o Bečkom balu u Zagrebu i prodaji ulaznica možete pronaći na www.lions.hr.