Premda već postoji nekoliko superherojskih filmova koje se može bez ikakvog problema proglasiti stvarno kvalitetnim filmovima, kao što su 'Vitez tame', drugi nastavak serijala o Kapetanu Americi, pa čak i Deadpool na neki način, većinu tih filmova ne bismo nikada svrstali u tu kategoriju. Iako im je gluma dobra, nije gluma koje se rado sjećamo niti je gluma koja nas ostavlja bez daha. Režija ne oduzima dah, a kada pogledamo kakvi su scenariji...bolje ne gledajmo scenarije. Ono što svakako diže praktički sve superjunačke filmove iznad prosjeka jesu specijalni efekti, kao i različita druga tehnička postignuća, kao što su zvuk, šminka ili scenografija. Ti elementi te kategorije filmova uglavnom su i te kako bolji od uobičajenih što i je glavni razlog za njihove nevjerojatne proračune, no i razlog za njihovu nevjerojatnu zaradu. Treći nastavak sage o Wolverineu, 'Logan: Wolverine', je po svemu sudeći prvi superherojski film kojeg će se pamtiti i po glumi, kao i režiji, a čini se i po scenariju. Kritičarska stranica Rotten Tomatoes objavila je kako film stoji i rezultati su za sad i više nego dobri. Kako se može pročitati, od ukupno 85 recenzija, samo su četiri "loše", tj. ne preporučuju film, dok je čak 81 recenzija napisana s pohvalama. Dio recenzija u kojima su samo provjereni, tzv. 'Top kritičari', ima slične rezultate, s 15 ukupno recenzija od kojih je 13 dobro, za rezultat 86%, naspram rezultata od 95% za gornje podatke. Takve brojke mu daju priželjkivanu oznaku 'Certified Fresh', koju samo rijetki filmovi dobivaju. Takav nevjerojatan rezultat, tj. konsenzus oko kvalitete nadolazećeg filma se može jako rijetko vidjeti, čak i za običan, nesuperherojski film. Čak je Oscarom ovjenčan 'La La Land' lošije ocijenjen od nadolazećeg filma o Wolverineu. Hugh Jackman se posljednji put vraća svojoj najpoznatijoj ulozi, onoj mutanta Wolverinea, Patrick Stewart je Profesor X, a u ostalim ulogama su Stephen Merchant, Richard E. Grant i mlada Dafne Keen. Film je režirao James Mangold ('Walk the Line', 'The Wolverine'), a producirali su ga Hutch Parker, Simon Kinberg i Lauren Shuler Donner. 'Logan: Wolverine' u domaća kina stiže preksutra, 02. ožujka, u distribuciji Blitz film i videa. Tema: FILM 