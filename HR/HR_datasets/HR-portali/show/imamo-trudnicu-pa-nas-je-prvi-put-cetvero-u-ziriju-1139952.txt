Četvrta sezona, novih deset natjecateljskih parova, sto zadataka, novih pet kilograma viška koje, kako kaže, po sezoni dobije vodeći show glumica Doris Pinčić Rogoznica i prvi put četiri člana žirija jer – Željka Klemenčić je trudna. Ukratko počelo je snimanje kulinarske emisije RTL-a “Tri, dva, jedan – kuhaj!”, a najavio ga je Tomislav Špiček večerom koju je pripremio za kolege u restoranu Kaptolska klet u kojem je šef kuhinje. Stres nestaje uz obitelj – Stresnije je sigurno biti šef restorana nego žirirati u kulinarskom showu, ali i popularnost nosi svoje probleme. Treba za ljude biti stalno dobro raspoložen, a to ne možeš uvijek. Mene od Kaptola do Trga zaustavi 20 ljudi, žele se smijati i razgovarati i ta je strana malo zamorna – govori Špiček dok peče patkice na roštilju i rola štrukle pa kaže da dnevno ne radi manje od deset sati, a u kuhinji nadzire 14 ljudi. Što se tiče njegovih kolega iz žirija, o Ivanu Pažaninu kaže da izgleda bolje nego lani, a za trudnu Željku Klemenčić kaže: – Ma tu nema problema. Ja sam na Sv. Duhu svladao dvodnevni porodnički tečaj tako da, ako se što dogodi, mogu reagirati na vrijeme. Dugo je to čekala i baš mi je drago zbog nje! Mnogi ga percipiraju kao strogog i on to ne niječe jer je uvjeren da dobru ocjenu treba zaraditi. – Kada sam počinjao raditi, trebao sam se zbilja pokazati jako dobrim da bi me pohvalili. U kuhinji trebaju biti čvrsti ljudi, ne ide to mile-lale... Od stresa se oslobađam kada izađem iz kuhinje, i to uz obitelj. Odemo na plivanje ili u prirodu. Moji roditelji bave se poljoprivredom pa me opušta provesti dan s tatom u šumi gdje se samo s njim mogu svađati, ni s kim drugim – smije se Špiček. A kada je o strogosti riječ, ista kao i u prethodnim sezonama prema kandidatima bit će i Željka Klemenčić. – Ljudi misle da sam stroža nego što jesam, a dokaz je da više pamte vizualni dojam nego ocjene koje dajem. Naime, uvijek sam davala više ocjene od ostalih – kaže pa o trudnoći dodaje: – Nisam imala mučnine, želudac me služi dobro, nisam osjetljiva trudnica, ali s obzirom na stanje, možda si eventualno ove godine dopustim da neko jelo ne kušam. Do sada sam kušala baš sva jela kandidata. Kada je o njezinu kuhanju riječ, kaže: – Kuham za sebe i obitelj i jako jednostavno. Volim sva jela koja se kuhaju u velikom loncu, sve cušpajze, mesa u komadu i dobra sam s tijestima svih vrsta, dizanim, vučenim, prhkim. Njihov kolega s mora, Ivan Pažanin, šef restorana u Trogiru, vrstan je u mediteranskim jelima, a od nove sezone, kaže, očekuje da bude još zaigranija. – Bit ću opušteniji. Već je splasnula i popularnost i prepoznavanje na ulici, ali sad će se to vratiti! – šali se za kraj. 