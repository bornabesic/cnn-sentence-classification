Zdravko i Moira, Sanja i Morena, Kristijan i Martin i Hrvoje i Natali su nadomak cilja – titule najboljeg amaterskog kulinarskog para i bogate novčane nagrade. Večeras niti jedan par neće napustiti show, a kandidati će skupljati bodove pripremajući meni od tri slijeda po vlastitom izboru. Toplo predjelo, glavno jelo i desert moraju skuhati za 75 minuta, a ocjenjivat će ih žiri i to, kao i do sad, ocjenama od 1 do 10. No od večeras kandidati neće, kao do sada, servirati samo jedan tanjur za sve članove žirija, nego će svatko od njih dobiti svoj tanjur. - Nema straha, nema napetosti. Presretni smo što smo došli do ove faze. Pao nam je teret s leđa kako smo ušli u finalni tjedan - komentirao je Kristijan, a s njim se slažu i ostali parovi kojima ulazak u finalni tjedan predstavlja veliki uspjeh.  Moira i Zdravko su u lov na bodove krenuli sa 'zapaljenim' receptom, a pripremat će kruščiće s ramstekom i džemom od luka, grdobinu s rukolom i krumpirom te čokoladni kolač. 'Meni za Magdalenu' u čast Sanjine mame pripremat će Morena i Sanja, a u njemu su uparene srdele, rolana teletinu s rižotom od jabuke i raspucanu čoko tortu. Martin i Kristijan će žiriju servirati 'meni za buduću ženu' odnosno linguine s pestom od rukole i pinjolima, glazirani file od brancina sa špinatom i mrkvom te kremu od sira s voćem. Natali i Hrvoje će uroniti u 'šareno more'. Na meniju su gamberi sa zelenim rezancima, gof s pireom od pastrnjaka i mak kocke. No osim gofa, Hrvoje i Natali su dobili i bukvu…ili bugvu? Kako kod da se zove, ova je riba poremetila njihove planove. - To je super riba, ali je puna drača - komentirao je Pažanin, a Hrvoje priznao da se nikada nije susreo s tom ribom, ali da će se snaći. Hoće li mu to poći za rukom, doznajte večeras u 21:20 na RTL-u. 