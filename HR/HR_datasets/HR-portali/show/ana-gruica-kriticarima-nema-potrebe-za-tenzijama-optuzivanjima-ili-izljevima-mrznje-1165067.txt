Atraktivna glumica i instruktorica fitnessa Ana Gruica osoba je o kojoj se puno govori u tekućoj, četvrtoj sezoni showa “Tvoje lice zvuči poznato” Nove TV. U inat onima koji joj nisu naklonjeni, ova talentirana Splićanka svoje najbolje lice pokazala je kad se transformirala u dvije splitske legende, Olivera Dragojevića i Borisa Dvornika, te izvela njihov legendarni duet “Nadalina”,a i za druge transformacije, poput onih kada je bila Katy Perry ili Tajči također je dobila pohvale žirija. U intervjuu otkriva koliko je pogađaju komentari nekih gledatelja na društvenim mrežama, je li na svojoj koži osjetila ljubomoru te što na sve kaže njezin partner Hrvoje Šalković, s kojim ima sinčića Marata Ivana. Prije nekoliko epizoda odnijeli ste pobjedu izvedbom “Nadaline” Olivera Dragojevića i Borisa Dvornika. Što biste poručili svima koji vam nisu bili naklonjeni? Ma, iskreno, nemam što poručiti. Ni da dobijem Oscar ne bih mogla promijeniti njihovo mišljenje o meni. Rekli bi da mi ga je poklonio Trump. Kao što su mnogi govorili da sam Tajči pjevala na playback, jer je bilo jako dobro izvedeno, dok su me drugi napadali da sam pogriješila riječi. Dakle, tko traži samo mane, više govori o sebi nego o drugima. Onima kojima je show zabava i fora poručujem da ćemo dati sve od sebe da ih zabavljamo i dalje. Kako ste se osjećali u koži Dragojevića i Dvornika? Analizom lika shvatila sam da su se oni tada sjajno zabavljali. Na vrhuncu svojih karijera, puno su jeli, pili i zezali se. Osjećala sam se doslovno vrhunski. Što vam je u tom zadatku bilo najzahtjevnije? Dočarati mediteranski štih 80-ih. Vrijeme mudanata na špagi, Pipija, Jugoplastike, tenisica iz Trsta, pršuta i bevande. Kakvi su vaši dosadašnji dojmovi o showu? Presretna sam što sam ušla u zlatnu osmorku. Čak i da budem zadnja u showu, na castingu su bili deseci ljudi koji su željeli biti dio ovog projekta, a mi smo dobili priliku braniti boje TLZP-a. Naravno da sam ponosna. Inače, show je visoko produciran projekt i, kad to vidite, prvi put uistinu ostanete fascinirani i shvatite odgovornost koja vas čeka. S druge strane, gledatelji ne vide sate i sate napornog rada iza kulisa. Osim rada s trenerima, potrebno je raditi i u privatnom aranžmanu. Svakako ću zapamtiti show kao neponovljivo iskustvo. Sa svim vrlinama i manama. Koja vam je transformacija bila omiljeni zadatak, a koja je najteži? Slušate li i privatno izvođače koje imitirate u showu? I dalje mi je pjesma Jennifer Lopez najdraži nastup u showu, upravo zato što je volim slušati privatno. Iako volim i Tajči i Salt’n’Pepa. Žao mi je što je trema u prvom nastupu učinila svoje, no bilo je suludo očekivati da u prvoj emisiji pjevam kao Pavarotti, plešem bolje od J.Lo i snalazim se na sceni kao pjevač s višegodišnjim iskustvom. Pjevačka i glumačka scena dva su različita pojma, a imitacija i gluma nisu iste stvari. Najteži mi je zadatak bio hologramski nastup jer je, osim dvostrukog truda, ipak bila riječ o dvije najveće splitske legende. Bilo me strah hoću li uspjeti dočarati mediteranski štih, njihovu međusobnu zezanciju i ogromnu karizmu. Sretna sam jer je čak i Oliver rekao kako se sjajno zabavio gledajući nastup. Nakon prvog nastupa u ulozi Jennifer Lopez, neki su vas hvalili, no bilo je i negativnih kritika. Što biste im poručili? Ljudi imaju pravo na svoje mišljenje, bilo pozitivno ili negativno. Nemam što posebno poručiti gledateljima, osim da je ovo zabavni show humanitarnog karaktera preko kojeg emisija “Tvoje lice zvuči poznato” donira 160.000 kn po sezoni udrugama diljem Hrvatske, i da bi ga tako trebalo doživljavati. Nema potrebe za tenzijama, optuživanjima ili izljevima mržnje prema bilo kojem sudioniku showa. No svakako imam poruku za novinare koji nas prate. Oni trebaju shvatiti odgovornost koju snose. Svojim člancima kreiraju javno mišljenje o nekome tko nije ništa ukrao, nikog ubio, nije srušio BDP u državi ili otpustio 200 radnika. Samo nastupa u jednom showu. Klikanost nije jedino što bi trebalo biti bitno pri pisanju članka. Valjda postoji i neka novinarska etika. Kako vaš partner Hrvoje Šalković i sinčić Marat, ali i vaši roditelji, doživljavaju show? Marat još uvijek ne razumije što se događa. Ne prepoznaje me na televiziji ni kad me vidi odjevenu u sebe, a kamoli u nekog drugog. A što se Shale tiče, imam potpunu potporu. Roditelji kao roditelji, i moji i njegovi, emotivno proživljavaju sve što se događa. Mi smo za njih samo njihova djeca, a ne neki tamo ljudi s televizije. Povremeno vas viđamo i na modnim pistama, iako sve rjeđe. Nedostaje li vam manekenska karijera? Već deset godina nemam veze s modnim svijetom. Iz tog su mi razdoblja ostala samo predivna prijateljstva s modnim kreatorima s kojima se družim i surađujem i danas. S obzirom na to da sam se prije sedam godina, nakon završene akademije, zaposlila u Gradskom kazalištu mladih, više volim govoriti o glumi nego o modnom svijetu. Nakon porođaja brzo ste vratili idealnu liniju. Je li zaslužan vaš studij kineziologije? Planirate li poput brojnih slavnih dama izdati DVD s vježbama? Dobro ste rekli: “Poput brojnih slavnih dama.” Tu se krije i odgovor. Upravo zato što nije inovativno i samo moja ideja, ne osjećam neki ludi poriv. Na koncu, iz poštovanja prema kolegama koji su tome posvetili život, licemjerno je gurati se tamo ako nisi sto posto angažiran. Što ne znači da se ne bih sto posto angažirala ako bih dobila nemoralnu ponudu. Koliko je dobra forma i savršena figura bitna za vaš posao? Postoji fizička i psihička komponenta. Fizička je komponenta estetika, koja je itekako važna u današnje vrijeme interneta i kad svi težimo savršenstvu. No i tu postoji kvaka. Ako bi svi glumci bili, uvjetno rečeno, savršeni, tko bi glumio obične ljude? E, tu nastupa psihička komponenta. Glumac se ne mora baviti tjelovježbom samo da bi dobro izgledao nego da bi se dobro osjećao. Mora održavati svoje tijelo aktivnim jer je tijelo njegov alat. Tjelovježba donosi samopouzdanje i poznavanje vlastitog tijela, što je bitno za glumačku interpretaciju. Ovo govorim s velikom strašću upravo zato što je fizička priprema glumca u 21. stoljeću tema mog diplomskog rada na specijalističkom diplomskom studiju pri Kineziološkom fakultetu. U ožujku ste u sklopu Gumbekovih dana u zagrebačkom Histrionskom domu izveli predstavu “Splićanke”, u kojoj igrate eskort damu te se razodijevate. U publici je bio vaš Hrvoje, kao i njegovi roditelji. Kakve su bile njihove reakcije? Ljudi su došli pogledati predstavu, kao i svi drugi ljudi. Mislim da razodijevanje u korzet ne sablažnjava nikog u 21. stoljeću, a najmanje ljude koji inače vole i cijene teatar. O kakvim je Splićankama riječ u predstavi? Mislim da su gledatelji očekivali predstavu s temama o misicama, kavama po Rivi, cvikama i tračevima na jedan vrlo površan način. Dobili su upravo to, ali ne kako su očekivali. Vidjela sam ljude koji su s predstave izlazili otvorenih usta. Neki su mi rekli da su danima poslije analizirali viđeno, neki su se vratili predstavu pogledati ponovo. Predstavu je u kratkom periodu pogledalo više od 3000 ljudi i svaka najavljena predstava prodana je danima unaprijed. Čak i na Gumbekovim danima bili smo rasprodani 10 dana ranije. Očito smo prepoznati i izvan granica našega grada. Gradsko kazalište mladih ima predstavu kakvu Split dugo nije imao. Kako se inače slažete s Hrvojevim roditeljima? Funkcionira li popularni baka-servis? Sjajno sam primljena u Shalinu obitelj. Da mi je netko rekao da ću se uhvatiti kako sa svekrvom čavrljam na telefon kao s frendicom, ne bih mu vjerovala. No život piše romane. Čime vas vaš Hrvoje nakon tri godine veze još može iznenaditi? Jeste li romantičan par? Shale i ja nemamo običaj na takav način pričati jedno o drugome u javnosti. Primjećujete li na sinčiću Maratu Ivanu umjetnički talent, ipak su mu oba roditelja umjetnici? Marat se ponaša kao i svako drugo dijete. Igra se, trči, naganja loptu. Crta objema rukama, što je najvjerojatnije samo razdoblje u motoričkom razvoju. I mislim da voli pjevati. To mu je na mamu. Često čujem kako zavija po kući. Što vas na poslovnom planu čeka nakon showa “Tvoje lice zvuči poznato”? Uvijek, nakon svakog projekta, planiram pusta putovanja i odmore. Na sreću, planovi mi se uvijek izjalove jer mi uleti neki novi projekt. Ako se to ipak ne dogodi, uživat ću cijelo ljeto s Maratom u vikendici na Krku i u Splitu, raditi u kazalištu... Ne znam imam li snage za vlastitu predstavu, sve ću znati nakon showa, ovisno o psiho-fizičkom stanju.     >>Mirta Šurjak pleše balet, a Fani Stipković od šale diže 55 kg >>Ana Gruica ostvarila si dugogodišnju želju prije dolaska sina na svijet 