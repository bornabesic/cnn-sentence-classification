Ako ste pratili našu filmsku stranicu u zadnjih par dana, zasigurno ste primijetili da je bilo objavljeno nekoliko članaka o najboljem plaćenom ubojici kojeg smo ikad vidjeli. 'John Wick' je 2014. godine uspio zaraditi čak 80 milijuna, a pokupio je i odlične kritike. A sve to uspio je na iznimno simpatičnom i malenom proračunu, za jedan današnji akcijski film, od samo 20 milijuna dolara. To dvoje zajedno znači da je nastavak bio osiguran, a nakon nekoliko fotografija iz filma i nakon prvog teasera, dobili smo napokon i prvi foršpan. Što u njemu možete vidjeti? Pa, Wick i dalje izgleda izvrsno u svojem odijelu, ima novog psa, nepogrešivo pogađa svoju metu i još uvijek se pokušava umiroviti. Jasno, podosta neuspješno. Pogledajte foršpan U nastavku filma osim Keanua pojavljuje se i Lawrence Fishburne (prva suradnja dvojice glumaca nakon groznih nastavaka 'Matrixa'), a iz prvog dijela vraćaju se i Bridget Moynahan, John Leguizamo kao i Ian McShane. Novi glumci u 'John Wick: Chapter Two' su, među ostalima i Common, Ruby Rose i Peter Stormare. A da priča ne bi bila sumorna, Wick je nabavio i gore spomenutog novog psa, koji će možda i doživjeti do kraja filma. Drugo poglavlje sage o Johnu Wicku preživjet će samo odabrani. 'John Wick: Chapter Two' u kina dolazi krajem veljače 2017. godine. Tema: FILM 