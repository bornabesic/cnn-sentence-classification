U prvom mjerenju težine u RTL-ovu showu 'Život na vagi' plava ekipa izgubila je manje kilograma od crvene, a kandidati su glasovanjem odlučili da kući mora otići 27-godišnji Marin Delaš. Osječanin je priznao da je 138 kilograma 'natukao' igrajući videoigrice i do 16 sati na dan, a studio je napustio u suzama uz obećanje kako se omiljenog hobija odriče dok ne smršavi barem 28 kilograma. Sudeći po komentarima na društvenoj mreži, i gledatelji su ispred malih ekrana plakali zajedno s izbačenim Marinom. Na službenoj Facebook stranici reality showa obrušili su se na pravila za koja kažu da kandidatima više štete, nego pomažu. Ipak, na RTL televiziji objašnjavaju da nije sve tako crno kako se gledateljima možda čini. Sve natjecatelje poslije izlaska iz kuće pratit će stručni tim - liječnici, nutricionisti i treneri. Svima će se napraviti poseban dijetalni režim prehrane, a kandidati će dobiti i pretplatu za teretanu u njihovu rodnom gradu te pakete zdravih namirnica. - Sa svim natjecateljima čujemo se na dnevnoj bazi. U svakom trenutku imaju našu stopostotnu potporu i nitko od njih neće ostati sam - zaključila je Antonija Blaće, kreativna producentica showa, a prenosi Slobodna Dalmacija. Iako je morao napustiti show, Marin je uvjeren kako će mu se život tek sada promijeniti na bolje. - Dao sam svoj maksimum i nastavljam skidati kilograme. Svaki dan sam u teretani i trudim se jesti zdravo. Ako i sjednem za kompjuter, to je samo na sat, maksimum dva, ali igrice više ne igram. Sada mi je čudno što sam toliko vremena provodio pred ekranom. Svjestan sam da su me igrice zeznule u životu - rekao je Osječanin. Dodaje kako izbacivanje iz showa ne doživljava kao demotivaciju, nego baš suprotno, u njemu se samo probudio dodatni revolt i odlučnost za mršavljenjem. Osječanin je objasnio i zašto se rasplakao nakon što su ga drugi kandidati poslali kući: - Bilo je to više zbog toga što se više neću moći družiti s dragim ljudima koje sam upoznao - zaključio je Delaš.