Nakon što su Kim Kardashian početkom listopada prošle godine opljačkali u Parizu, u javnost je tek sad procurilo policijsko izvješće o nemilom događaju. Detalje je objavio francuski list Le Journal du Dimanche. 'Čula sam buku pred vratima, nečije korake. Pitala sam tko je, ali nije bilo odgovora. Nazvala sam tjelohranitelja, a onda sam, kraj kliznih vrata, vidjela dva muškarca s gospodinom s recepcije, koji je bio zavezan. Ova dvojica su nosila majice s kapuljačama. Jedan je imao i skijašku masku, a obojica su imala jakne i šilterice s natpisom 'policija'. Samo je ovaj sa skijaškom maskom cijelo vrijeme bio sa mnom', rekla je američka zvijezda reality showa pariškoj policiji. Twitter: Kim Kardashian West   Dodala je kako ju je pljačkaš na lošem engleskom jeziku s jakim francuskim naglaskom tražio da skine prsten s ruke i preda mu ga. Zatim je izvadio pištolj, uperio ga u nju i pitao gdje je ostatak nakita, a htio je i sav novac koji je Kim imala u luksuznom apartmanu. 'Nosio je rukavice. Ruke mi je svezao plastičnim kablom, a preko usta i oko nogu mi je stavio samoljepljivu traku', prepričala je Kardashian. Lopovi su je zatekli polugolu - Kim je, naime, u vrijeme pljačke na sebi imala samo kućni ogrtač. Bacili su je na krevet i poslije odnijeli u kupaonicu te je zavezanu ostavili u kadi. Prema policijskome izvješću, čini se kako je banda čekala da starletina asistentica Simone Harouche zaspi i da godinu dana starija sestra Kourtney ode iz hotela. Pljačkaši su ukrali nakit vrijedan oko 10 milijuna dolara (oko 70 milijuna kuna). Dosad je uhićeno i ispitano 17 osumnjičenika, a Kim je tek prošli tjedan bila na prvom poslovnom putu od razbojstva u listopadu 2016. Starleta je gostovala na seminaru o šminkanju u Dubaiju, a navodno je sad, zbog straha i trauma, čuva trostruko više tjelohranitelja nego prije. 'Osjeća se sigurno, ali tu i tamo je hvataju napadaji panike', rekli su njezini suradnici. Kardashian je poslije pljačke postala opreznija - više nije toliko aktivna na društvenim mrežama i nosi manje nakita jer se ne želi izlagati nepotrebnom riziku.