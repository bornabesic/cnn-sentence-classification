Pjevačica Ariana Grande navodno je ponudila pokriti troškove sprovoda svih žrtava terorističkog napada u Manchesteru koji se dogodio u ponedjeljak u Areni na njezinom koncertu, pišu strani mediji. Njezina fan stranica na Twitteru, Ariana Updates!, objavila je da pjevačica želi platiti sve sprovode žrtava na njezinom koncertu: ‘Novosti o Ariani: Ariana je kontaktirala obitelji žrtava koje su preminule sinoć… pokrit će troškove sprovoda!’ Daily Mail, koji prenosi vijest, kontaktirao je Arianine predstavnike za komentar, no još nisu ništa potvrdili. Nakon tragičnog događaja Grande je otkazala ostatak svoje turneje, vratila se u SAD i napisala je na Twitteru da je slomljena. U eksploziji bombe koju je na ulazu u Manchester Arenu aktivirao bombaš samoubojica, netom nakon koncerta, poginule su najmanje 22 osobe, a ranjeno je najmanje 119, od kojih neki s ozljedama opasnim po život. Dosad je imenovano devet žrtava, najmlađa Saffie Roussos imala je samo osam godina. Poginula je i 15-godišnja Olivia Campbell koja je prije koncerta upoznala svoju pjevačku zvijezdu i slikala se s njom. Nakon što je odjeknula eksplozija Ariana i njezina mama Joan pomagale su djeci da se sklone iza pozornice.