Bivši tjelohranitelj bračnog para Pitt-Jolie, Kris Herzog, u posljednje vrijeme dosta istupa u medijima s komentarima ili detaljima iz privatnog života slavnog para, a u posljednjem je razgovoru ustvrdio da bi Bradu Pittu bilo puno bolje da je ostao u braku s Jennifer Aniston. Po njegovom mišljenju, glumac je bio puno sretniji s Aniston i nikad je nije trebao ostaviti. Njihovu je vezu smatrao savršenom jer su oboje bili vrlo predani. Kako piše Daily Star, Herzog je radio kao Pittov tjelohranitelj u obje veze i kaže da se s Aniston nikad nije svađao. ‘Brad Pitt i Jennifer Aniston bili su sto posto sretni prije nego što je on upoznao Angelinu Jolie. Nikad ih nisam čuo da se svađaju, nikad nisam čuo da se optužuju za prevare. Nikad nisam ništa loše ili ružno čuo među njima prije nego je upoznao Angelinu’, rekao je. Naravno, svemu tome došao je kraj 2005. kad su se razveli, a Pitt je gotovo odmah započeo vezu s Jolie. ‘Zbilja ga je voljela svim srcem. Mislim da Jennifer nije ni gledala druge muškarce dok je bila s Bradom. Ona bi mu sigurno posvetila cijeli svoj život’, prenosi Inquisitr. Herzog smatra da se brak s Aniston temeljio na ljubavi dok je povezanost s Jolie više temeljena na slici u javnosti. Jolie se navodno svim silama trudila održati pozitivnu sliku o njihovom braku u Hollywoodu. ‘S Angelinom je bilo drugačije. Povezivala ih je činjenica da su ‘najmoćniji slavni par na svijetu’ i to je slika koju je Angelina htjela’, rekao je Herzog. Jolie je podnijela zahtjev za razvodom u rujnu, no par još uvijek nije riješio sve detalje, pogotovo one koji se tiču skrbništva nad djecom.