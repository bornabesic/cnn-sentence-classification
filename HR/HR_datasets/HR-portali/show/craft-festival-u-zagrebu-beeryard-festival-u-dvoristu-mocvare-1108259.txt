Možda najsnažnija osobina craft pivarstva jest nezavisnost malih kreativnih pivovara. Zadnjih godina svjedočimo burnom rastu craft pivovara, a veliki boom ujedno se događa i na hrvatskoj gastronomskoj i na glazbenoj sceni. Otvaraju se ugostiteljski objekti čiji je cilj priprema kreativnih jela samo od svježih namirnica, a pogotovo veliku renesansu proživljavaju objekti orijentirani na burgere. U cijeloj Hrvatskoj posljednjih godina rasla je i DIY glazbena kultura. Osniva se sve više bendova koji sviraju alternativnu glazbu, nemaju ugovore s velikim diskografskim kućama, a kao izvor sredstava služi im platforma Bandcamp. BeerYard Festival nastao je kao ideja koja objedinjuje tri nezavisne scene: craft pivovaru, street food i glazbu. Cilj BeerYarda jest pokazati Zagrebu svu tu scenu na jednom mjestu te ujedno dati vjetar u leđa svim tim malim poslovnim i glazbenim subjektima. Organizatori festivala su Žedno uho i craft pivovara Nova Runda. Uz pivovare, street food objekte i bendove, predstavit će se i dva zagrebačka craft puba: Craft Room i Hop In, koji će biti zaduženi za točenje craft piva stranih pivovara, ali će i pomoći svim pivovarama koje se ne mogu baviti direktnom prodajom da se toče preko njih. U popodnevnom terminu održavat će se i pivske radionice unutar kluba Močvara. Kroz radionice će se predstaviti i novi nezavisni pivski portal – Pivarium, a javnosti će sigurno najatraktivnija biti radionica o poslovnim modelima pivovara gdje će tri pivovare (Nova Runda, Varionica i Zmajska pivovara) pričati svoja dosadašnja iskustva te dijeliti savjete novima potencijalnim pivovarama. Kako bi se čitava nezavisna priča zaokružila, medijski je uskočio Radio Student koji će pratiti event. BeerYard Festival održat će se u subotu 27. kolovoza 2016. u velikom dvorištu Močvare/Jedinstva, s početkom u 12 sati. Upad na festival je 35 kuna, a za sve ostale informacije u vezi s festivalom i samim programom mogu se naći na službenoj Facebook stranici i stranici eventa. >> Otkrili smo Vis, kupili kuću, i tu pravimo Prvo viško pivo