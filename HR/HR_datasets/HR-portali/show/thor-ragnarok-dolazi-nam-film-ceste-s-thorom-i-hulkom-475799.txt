Postava dolazećeg hita (barem se nadamo da će biti) 'Thor: Ragnarok', već postaje poprilično zvjezdana. Nakon potvrde da ćemo u filmu vidjeti i Chrisa Hemswortha (jasno) i Marka Ruffala u ulozi Hulka, došle su i vijesti o ostaloj ekipi koja će davati podršku. Tako su se glavnim glumcima pridružili i Cate Blanchett, Jeff Goldblum, Tessa Thompson, a od nedavno je član postave i Karl Urban. Cate Blanchett bi trebala glumiti misterioznu i moćnu negativku imenom Hela, no više od toga se ne zna. Karl Urban, koji je i postavio tvit da potvrdi kako stvarno je u filmu, dolazi kao Skurge The Executioner, Lokijev saveznik i borac s dvije sjekire. No premda smo očekivali barem neke od tih glumaca, nismo očekivali da će 'Thor: Ragnarok' u stvari biti akcijska komedija na tragu 'Smrtonosnog oružja', u kojoj će Gromovnik i Zeleni Div putovati svemirom i boriti se protiv negativaca. - To je intergalaktički film ceste s dva prijatelja, Bannerom i Thorom. Bit će uništavanja. Vidjet ćete mnogo više Hulka i Hulk će ovaj put biti 'hulkastiji' i veći - izjavio je Ruffalo o svojem liku. 'Thor: Ragnarok', zadnji dio serijala o 'nordijskom bogu', bi u kina trebao stići krajem 2017. godine. Tema: FILM 