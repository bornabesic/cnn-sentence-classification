Nakon više od 15 godina Miroslav Škoro večeras će u sklopu požeškog Aurea Festa održati samostalni koncert. Na Trgu Svetog Trojstva s početkom u 21 sat posjetitelje očekuju najveći hitovi poznatog glazbenika. Možete li se prisjetiti svojih koncerata u Požegi i kakva Vas sjećanja vežu uz njih? Posljednjih 20-ak godina u srcu Zlatne doline sam održao više skupnih nastupa i samostalnih koncerata. Često posjećujem Požegu, Kutjevo i Mitrovac gdje imam svoj vinograd, no najdraže mi je doći na Trg Svetog Trojstva prvi vikend u rujnu. Poseban je doživljaj biti na požeškom festivalu. Smatram da je velika čast imati koncert na jednoj manifestaciji koja je na neki način odredila moju karijeru, a mislim da sam i sam u posljednjih 20-ak godina pomogao u stvaranju festivala kakav je danas. Možete li izdvojiti jednu pjesmu s najveće požeške manifestacije koja Vam je posebno draga? Mogu reći da pišem tri vrste pjesama. Prva je temeljena na kontinentalnoj tradiciji i u tu kategoriju pripadaju "Otvor' ženo kapiju", "Sve poštivam, svoje uživam", "Garavušo garava", "Kuća na kraju sela"... Naravno da imam i ljubavnih, recimo malo ozbiljnijih pjesama pa sam na požeškom festivalu napisao i otpjevao "Tajnu najveću". Treća kategorija su, kako ljudi vole reći, domoljubne pjesme. U svemu tome teško se odlučiti koja mi je najdraža. Sasvim sigurno, moj život je odredila skladba "Ne dirajte mi ravnicu", ali mislim da mi je za požeški festival jako važna "Otvor' ženo kapiju" jer je na neki način bila i glazbeni light motiv kao najavna ili odjavna špica festivala. Ne bih volio biti nepravedan prema drugim pjesmama. Kakav ste program pripremili za večerašnji koncert? U Požegi ću pokušati napraviti jednu tešku kategoriju, a to je da na otvorenom izvedem zatvoreni koncert. Znam koliko požeška publika voli biti kritična i koliko razumije glazbu, stoga se ovo ne bih baš svugdje usudio. Napravit ću koncert koji sam radio u Lisinskom pod nazivom "Mene zovu tambure". Ne kažem da se večeras neće skakati i neće biti piva, kao na nastupu pod šatorom, no program je drukčije osmišljen. Oni koji očekuju da će vrištati uz električne gitare i bubnjeve, neće doći na svoje. Napravit ćemo događaj puno primjereniji požeškom festivalu i onome čemu sam težio tijekom 30 godina bavljenja glazbom. Pokušat ćemo Požegi predstaviti sve najbolje. Za kraj, na što Vas podsjeća riječ Požega? Na Požegu imam puno asocijacija i sve su pozitivne. Mislim da čak mogu reći moj život koji je, kao život glazbenika, označen požeškim festivalom.