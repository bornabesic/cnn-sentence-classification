Na RTL-u uskoro počinje novi natjecateljski show “Nikad nije kasno”, čija će domaćica biti doajenka hrvatske glazbene scene Sanja Doležal. Već su počele prijave za show, a riječ je o konceptu u kojem se daje mogućnost da malo stariji kandidati, koji imaju više od 45. godina, okuse čari velike pozornice i zasjaje na glazbenom nebu te dobiju svojih pet minuta slave. Šansa za starije od 45 Sanja će ih u tome podržati te savjetuje svima da se prijave jer je dobra zabava zajamčena. – Jako sam sretna što sudjelujem u ovom showu jer se cijela emisija temelji na pozitivnoj priči ljudi koji pjevaju cijeli život. Možda su nekad i sanjali da će provesti život u pjesmi i baš zato nikad nije kasno da to i ostvare – kazala je Sanja.  Pjevačica i voditeljica nedavno je gostovala u žiriju srpskog showa “Nikad nije kasno” te za portal Grandonline izjavila: – Pratila sam prošli serijal i od početka me zanimala ta ljudskost koju sam osjetila gledajući emisiju. Upravo tu golemu količinu pozitive, dobrote i temeljnih vrijednosti koje su zaboravljene doživjela sam još jače u emisiji u kojoj sam bila i dio žirija – rekla je te dodala:  – Mislim da si svakog jutra i svake večeri trebamo govoriti da nikad nije kasno, jer život ne prestaje u pedesetima i treba imati samo malo hrabrosti i volje te krenuti u ostvarenje svojih snova. Sanji je tako ovo drugi voditeljski projekt. Naime, show “Tri, dva, jedan – peci”, koji također počinje uskoro, vodit će na RTL-u na koji se vratila nakon 12 godina odsustva. “Nikad nije kasno” izvorno je srpska licencija Grand produkcije, a show je u susjedstvu veliki hit u kojem je bilo i natjecatelja iz Hrvatske. Upute za prijavu za hrvatsku verziju showa na stranici su RTL-a. 