Iznenađenjima u showu 'Tri, dva, jedna-kuhaj!' nikad kraja, a jedno je večeras neugodno iznenadilo kandidate. Umjesto jednog para, kakvo je pravilo bilo u dosadašnjim emisijama, danas su show napustila dva para, Arsen i Željan i Ozana i Katarina. - Arsen i Željan, znate da je nedopustivo da u ovom trenutku ne poslužite predjelo i glavno jelo -  kazala je Doris. S desertom su skupili osam bodova, i s 210 bodova, najmanje od svih kandidata, napuštaju show.  - Meni je žao zbog menija koji je bio fantastičan. Sigurno bi pobrali najviše ocjene, napravili smo ga dobro, ali falilo nam je vremena za serviranje - kazao je Željan.  Uz njih, show su napustile i Ozana i Katarina. Njih dvije su, kad se bodovi koje su dobile od gostiju restorana pribroje bodovima koje su do sad skupile, sveukupno bile najlošije. Hrvoje i Natali su se izvukli za dlaku, odnosno za točno jedan bod. - Definitivno nismo mislile da ćemo doći ni blizu do kuda smo došle - komentirala je Ozana.  - Uopće se ne osjećamo kao da smo ispale ili nešto izgubile. Dapače, puno smo dobile i napravile i sad znamo koliko zapravo znamo. Nismo bile ni svjesne koliko možemo i znamo. Prezadovoljne smo - dodala je Ozana. Sljedeći tjedan je finalni, a svega nas tri emisije dijele od proglašenja pobjednika. Tko je najbolji amaterski kulinarski par? Doznat ćemo uskoro!  