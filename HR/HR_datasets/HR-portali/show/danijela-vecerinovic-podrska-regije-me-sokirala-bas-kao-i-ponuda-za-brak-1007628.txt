Molbe obožavatelja Danijele Večerinović da se pjevačica vrati u "X Factor" ipak su doprle do produkcije ovog regionalnog glazbenog showa koji se prikazuje na RTL-u. U live emisiji emitiranoj u ponedjeljak voditelji su najavili da se Danijela vraća u show, što je iznenadilo i samu pjevačicu. – Apsolutno me iznenadila ta vijest i uopće nisam čula u emisiji kad su rekli da se vraćam u show. Mislila sam da me moji kod kuće zezaju i još sam pomislila: "Gle kako su zločesti", tako da sam bila ravnodušna sve dok oko 23 sata nije počeo zvoniti telefon kao lud. Uglavnom, bila sam budna do 4 ujutro i odgovarala na pozive i poruke – uzbuđeno kaže i dodaje kako ju je iznenadilo što je imala takvu podršku obožavatelja. – Očekivala sam podršku najbližih prijatelja i obitelji, ali bila sam šokirana kada su mi se počeli javljati ljudi iz cijele regije. Slali su mi crteže, pisali poruke, dobila sam čak i bračnu ponudu! Ma čudo jedno! Beskrajno sam svima zahvalna na takvoj podršci – kaže. Iz showa je ispala nakon nastupa u kući sudaca kada je njenu mentoru Massimu Saviću u odluci tko će od kandidata napustiti show pomogla Nina Badrić, kojoj je Danijela dugo bila prateći vokal. Pitamo je zamjera li Nini i Massimu zbog odluke da je se izbaci iz showa. – Kaže se da ne valja plakati nad prolivenim mlijekom pa eto. Stojim iza toga da su Massimo i Nina vječni izvođači naše scene koji su nam podarili hitove koje nikada nećemo zaboraviti – kaže Danijela. >>AnđeliNE ispale, u show se vraća Danijela Večerinović >>'Od gomile odličnih pjevača kojima se može pohvaliti Hrvatska, oni dovedu ovo?'