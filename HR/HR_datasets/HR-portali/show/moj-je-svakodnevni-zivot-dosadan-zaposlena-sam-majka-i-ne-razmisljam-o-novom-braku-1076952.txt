Daniela Trbović jedna je od onih rijetkih osoba koje uvijek zrače raspoloženjem. Tako je bilo i kad smo razgovarali u krugu HTV-a o njezinu novom poslovnom izazovu – emisiji BezVeze – ali i o prošlim vremenima, nadanjima, privatnom životu sa sinom... Zabavna emisija BezVeze odmah je izazvala pažnju, pogotovo nakon epizode u kojoj se spominjalo potpredsjednika Sabora Ivana Tepeša. Zanimalo nas je postoji li popis nepoželjnih gostiju u njezinu novom talk showu. Imamo potpunu slobodu – BezVeze je emisija koja se priprema po licenciji. Dakle, zadan je format. Vlasnik licencije je izraelska produkcijska kuća Armoza formats i jako su zadovoljni hrvatskim proizvodom. U emisiji spominjemo ljude i događaje koji su obilježili tjedan, a naši natjecatelji, koji su bili u izolaciji, pokušavaju razlučiti što se stvarno dogodilo, a što smo izmislili. Tako je dio vijesti bio i gospodin Tepeš. I doista nitko od ljudi iz hrvatskoga javnog života, pa tako i politike, nije reagirao, osim gospodina Tepeša. Inače, kreativni tim ima potpunu slobodu. Nemamo popis nepoželjnih gostiju. Emisija je rezultat ozbiljnoga i predanog timskog rada, a ja sam njezin vidljivi dio. Moj posao je lijep, među ostalim i zato što imam priliku i često privilegij upoznati ljude koje inače ne bih mogla upoznati. Drage, tople, zabavne, darovite, pametne, obrazovane... Dakle, svi osim političara prošli su mi kroz različite emisije – kaže Daniela. Nastoji, kaže, ispucati sva pitanja koja smisli. A ako nešto i nije bilo za emisiju, znatiželju bi zadovoljila u neprocjenjivim trenucima druženja nakon snimanja.Njezina je TV karijera prilično impresivna: počela je početkom 90-ih godina na televiziji Z3 koja se kasnije pretvorila u Treći program Hrvatske televizije. U vrlo je kratkom vremenu stekla popularnost, i to zahvaljujući iznimno gledanoj glazbenoj emisiji Hit Depo. U bogatoj karijeri vodila je i nedjeljnu zabavnu emisiju Od 5 do 7, a 2004. godine vratila se u prve televizijske redove kao voditeljica kviza Najslabija karika. Vodila je i brojne manifestacije i zabavne programe: Doru, Izbor za Miss Hrvatske, javljanje iz zagrebačkog studija pri glasanju za Eurosong, dječje kvizove, Derbi, razne priredbe i koncerte... Daniela je u posljednje vrijeme bila meta napada desnih radikala koji su joj brojili krvna zrnca, zamjerajući joj i to što uopće radi na nacionalnoj televiziji. Iako je u svojim prijašnjim istupima isticala da se ona može nositi s tim te da se ponosi svojim djedom koji je bio partizan, ali i da je u obitelji imala domobrana, ovaj put Daniela je samo dodala da Hrvatska prati trend drugih bivših socijalističkih, tranzicijskih zemljama, kao i onih zrele demokracije i prezrelog kapitalizma koje, umjesto da idu naprijed, grabe unatrag. S obzirom na to da Daniela nije željela razgovarati o aktualnim političkim događajima u Hrvatskoj, upitali smo je kako jedno od najprepoznatljivijih televizijskih lica u Hrvatskoj, ali i lice za koje mnogi kažu da se ne mijenja, održava svježinu i mladost. – Hvala na komplimentima! Iako, moram priznati da se i sama često tako osjećam. Valjda dobro starim. Uz gene, kad stignem, rado se prepustim njezi stručnjaka, ali sva sam svoja, uglavnom. Inače, za moju televizijsku prepoznatljivost, osim nadnaravne ljepote, najzaslužniji je kontinuitet, emisije koje vodim više od 25 godina, različite formate sa sjajnim kolegama, profesionalcima. I uživam u svakoj kao da mi je prva – kroz smijeh govori Daniela, pokazujući rukom na svoje lice na kojem nema traga borama niti estetske kirurgije. Sigurnija sam u sebe Nekad su zlatne godine bile tridesete, pa četrdesete, a danas kažu da su to pedesete. S obzirom na to da je Danijela već pregazila pedesetu, upitali smo je koje su njezine zlatne godine. – Ne znam jesu li pedesete zlatne ili nekog drugog sjaja, ali tamo od četrdesete, kako je to bilo davno, polako stvari sjedaju na svoje mjesto. Egzistencija, poslovna afirmacija, privatni odnosi. Nisam životni savjetnik i mogu govoriti samo o svojemu iskustvu, a to znači da sam do pedesete postala svjesnija sebe, sigurnija, s više samopouzdanja. Što reći? Još samo pedeset godina i gdje će mi biti kraj. Kakav je njezin svakodnevni privatni život izvan malih ekrana, postoji li osim sina još netko u njezinu životu nakon rastave od supruga Šime Vlajkija i nakon trogodišnje ljubavne veze s intendantom riječkog HNK Oliverom Frljićem? – Mogu vam reći da je moj svakodnevni život običan i dosadan. Onako, za po doma. Ma, osim što mi je zadnjih godina mantra da si ugađam, ja kao i svaka zaposlena žena i majka radim na nekoliko kolosijeka, i to uglavnom dosadne, repetitivne poslove koji nimalo ne oplemenjuju i o kojima odavno više ne razmišljam u kategoriji sviđa li mi se to ili ne već – mora se i nema tko drugi. Inače, super mi je. Ja sam i mama i tata i kućanica, kuharica, zaposlenica i Batman protiv Supermana. A sin je samo jedan. U pubertetu. I on mi je previše. Razmišljam da si kupim psića. Da me bar netko milo gleda. Osim gledatelja, naravno – razdraganim glasom govori Daniela ističući kako ne razmišlja o novom braku iako živi postbračnu čistoću. Ne skriva da već dulje vrijeme ima problema sa štitnjačom, ali, kako kaže, sve drži pod kontrolom. – Svoju povećanu štitnjaču otkrila sam sasvim slučajno na jednom sistematskom pregledu prije deset godina i otada sam na terapiji, pa uspijevam držati sve pod kontrolom. O svojoj bolesti govorila sam prilikom akcije kojom se ljude poticalo na samopregled dojke i štitnjače. Sjajno je kad mnogi ljudi koji imaju vidljivost zbog svojeg posla, glumci, glazbenici, voditelji, mogu pomoći u vrijednim, preventivnim akcijama koje spašavaju mnoge ljudske živote – kaže Daniela koja je prošle godine, uoči predsjedničkih izbora, vodila i sučeljavanje predsjedničkih kandidata, što su joj mnogi zamjerili, iako su odluku o tome donijeli njezini urednici. Ove godine, nakon punih pet godina prikazivanja i odlične gledanosti, s programa je skinut njezin zabavni talk show 8. kat koji je ona posljednju sezonu i uređivala. Zanimalo nas je zašto je talk show 8. kat ukinut s programa unatoč dobroj gledanosti. – Od jeseni 2013. godine, nakon tri sezone dnevnoga emitiranja, emisija se prikazivala četvrtkom navečer nakon Dnevnika pod nazivom Večer na 8. katu. Nakon druge sezone, kolege koji odlučuju o programu i slažu shemu odlučili su se za neke druge formate. Ne znam leži li mi bolje talk show od nekih drugih vrsta emisija jer, koliko god to bilo stresno, promjene me vesele. U ovom poslu samo mijena stalna jest. Svaka nova sezona, svaka emisija je ispit, provjera. A s obzirom na to da dolazim iz grada na četiri rijeke, dobro plivam i snalazim se u svakoj emisiji. Za razliku od mnogih zvijezda malih ekrana koje su često mijenjale televizijske kuće, Daniela je ostala vjerna kući u kojoj je i počela raditi i nikada nije razmišljala o prelasku na neku od komercijalnih televizija. – Nikada nisam ozbiljno razmišljala o odlasku s HTV-a. I kao gledatelj vezana sam uz HTV-ov program i nešto stranih kanala i baš sam ponosna jer smo i dalje jedna od najboljih javnih televizija. Puno šire od regije ili susjedstva – ponosno govori Daniela. >>Alen Vitasović izbačen iz kviza Daniele Trbović jer je na snimanje došao pijan!    Popularnost je 90-ih stekla zahvaljujući emisiji Hit Depo koju je vodila s Hamedom Bangourom. Upitali smo je kakav je danas njihov odnos. – Prva televizijska ljubav zaborava nema. Hamed je moj najdugovječniji partner i prijatelj. Bili smo zajedno punih nezaboravnih 14 godina.Naravno da kontaktiramo i danas, ali moram priznati da sam češće s njegovom suprugom Kristinom i zdušno ga tračamo i uživamo u tome! Danielu pitamo zašto danas nema takve emisije na HTV-u? – Sve ima svoje vrijeme. U naše vrijeme nije bilo interneta, kabelskih programa i svi koji su htjeli nešto čuti i vidjeti bili su naši gledatelji, a danas se lako dođe do svih pjesama i izvođača – kaže. 