Iako je prije slavio na putovanjima ili koncertima, na prošlogodišnji, 65. rođendan Zdravko Čolić je puhao u svjećice na slavljeničkoj torti. Veselio se uz suprugu Aleksandru te kćeri Unu i Lanu. Na ručak je pozvao brata i prijatelje, a ove goduine je obožavatelje počastio novom pjesmom naziva 'Mala'. - Radujem se i drago mi je što za rođendan poklanjam novu pjesmu i spot publici. U planu je da petnaesti studijski album bude objavljen ove jeseni, a ovo je prva pjesma sa novog albuma koju predstavljamo, koju sam radio sa mojim dugogodišnjim suradnicima. Tekst i glazbu napisao je Bajaga, a Nikša Bratos je napravio aranžman - rekao je Čolić koji inače nije veliki ljubitelj rođendanskih veselica. - Nisam tip koji jedva čeka kad će slaviti rođendan. To kod mene nije planski nego padne zabava gdje god jesam. Često na licu mjesta improviziram neku priču - rekao je Čola. Njegovi prijatelji znaju da pjevač ne voli rođendane pa mu se još nitko nije usudio organizirati tulum iznenađenja. - Kad sam bio dijete, rođendani su bili vezani za kuću. Živjeli smo u zajedničkom stanu koji je pripadao obitelji Samardžić. Imali smo dvije velike prostorije, a u jednoj su se pripremala slavlja. Za moj rođendan majka bi spremila bolji ručak i zvala obitelj, a za dječurliju iz ulice pravila je tortu - rekao je glazbenik. - On je čovjek koji već pet desetljeća izgleda isto. Dapače, rekao bih da, što je stariji, to bolje izgleda i pjeva. On je fenomen - rekao je njegov suradnik i prijatelj Nikša Bratoš. Čola je objasnio da svoj izgled održava redovitom tjelovježbom i joggingom, a jako pazi i na prehranu. Prije četiri godine rekao je da boji kosu, koju godinama šiša na istu dužinu. - Stavljam preljev, iako me svi uvjeravaju da ostavim svoju prirodnu boju, koja je išarana sijedim vlasima. Na to me čak nagovara i moj frizer, pa je moguće da uskoro promijenim imidž - rekao je Zdravko. Na to se još nije odlučio, no neki tvrde da je pjevač osvježio svoje lice i bore na licu ispeglao botoksom. Mladolik izgled naslijedio je od oca. Svako jutro maže lice Nivea kremom, a kako se kao dječak bavio nogometom i atletikom, još i danas s prijateljima voli zaigrati utakmicu. Pjevač je nedavno prvi put otišao na turneju po Novom Zelandu. Prvi koncert imao je u Aucklandu. Kao i uvijek, pjevao je tri sata. Prepuna dvorana SkyCity Theatre aplauzom i skandiranjem više puta vraćala je Čolu i bend na scenu. - Ugodno iznenađenje su mi ovi mladi ljudi koji znaju svaku moju pjesmu, čak i one koje su nastale prije nego što su se rodili. To je divno saznanje za koje svaki pjevač živi. Bili smo više puta u Australiji, a Novi Zeland nam je ostao po strani. Vratit ću se s predivnim osjećajima - rekao je glazbenik. Nakon Novog Zelanda pjevao je u Melbourneu.