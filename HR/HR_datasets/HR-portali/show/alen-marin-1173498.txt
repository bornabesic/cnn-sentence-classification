Danas je posljednji dan prijava za ovogodišnje izdanje Karlovočko RockOff-a, festivala koji svake godine okuplja sve više kvalitetnih bendova. Od sutra će žiri imati pune ruke posla, jer slijedi odabir finalista, koji će biti obznanjeni 14. lipnja. Jedan od članova žirija je i Alen Marin, pjevač grupe Kojoti. Kako ste se odlučili biti dio ove priče? Više je razloga zašto sam pristao biti članom žirija Karlovačkog Rockoff. Nikad prije nisam bio dijelom nečeg sličnog, tako da se radi o svojevrsnom izazovu. Zatim, pružila mi se prilika da posjećujem koncerte (koje inače volim posjećivati, ali zbog obaveza često ne stignem) "po zadatku" i pritom slušam, gledam, uživam, informiram se, možda osjetim kako neki vjetrovi pušu, a možda nešto i ja naučim. Ukratko, cijela priča zvuči vrlo zabavno. I na kraju, izrazita mi je čast i zadovoljstvo biti u tako uglednom i ugodnom društvu ostatka žirija. Po kojem kriteriju odabirete bendove? Još ništa nismo birali, jer rok prijava još traje. Po meni je kriterij neka opća kvaliteta pjesama, ali i sceničnost, "ono nešto", nogometnim rječnikom rečeno "igrači koji rade razliku". U ovom slučaju bi se to odnosilo i na pjesme i na same izvođače. Mislite li da se mladim bendovima danas lakše probiti preko festivala poput ovoga? Što se tiče "probijanja", odgovor na to pitanje ne znaju ni puno umnije glave od moje, jer recept jednostavno – ne postoji. Mladi bandovi kroz ovakav festival mogu dobiti određeni "poguranac" samim tim što su im zajamčeni medijski istupi, radio izvođenja i nekoliko nastupa. Mislim da je prijavljivanje na festival s premisom o velikom uspjehu pogrešno. Ja sam svojevremeno pjevao na gitarijadi u Nuštru, pa ne mislim da mi je odmoglo. Bez obzira na natjecateljski karakter festivala, mislim da su svi sudionici na dobitku. Što biste poručili bendovima prije nego se odluče prijaviti na festival? Maštanje je OK, ali usredotočite se na pjesme. Radite svoje, iz sebe i ne gubite energiju na strategije, javno mnijenje i ekonomiju. Imate li već svog favorita među bendovima? I da imam ne bih vam rekao.