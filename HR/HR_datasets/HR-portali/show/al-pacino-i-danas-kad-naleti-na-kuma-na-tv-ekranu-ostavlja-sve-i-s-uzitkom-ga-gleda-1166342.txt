Da je redatelj Francis Ford Coppola bio malo umorniji i da mu šefovi Paramounta nisu išli uz dlaku nakon snimanja filmskog remek-djela “Kum” (tijekom kojega ga je studio zbog tvrdoglavosti čak sedam puta otpuštao i ponovo vraćao na set), najvjerojatnije nikada ne bi bilo jednog od najuspješnijih filmskih nastavaka – filma “Kum 2”. Coppola je, naime, zbog premorenosti radom na prvom “Kumu” odbio snimanje nastavka, želeći ulogu redatelja dodijeliti Martinu Scorseseu, no studio ga je galantno “podmitio” Mercedesovom limuzinom, kompletnom autorskom slobodom i obećanjem da će snimiti druga dva projekta po njegovim scenarijima. No, uza sve te fine bonuse za snimanje maestralne sage o mafijaškoj obitelji Corleone redatelja je zaintrigirala i priča koja paralelno prati oca i sina u istim godinama: don Vita Corleonea, njegov dolazak sa Sicilije u New York, početak mafijaškog uspona i stvaranje jedne od najmoćnijih kriminalnih obitelji na Istočnoj obali te njegova sina Michaela Corleonea, koji preuzima očevu ulogu i širi obiteljski utjecaj i na legalne poslove. Na kraju je “Kum 2” dobio čak jedanaest nominacija za Oscara, a osvojio je šest zlatnih kipića: za najbolji film, režiju, adaptirani scenarij (Coppola i autor knjige Mario Puzo), za scenografiju, glazbu, te Robert De Niro za najboljeg sporednog glumca.   A upravo je De Niro “kriv” za veliko okupljanje slavne ekipe koje će se dogoditi na 16. izdanju Tribeca Film Festivala, koji je osnovao sa svojim kolegama. Ondje će se 45 godina nakon snimanja kultnog filma okupiti najveća glumačka imena, sve odreda oskarovci: Robert De Niro, Al Pacino, Robert Duvall, Diane Keaton, kao i redatelj Francis Ford Coppola te nominirani za zlatni kipić James Caan i Talia Shire. Prisustvovat će svečanoj projekciji filma u Radio City Music Hallu.   “Kum” je mnogima od njih bio odskočna daska za strelovitu karijeru, iako je tijekom 104 dana snimanja bilo itekako zavrzlama i poteškoća. Među najzahtjevnijima bio je Al Pacino, Oscarom nagrađena zvijezda prvog dijela, u ulozi Michaela Corleonea: tražio je ogroman honorar (za prvi “Kum” dobio je 35.000 dolara, a za drugi 600.000 dolara plus postotak od zarade), prijetio je Coppoli da će napustiti snimanje ako ne izmijeni scenarij, a zbog njegove upale pluća snimanje je i prekinuto na mjesec dana. Zasigurno je redatelj ponekad i požalio što ga je kao potpunog anonimca angažirao u svojoj prvoj mafijaškoj priči, tim više jer se sam za Pacina krvavo borio čim ga je ugledao na predstavi na Broadwayu. Znao je da je stvoren za lik Michaela, unatoč njegovoj mlakoj glumi na audiciji za film i inzistiranju šefova studija da se ta uloga ponudi tadašnjim jakim glumačkim imenima kao što su Warren Beatty, Jack Nicholson ili Robert Redford. Coppolina tvrdoglavost pokazala se ispravnom, kao i angažiranje De Nira u ulozi mladog Vita Corleonea. Iako se u filmu, koji traje čak tri sata i 20 minuta, De Niro pojavljuje “samo” 46 minuta, zbog uloge je proveo čak tri mjeseca na Siciliji učeći talijanski dijalekt te regije. Tako je De Niro samo jedan od šestero glumaca (uz Sophiju Loren, Christopha Waltza, Roberta Benignija, Benicija Del Tora i Marion Cotillard) koji je osvojio Oscara govoreći drugi jezik umjesto engleskog, s obzirom na to da je većina njegovih dijaloga u “Kumu 2” na talijanskom. Za njega je na svečanoj dodjeli Oscara kipić preuzeo redatelj Coppola, s obzirom na to da je De Niro tada snimao film “1900”, a u povijesti Oscara je zauvijek zabilježeno da su on i Marlon Brando jedini glumci u povijesti koji su osvojili najprestižniju svjetsku filmsku nagradu za istu ulogu. Premda je bilo predviđeno da se Brando pojavi u nekoliko scena drugog dijela, u zadnji tren se nije pojavio na snimanju uvrijeđen ponašanjem producenata. A i honorar mu navodno nije odgovarao. No, nekim je glumcima povećan čak dvadeset puta. Tako je Talia Shire za ulogu Connie Corleone za prvi film dobila samo 1500 dolara, dok je za drugi utržila čak 30.000 dolara plus 10.000 dolara bonusa. Brojke u današnjim hollywoodskim relacijama možda zvuče skromno, ali bila su to neka druga “dolarska” vremena. Povijest ove slavne filmske trilogije, uz ogorčenu borbu koju je Coppola vodio sa šefovima studija Paramount kako bi očuvao svoj umjetnički integritet, bilježi i podatak da je audicije snimao u svom stanu. Zanimljivo je i to da je za trilogiju angažirao svoju najužu obitelj: sina Romana Coppolu u prvom dijelu i kćer Sofiju Coppolu u trećem dijelu. No, svojoj rođenoj sestri Taliji Shire nije htio dati ulogu jedine kćeri Vita Corleonea, i to uz obrazloženje da je previše lijepa da glumi običnu kućanicu. No, pokleknuo je kad je vidio njezine probne snimke i ipak joj nije oduzeo ulogu života. Danas su sve zgode i nezgode sa snimanja sve tri nastavka važan dio filmske povijesti, a Al Pacino kaže da uvijek kad naiđe na televizijski kanal na kojem se emitira “Kum”, što god radio, sjedne i gleda ga do kraja. Inače, zbog “Kuma 2”, u kojem je ukupno 16 mrtvih, pobunila se Talijansko-američka liga za građanska prava zbog lošeg predstavljanja Talijana u američkoj javnosti. Producenti su im pokušali ponuditi dio novca za humanitarne svrhe, no nakon negativnih medijskih napisa njihova je ponuda odbijena. No, ipak su, prijeteći demonstracijama koje će zaustaviti snimanje filma, postigli značajan kompromis pa se u filmu nijednom ne izgovaraju riječi mafija i Cosa nostra! Uostalom, tko bi sve zadovoljio: s jedne su se strane Talijani žestili, a s druge strane Atlantika – oni u Europi – su se ponosili talijanskim korijenima američkih glumaca – Roberta Anthonyja De Nira i Alfreda Jamesa, tj. Ala Pacina. O njihovoj međusobnoj nesnošljivosti nagađalo se godinama, govorilo se da se odbijaju pojaviti na istom događaju, a kamoli raditi zajedno na filmu..., no prava je istina da se na snimanju “Kuma 2” gotovo nisu ni susreli. Do filmskog ujedinjenja dvojice velikana trebala je proći još 21 godina, do uloga u trileru “Vrućina”, iako u njemu imaju samo dvije scene. No, da se dobro slažu i skloni su mafijaškim pričama dokazali su u novom Scorseseovu filmu “Irac”, čija je premijera 2018. 