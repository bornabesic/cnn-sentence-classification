Hrvatska uzdanica kraljevskog nogometnog kluba Real Madrid Mateo Kovačić (23) početkom ljeta oženit će svoju zaručnicu Izabel Andrijanić (23), s kojom je u ljubavnoj vezi sedam godina. Pobožni par izmijenit će bračne zavjete, kako doznajemo, upravo u crkvi u kojoj su se kao srednjoškolci zaljubili. Vjenčanje planiraju od prošle godine, a šuška se da je Izabela u drugom stanju. - Ako Bog da, želio bih postati dobar otac i muž te pošten čovjek - rekao je svojedobno nogometni reprezentativac. Sportaš je godinama bio ministrant u svojoj župi u Sesvetskim Selima. Ondje se zaljubio u vršnjakinju koja je pjevala u župnom zboru Lilium, pa su se sretali nedjeljom na misi. Izabela se zbog lijepoga glasa, ali i stasa često isticala među drugim djevojkama, a najviše je voljela pjevati duhovne šansone i psalme. Svestrana: Nakon studija ekonomije Izabel je sa starijom sestrom Ivanom počela proizvoditi opremu za novorođenčad od ekoloških materijala. Kovačićeva je zaručnica stoga, doznajemo, poželjela da im na crkvenom obredu pjevaju kolege iz njezina bivšeg zbora. Kad se Mateo prije tri i pol godine preselio u Milano, gdje je igrao za Inter, s Izabelom je održavao vezu na daljinu. Viđali su se i putovali kad su im njegove klupske obaveze to dopuštale. - Kad sam odlazio iz Zagreba, bilo mi je jako teško jer sam se vezao za curu i prijatelje. Nedostajala mi je i moja župa gdje sam proveo šest prekrasnih godina. No pomirio sam se s tim jer je sve to dio nogometa - rekao je Kovačić. Danas je ponosan na svoju djevojku jer je sa sestrom Ivanom pokrenula posao. U Madridu je počela proizvoditi opremu za novorođenčad od ekoloških materijala, a Mateo je za potrebe predstavljanja dječje kolekcije pozirao kao model držeći na ramenima nećakinju svoje zaručnice.