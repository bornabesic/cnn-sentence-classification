Vrsni đakovački tamburaši „Slavonski dukati“ pod vodstvom Ivice Gruje Iće, autora njihovih najpopularnijih skladbi, novu pjesmu snimljenu za najpoznatiji tamburaški festival  „Aureafest“ početkom rujna u Požegi izveli su premijerno u svome gradu i to u sklopu folklorne priredbe „Đakovački vezovi“ gdje su imali koncert uz goste Stjepana Jeršeka Štefa i Borisa Ćiru Gašparca. Riječ je o pjesmi „Ofarb'o sam jasenova kola“ za koju je glazbu, tekst i aranžman dakako napisao Ivica Grujo Ića. - Ostajemo vjerni tradiciji pa i je i ova pjesma napisana u duhu izvornih šokačkih skladbi sa ovih prostora - kazao nam je primaš ovog peteročlanog sastava i autor Ivica Grujo Ića. Najavljuju da će za festivalsku pjesmu snimiti video-spot. Iza njih je 16 godina zajedničkog rada, mnogo uspješnih pjesama koje se rado pjevaju u narodu, ali i 25 albuma! Posljednji album „Slavonija najmilija“ izašao je pod etiketom „Croatia recordsa“ protekle godine. Uz nastup na „Aureafestu“, te nekoliko gostovanja izvan granica naše zemlje i nastupa u televizijskim emisijama „Slavonski dukati“ namjeravaju godinu okončati novim albumom. Najavljuju da će to biti Božićne pjesme uz tambure što bez sumnje ima dobru prođu među ljubiteljima tamburaške glazbe ne samo u Slavoniji i Baranji već i na drugim područjima Lijepe naše, kao i u dijaspori. >> Svi nas vole, upucavaju nam se čak i muškarci