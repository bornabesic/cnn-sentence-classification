Pjevač Boris Rogoznica objavio je novu pjesmu pod nazivom “Tvoje ime”, koju je zamislio kao obraćanje staroj ljubavi. Boris i ovaj put, kao i za sve već objavljene pjesme, potpisuje glazbu i tekst. “Zamislio sam pjesmu kao obraćanje staroj ljubavi kojoj dajem do znanja da je još uvijek sanjam i priželjkujem te čuvam na sigurnom, ‘ko tajnu piramide, na dubini Atlantide, u tišini oceana dalekih’”, rekao je Boris. Nastupa svakog vikenda Boris je pjesmu objavio na svojoj službenoj stranici Facebooka. “Pjesma je privukla najviše pozitivnih reakcija i pohvala, a dobila je definitivno najmanju promociju. To mi govori da kvaliteta ispliva bez obzira na reklamiranje”, zaključio je. Boris kaže da se trenutačno bavi isključivo glazbom, stvaranjem i izvođenjem. “Svakodnevno zapisujem stihove u notesu na mobitelu, tako da su uvijek uz mene. Također, na diktafonu bilježim snimke. Snimam kada god mi nešto padne na pamet, dio po dio, i od toga slažem cjeline”, ispričao je Boris i dodao: “Inspiraciju crpim iz svakodnevnice i dobre glazbe, a najviše iz sjećanja i maštarija.” Novu će pjesmu publici predstaviti na svojim nastupima, koji se održavaju svaki vikend. “Već nekoliko godina aktivno sviram po Zagrebu i okolici i sada su vrijeme i preporuke učinile svoje. Ljudi me zovu gotovo svaki dan da rezerviraju nastup – od manjih svadbi, krstitki, poslovnih domjenaka do djevojačkih večeri, kaže Boris, a na pitanje kada možemo očekivati novi album, odgovara: “Ne žuri mi se. Kamen po kamen palača, singl po singl ploča.” Boris je u braku s prelijepom glumicom i voditeljicom Doris Pinčić, s kojom ima trogodišnjeg sina Donata. “Svi stalno pjevamo po kući, iako Donat za sada ne pokazuje pretjerani interes za glazbu i muzikalnost. Jako voli kada ga uspavljujem pjesmama, osobito mojom pjesmom ‘Na mojim rukama’, koju sam posvetio upravo njemu”, otkrio je. Obitelj Rogoznica vrlo je povezana i Borisova je najveća podrška. Doris se čak pojavila u videospotu za Borisovu pjesmu “Sajam snova”, u kojem su razmjenjivali nježne poljupce pod vodom. “S Doris bih najradije snimio svaki spot i surađivao bih s njom na sve moguće načine. Ona je neviđen profesionalac. Uvijek daje 110 posto sebe i to je razlog zašto je toliko uspješna u svemu čega se uhvati”, rekao je Boris o supruzi, ali i otkrio čega se boji: “Ne bih volio da javnost stekne dojam da je koristim za vlastitu promociju. Zato sam je angažirao za spot tek za svoju petu pjesmu. Doris mi je inspiracija i podrška u životu i uz nju mi se ne žuri postati slavan”.  >>Doris Pinčić Rogoznica sinu za treći rođendan pripremila tri fešte >>Ovo su najveće blamaže poznatih hrvatskih voditelja, pjevača i glumaca