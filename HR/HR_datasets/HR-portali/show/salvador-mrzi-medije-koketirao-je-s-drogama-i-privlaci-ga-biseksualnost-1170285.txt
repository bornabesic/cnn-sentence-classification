Glazbenik Salvador Sobral donio je Portugalu prvi put u povijesti pobjedu na Eurosongu pa je 27-godišnji pjevač s dirljivom životnom pričom nakon povratka iz Ukrajine dočekan u svojoj zemlji kao slavni portugalski nogometaši poslije prvenstva. Čestitao mu je i predsjednik Portugala Marcelo Rebelo de Sousa, a premijer Antonio Costa na društvenim mrežama objavio da će taj uspjeh ući u povijest. Kada su ga pitali osjeća li se kao heroj, rekao je šaljivim tonom: “Mislim da je pravi heroj Cristiano Ronaldo. Ma sve je to sjajno, ali samo želim živjeti mirnim životom. Sada je strka, ali mislim da će se sve brzo smiriti”. Također, prije nego što je trijumfirao, priznao je da nikada nije pratio Eurosong te da nije slušao ni pop, no jednostavno nije mogao odbiti sestru Luisu kada mu je ponudila “drukčiju pjesmu”. “Želim da ljudi osjete nešto, emociju, ljubav kada slušaju pjesmu”, mnogo je puta spomenuo. Sobral i njegova pjesma od početka su slovili za favorite, a nakon pobjede strani mediji raspisali su se o njegovu životu te, kako to već biva, počeli kopati po prošlosti. Osim što, kao što smo već pisali, čeka transplantaciju srca zbog koje nije mogao sudjelovati na probama te je pobjedničku pjesmu “Amor pelos dois” na kraju Eurosonga otpjevao u duetu sa sestrom, pisalo se da pjevač mora do kraja godine dobiti donora, inače će mu srce zatajiti. O svom stanju tijekom boravka u Kijevu medijima nije otkrivao mnogo detalja, spomenuvši samo da živi dan po dan te da će sve biti u redu.   Skromni Portugalac ipak se povjerio televizijskoj kući SIC u intervjuu Danielu Olivieru rekavši da ima dana kada samo plače, dok s druge strane svaki dan u kojem diše za njega je dobar dan. Iako, doduše, Sobral nikada nije potvrdio da ima zdravstvenih problema sa srcem. Salvador i njegova sestra rasli su s glazbom, a s deset godina sudjelovao je u portugalskoj verziji Pop-idola, Bravo Bravissimo te je bio u finalu, a s dvadeset je također nastupao u televizijskom pjevačkom talent showu. No mladost kao mladost, raspisali su se mediji o mračnoj prošlosti, no Sobral je samo izjavio da je tijekom studija psihologije jedno vrijeme proveo na Mallorci i, kako to već biva, provodio se u barovima i noćnim klubovima. Priznao je da je probao neke droge, a da je u svim tim mladenačkim eksperimentiranjima shvatio tko mu je jedan od najvećih uzora. Bio je to džezist Chet Baker. Nakon Mallorce otišao je u Barcelonu, gdje je pohađao glazbenu školu te izgradio profesionalnu karijeru. Izdao je i prvi album “Excuse me”, a tada su ga zapazili i mediji. I dok mu je karijera trenutačno u uzlaznoj putanji, svi se trude doznati što više od tog naizgled tihog pjevača. Tako je došla na red i njegova seksualnost. Salvador je nedavno izjavio da mu je biseksualnost jako privlačna jer ne mari za spol te da je to najbolja vrsta ljubavi, ali da nije još bio zaljubljen u muškarca. A kada su ga za Gay TV pitali ima li kakvu poruku za homoseksualnu populaciju, rekao je: “Nemam poruku isključivo za homoseksualnu populaciju, nego za sve, jer svi smo mi jednaki.” Portugalski glazbenik trebao bi krenuti na europsku turneju, no sve je još vrlo upitno s obzirom na njegovo narušeno zdravlje.   