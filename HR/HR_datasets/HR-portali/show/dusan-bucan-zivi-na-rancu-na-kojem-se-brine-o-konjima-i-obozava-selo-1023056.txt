Selo je spremno dočekati 14 farmera, sedam žena i sedam muškaraca, koji su na sljedeća tri mjeseca pristali odreći se svih čari modernog života i zasukati rukave u novoj sezoni reality showa Farma koju od sutra pratimo na Novoj TV. Farmere će na osamljenom imanju uz voditeljicu Miju Kovačić i mentora Jožu hrabriti i glumac Dušan Bućan koji je i sam, kako priznaje, veliki zaljubljenik u seoski način života i ponosan je vlasnik farmerskog imanja. – Živim na jednom ranču, tako da mi je cijelo ovo okruženje nekako blisko i milo – kaže nam Bućan dodajući brzo ipak da je on ipak malo moderniziraniji. Za razliku od farmera koji će poslove morati obavljati ručnom pilom, on se, kaže, koristi motorkom. Dušan će biti i trener farmera kojima će se svakoga petka pridružiti na imanju kako bi pripremio dueliste za dvoboj. Morat će od njih izvući ono najbolje kako bi bili spremni za predstojeći duel, a na njima je koliko će uspjeti primijeniti naučeno i iskoristiti neke od taktika koje će ih Dušan podučiti. Osim raznoraznih popravaka, gradnje i obrađivanja zemljišta, farmeri će se morati brinuti i o životinjama na koje je glumac, kojega ćemo uskoro gledati i koliko se vješto transformira u showu Tvoje lice zvuči poznato, posebno slab. – Životinje vraćaju svu ljubav puno više nego što ti njima daješ – kazao je voditelj Farme, inače ponosni vlasnik dvaju konja, dvaju psa i jedne mačke. Farma starta sutra u 20 sati, a kako se natjecatelji snalaze pratit ćemo svakog dana na Novoj TV. Već sutra bit će izabran gazda farme, a novost je i da će gledatelji dobiti priliku sudjelovati u showu glasovanjem i tako spasiti od ispadanja svog omiljenog farmera. >>10 pravila koja natjecatelji ne smiju prekršiti >>Mentor na 'Farmi': Farmere ću naučiti musti krave i raditi sir 