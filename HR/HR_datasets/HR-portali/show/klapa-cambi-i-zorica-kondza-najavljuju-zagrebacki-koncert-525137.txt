Zagrebačkom Šalatom 14. lipnja zavladat će prava idila ljetne mediteranske noći. Naime, Klapa Cambi i Zorica Kondža donijet će dašak mora u sam centar Zagreba, Šalatom će odzvanjati pjesme poput 'Ispod sunca zlatnoga', 'Vilo moja', 'More, more' i 'Zar je voljeti grijeh' te mnoge druge bezvremenske, popularne i tradicionalne pjesme koje 'diraju dušu'. - Moji počeci su vezani, kao i mnogih drugih dalmatinskih pjevača, uz klape. Bila sam često samo jedna žena u društvu muškaraca. Nisu tu bile simpatije, samo nas je pisma vezivala. To je škola koju treba proć. Uvijek mi se drago odazvat bilo kojoj klapi - rekla je na početku Zorica Kondža koja ove godine slavi 30 godina svoje karijere, baš kao i klapa Cambi.  Za koncert na Šalati, klapa Cambi sprema i nekoliko iznenađenja.    - Imat ćemo dvije predgrupe, dvije zagrebačke klape. Koncert će biti presjed našeg tridesetogodišnjeg rada. Spremili smo i nekoliko  obrada stranih pjesama. Obradit ćemo 'Show must go on' od Queena te 'Rolling in the Deep' od Adele - najavljuju članove klape te otkrivaju da su obrade dio projekta kojim se namjeravaju probiti na strano tržiše.  Zorica je, kaže, na sceni toliko godina jer obožava svoj posao. - Kada se bavite ovakvim poslom, morate se svega odreći. Instinkt me vodio po svijeti i doveo ovdje gdje sam sad. Ne bi mogla zamisliti da 30 godina radim nešto što ne volim - rekla je dobro raspoložena Zorica.  Zorica i članovi klape usput su i pohvalili Jacquesa Houdeka za kojeg smatraju da je zaslužio mjestu u top 5 najboljih izvođača na Eurosongu.  Cijeli razgovor s legendarnom pjevačicom i klapom Cambi pogledajte u videu.