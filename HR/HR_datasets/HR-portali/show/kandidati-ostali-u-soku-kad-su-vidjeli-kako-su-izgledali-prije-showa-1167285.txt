Finalni je tjedan u kući 'Života na vagi' i Gabrijela, Krolo i Darjan uz doručak raspravljaju o Aninom ispadanju i vaganju te koliko tko pazi na prehranu. U kuću ponovno dolazi motivacijski govornik Ana Bučević. Ovog puta kandidatima je dovela osobe iz prošlosti – kandidati će se suočiti sa starim sobom u verziji kartona u prirodnoj veličini. Neke će transformacija itekako šokirati i motivirati na daljnji gubitak kilograma. Ali to nije sve - bit će suočeni i s kantom sala koja teži točno onoliko koliko je svatko od njih izgubio. Tko je prije ulaska u kuću izgledao kao da su ga izbole pčele, tko je neprepoznatljiv, kome je gubitak kilograma raširio osmjeh na licu, a tko baš i nije zadovoljan postignutim, gledatelji će saznati večeras. Kandidatima će ovakav susret sa 'starim sobom' biti odličan motiv za dalje pa će  Gabi otkriti da će staru prijateljicu, odnosno kartonsku sebe, odvesti kući i staviti je pokraj hladnjaka kako se starim navikama nikada ne bi vratila. Uslijedit će i posljednji Mali izazov, a o čemu je riječ, gledatelji će vidjeti večeras od 20.10 sati na RTL-u. 