Seriju “Ranjena ljubav”, snažnu ljubavnu priču i povratak omiljenoga glumačko-ljubavnog para Halita Ergença i Bergüzar Korel, uskoro ćemo gledati na RTL-u.  Serija “1001 noć” nije samo bila prijelomni trenutak za turske serije nego i za život dvoje glumaca. Bergüzar je zbog Halita napustila dečka, a on se zbog nje razveo. Ljubav sa seta okrunili su brakom, a sedam godina poslije odlučili su zajedno raditi na “Ranjenoj ljubavi”. Projektu ih je privukao scenarij, a gledatelji su, pišu turski mediji, oduševljeni njihovom ljubavnom kemijom.  Serija se snima u četiri grada – Istanbulu, Izmiru, Izmitu i Bodrumu, a radnja je smještena u vrijeme Prvoga svjetskog rata. Halit Ergenç, kao i za “Sulejmana Veličanstvenog“, morao je pustiti bradu i ozbiljno početi trenirati jer njegova uloga Cevdata zahtijeva izvrsnu fizičku spremu. Bergüzar i Halit igraju supružnike Azize i Cevdata koji se nađu u nezahvalnoj situaciji jer on mora birati između domovine i obitelji. U okupiranom Izmiru stanje je alarmantno, a odlazak u rat ugrožava njegov brak, ali i život.  Za razliku od serije „1001 noć“, u kojoj su ljubavne scene između Šeherezade i Onura bile potpuno reducirane, u “Ranjenoj ljubavi” romantičnih scena između dvoje supružnika ne nedostaje. Seriju u Turskoj gleda više od šest milijuna ljudi, a osvojila je i društvene mreže.