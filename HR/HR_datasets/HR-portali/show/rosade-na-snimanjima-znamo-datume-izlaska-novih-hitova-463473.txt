Kako stvari trenutačno stoje u filmskoj industriji, Marvel je povukao svoj film 'Gambit' s ovogodišnjeg plana. Film, s Channingom Tatumom u glavnoj ulozi, trebao je izaći sredinom listopada, no snimanje još uvijek nije niti počelo. Znajući koliko traje snimanje, a koliko potom i razne dorade filma, Fox je odlučio maknuti film s ovogodišnjeg plana izlaska. Jesu li ovi problemi nastali zbog Tatumovog inzistiranja na većoj plaći ili zbog nenadanog odustajanja redatelja Ruperta Wyatta u korist Douga Limana, nije obrazloženo. Kako god bilo, trenutačno film izlazi najranije početkom siječnja naredne godine, ako i tada. Druga je promjena nastala u datumu izlaska novog dijela Aliena, 'Alien: Covenant'. Film, o kojem smo već pisali, nedavno je dodao još glumaca u svoju glumačku ekipu, pa se osim Fassbendera (koji reprizira ulogu iz 'Prometeja') u filmu pojavljuju i Demian Bichir, Danny McBride, Jussie Smollett, Amy Seimetz, Carmen Ejogo, Billy Crudup i Callie Hernandez. Od datuma izlaska u kasno proljeće film je odjednom dobio 04. kolovoza iduće godine kao svoj datum izlaska. Kako na taj datum trenutačno ne izlazi niti jedan veliki film, a i kako je Ridley Scott najavio da film ima oznaku R, očekujemo poprilično dobar uspjeh filma. Treća rošada je film 'The Predator', kojeg se uvelike najavljuje u zadnje vrijeme, koji je dobio datum izlaska u dalekoj, dalekoj 2018. godini. Iako mi u potpunosti podržavamo dobru reklamnu kampanju, možda je ipak pretjerano početi najavljivati film više od dvije godine prije datuma izlaska.   Kako će sve ove priče završiti, javiti ćemo vam čim saznamo. Tema: FILM 