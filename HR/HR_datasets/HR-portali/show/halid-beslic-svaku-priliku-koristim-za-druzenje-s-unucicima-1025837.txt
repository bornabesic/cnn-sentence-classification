Halid Bešlić po prvi put održat će samostalne koncerte u KD Vatroslava Lisinkog u Zagrebu. Zbog velikog interesa publike, glazbenik će održati koncerte 2. i 4. listopada, a očekivanja su, kaže velika. - Očekivanja su takva da će ti koncerti biti malo ozbiljnije naravi. Sam Lisinski je vrhunska dvorana i ona te sama tjera da uozbiljiš svoj nastup i samim time i očekujem dobru atmosferu - rekao je Bešlić. Nije htio otkriti tko su njegovi posebni gosti, to je ostavio kao iznenađenje. Iako je iza njega 40 godina karijere, motiva je, kaže - ostalo još malo. - Moje pjesme su, pogotovo zadnjih 20 godina, nešto između zabavne i narodne glazbe, i sve to zajedno miriše na sevdah. To je moja dobitna kombinacija - smatra glazbenik. Iako je turbofolk jako zastupljen, Halid mu predviđa pad popularnosti, dodajući da turbofolku prostor još dosta daju klubovi i radijske postaje te televizija. Pod utjecaje niskih strasti i jeftine glazbe Halid ne pada, već radi glazbu u koja, rekli bi obožavatelji, ima dušu. Pjesmu “Jel’ ti žao što se rastajemo” napravio je tako prema istinitoj priči o dvoje mladih zaljubljenih uoči Drugog svjetskog rata. Bosanac i Židovka razdvojeni su, a on je na kraju i ubijen. Prilikom vođenja na strijeljanje, pjevao je upravo tu pjesmu. - Ova je priča pretvorena u knjigu Jasmina Imamovića “Slana zemlja”, tako da se očekuje i snimanje filma pod istim nazivom, u režiji Jasmina Durakovića. Spot koji smo realizirali samo je početak te priče - ispričao je Bešlić. Unatoč svim trendovima i čudima tehnologije, Bešlić ostaje vjeran sebi pa tako ignorira društvene mreže. - Nemam posebnog stava prema društvenim mrežama. Smatram da meni, u ovim godinama nisu potrebne, ali da su postale bitan faktor u puno segmenata - to da. Osim u svojoj glazbi i nastupima, Bešlić je otkrio još jednu veliku životnu radost. Prošle godine postao je djed blizancima. - Život mi se promijenio sto posto, naravno, pozitivno. Uživam s njima i svaku priliku koristim da budem s njima - povjerio nam se Halid.