Visoki trgovački sud vratio je prvostupanjskom sudu na ponovni postupak otvaranje stečaja nad Temperaturom j.d.o.o, nekadašnjom tvrtkom za usluge Nives Zeljković – poznatije kao Nives Celzijus, navodeći da joj je prvostupanjskim rješenjem određeni previsoki iznos predujma od 15.000 kuna za podmirenje troškova predstečajnog postupka. Nives Zeljković – Celzijus, kao donedavno ovlaštena osoba za zastupanje Temperature j.d.o.o, uložila je žalbu na sudsko rješenje iz prosinca prošle godine ističući "neutemeljenim i nerealnim iznos predujma od 15.000 kuna, a koji predstavlja gotovo najveći zakonom dopušteni predujam za vođenje stečajnog postupka". Osim toga, predložila je i drugostupanjskom sudu donošenje rješenja o poništenju stečajnog postupka te oslobađanje od plaćanja predujma u navedenom iznosu. Visoki trgovački sud (VTS) tu je žalbu ocijenio osnovanom i cijeli predmet vratio prvostupanjskom sudu na ponovni postupak. Rješenje Visokog trgovačkog suda uslijedilo je nakon rješenja prvostupanjskog suda o otvaranju stečajnog postupka nad tvrtkom Nives Celzijus iz prosinca prošle godine te zakazivanja prvog ročišta za raspravu o otvaranju stečaja nad tom tvrtkom s više od 40.000 kuna duga. Sudski postupak pokrenut je na temelju prijedloga Fine za otvaranje stečaja nad Temperaturom j.d.o.o. iz rujna prošle godine u kojem se navodi da ta tvrtka s jednim zaposlenim ima neizvršene osnove za plaćanje u neprekinutom razdoblju od 120 dana u ukupnom iznosu od preko 40.000 kuna. Temperatura j.d.o.o, kao jednostavno društvo s ograničenom odgovornošću osnovano je u listopadu 2014. s temeljnim kapitalom od samo deset kuna, a kao jedini osnivač i direktor do siječnja ove godine navodila se Nives Zeljković (Celzijus). Tvrtka je registrirana za usluge, ali i u predmetu poslovanja navodi se više od pedeset djelatnosti među kojima su i savjetovanje u vezi s poslovanjem i upravljanjem, promidžba, distribucija tiska, ali i upravljanje nekretninama, priprema i proizvodnja hrane i pića i, između ostaloga, poljoprivredno-savjetodavna djelatnost i čišćenje svih vrsta objekata. Nakon što je Hina prva objavila tekst o dugovanjima i pokrenutom stečaju Temperature j.d.o.o, Nives Celzijus je u medijima navodila da joj je "savjest čista" jer "tek kad je primila obavijest od suda, shvatila je kako je firma koju je osnovala i prepustila prijatelju u problemima". Naglašavala je i da s time "nema veze". Krajem siječnja ove godine Nives Celzijus je u sudskom registru izbrisana kao osnivač i direktor Temperature j.d.o.o te je umjesto nje upisan Gregor Kurtović. Prema posljednjem financijskom izvješću predanom za 2014. bivša tvrtka Nives Celzijus je te godine imala više od 240.000 kuna prihoda i nešto više od 16.000 kuna dobiti. Prema sudskom registru, Temperatura j.d.o.o jedina je tvrtka u kojoj je Nives Zeljković bila navedena kao osnivač, član uprave ili direktor. >>Nives Celzijus o stečaju tvrtke Temperatura: 'Savjest mi je čista, dugova prema nikome nemam' >>Nives Celzijus pokazala noge, a zabrinuti fanovi izbrojali joj kalorije!​ 