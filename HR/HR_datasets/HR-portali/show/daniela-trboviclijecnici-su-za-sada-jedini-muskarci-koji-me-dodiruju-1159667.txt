Na Drugom programu HTV-a počeo je talk show “Žene povjerljivo” koji vodi 53-godišnja Daniela Trbović. S poznatim gošćama razgovara o zanimljivim temama i problemima s kojima se susreću žene. – Riječ je o ciklusu od 12 emisija o ženama, za žene, koju rade žene. Urednice su Maja Tokić i Nataša Kolbas Kraljević. Odlučile smo napraviti emisiju koja neće otkriti tko zna kakve tajne, ali progovaramo o ženskoj svakodnevici – kaže Daniela. A na pitanje koja je njoj privatno najzanimljivija tema, kaže da joj je posebno draga emisija “Moje vrijeme, moji snovi” koja govori kako pronaći vremena za sebe. – Što sam starija, lakše podnosim prašinu u stanu. Odustala sam od toga da će to očistiti netko umjesto mene. Imat ćemo i temu kako među partnerima održati vječnu vatru ili ta vatra gori samo na Medvedgradu i ispred policije u Savskoj ulici – kaže. Osvrnula se i na ravnopravnost spolova pa kaže: – Radim u Zabavnom programu i dovoljno je vidjeti koliko u tom programu radi žena starijih od 50 godina. Trenutačno sam jedina. I dalje je uvriježeno mišljenje da u kadru treba biti jedna zgodna mlađahna žena i jedan profesionalac. Ne bavimo se izgledom muških kolega, jesu li rošava tena, pretili, proćelavi... ali kako izgleda koja od nas, ima li podbradak ili joj lepršaju nadlaktice – to je jako važno. To je tragikomično, odnosno više nije ni komično, samo je tragično. A kako je sama uskladila obveze na svim područjima na kojima žene djeluju, od uloge majke preko domaćice do uspješne poslovne žene? – Nisam sve uspjela jer nisam uspješna supruga. Očekuje se, a čini se i da mi same sve to očekujemo od sebe jer mislimo da možemo sve, ali i to je društveno uvjetovano. Meni nitko ne govori što sve moram napraviti, jer se od mene sve to očekuje, a njima, iako su voljni, ipak moraš sve nacrtati. Kao partnerica želim ravnopravne, zrele, kompetentne partnere, a kao majka proizvodim poluproizvod – kaže. Njezin sin Lovro sada je tinejdžer, a na pitanje kako se nosi s njegovim pubertetom kaže: – Isto mu je kao meni u menopauzi i to je sraz dvaju svjetova u kojem definitivno gubim bitku i živce, ali svi kažu da je to prolazna faza. Ja više pucam jer je tu već i godina proizvodnje ukucana na šasiji – kaže. Na pitanje razmišlja li Lovro već o fakultetu, dodaje: – Generacijama koje žive u predapokaliptičnom, postkapitalističkom sustavu imperativ je biti bogat i sve je materijalno. On još nije otkrio kako biti bogat i neću vam reći što sam mu rekla kako to najlakše postati. Morali biste to cenzurirati jer bi bilo nekoliko prostota. Pamtim svog oca koji mi je rekao: “Milo, samo ti pošteno živi i radi i sve će ti se to jednog dana vratiti”. Danas je to gotovo pa nepopularna rečenica i metoda jer ispadaš glup. Otkrila nam je i pazi li je i mazi itko: – Mislim da bih možda češće trebala ići na masaže pa bi me onda doticale muške ruke. Jedini muškarci koji me dodiruju su liječnici. >>Daniela Trbović: Vjerujem da ćemo pridonijeti ženskoj kvoti i boljoj zastupljenosti ženskih tema i dilema >>Anamariji Asanović tata dizajnira i šije odjeću, a Davor Jurkotić je gay 