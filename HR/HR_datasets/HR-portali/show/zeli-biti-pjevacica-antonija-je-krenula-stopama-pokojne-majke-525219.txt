Otac pjevačice Antonije Kihalić počinio je trostruko ubojstvo. U suprugu Željku i njezine dvije prijateljice ispalio je po dva hica iz pištolja. Prije nastupa u showu “Zvijezde”, talentirana Antonija (24) šokirala je gledatelje tragičnom pričom iz 2005. - Imala sam 13 godina, moj tata ih je ubio, a onda se 2007. objesio u zatvoru. Brat i ja bili smo kod bake i djeda - započela je Antonija kroz suze svoju tužnu priču. Vlastimir Kihalić se sam predao policiji i priznao ubojstva. Dobio je 40 godina zatvora. Motiv zločina bio je to što se supruga Željka htjela razvesti od njega. Prijateljice su je podržavale u toj odluci pa je ubio i njih. Na majčinu pogrebu s bratom Marijem nosila je bukete bijelog cvijeća. Nakon dvije godine robijanja otac se ubio u lepoglavskom zatvoru. Bio je u ratu i patio je od PTSP-a. Antonija je dodala kako je tata bio u jako lošem stanju. Tražio je liječničku pomoć, ali je u zatvoru, dodaje Antonija, nije dobio na vrijeme. Prošle je godine diplomirala pjevanje na zagrebačkoj Akademiji glazbene produkcije. Osvojila je i prvo mjesto na natjecanju “Prvi glas Petrinje”. Nastupom u showu “Zvijezde” zadivila je žiri interpretacijom pjesme “House Of the Rising Sun” i ušla u drugi krug. Članica žirija Remi rekla joj je kako se raduje što će se družiti u showu. Obiteljska tragedija nije je pokolebala da se bavi onim što najviše voli i bude ustrajna u ostvarenju snova. Antonija pjeva u tročlanom bendu ALF acoustic band, a osnovala ga je lani. Osim u Petrinji, nastupali su i u Zagrebu i Sisku. Izvode od svakog žanra ponešto, osim, kako kaže, “narodnjaka”. - Zasad je teško reći koji su nam planovi, tek smo krenuli. Nadamo se da će ljudi prepoznati to što radimo i volimo - rekla nam je Antonija. No ALF acoustic band nije joj prvi projekt. Prije toga pjevala je u bendu Forte Acoustic, ali nisu zaživjeli jer nisu stizali uskladiti fakultetske obveze i probe. Kaže kako obožava glazbu jer pomoću nje prenosi emocije. Glazbeni talent naslijedila je od majke. Željka je godinama pjevala u zboru Slavulj u Petrinji, a prema riječima tadašnjeg ravnatelja zbora Josipa degl’Ivellia, to joj je bio drugi dom. Dodao je i kako joj je mama bila omiljena u zboru koji joj je, barem nakratko, bio utočište od problema. - Trenutačno mi je u životu podrška dečko. Ponekad dok pjevam, pjesma me zna podsjetiti na tragične događaje u mojem životu. Probude se osjećaji koje pokušavam prenijeti na publiku - rekla je mlada pjevačica.