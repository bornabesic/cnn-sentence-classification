Radijska voditeljica Ivana Mišerić, uz čiji se glas razbuđuju slušatelji Otvorenog radija, a odnedavno je svake nedjelje gledamo u showu “Tvoje lice zvuči poznato” Nove TV, nominirana je za Večernjakovu ružu u kategoriji radijske osobe godine. Kada je doznala za nominaciju, Ivana je bila ugodno iznenađena - Bila sam kod zubara kada mi je prijateljica poslala poruku o članku iz vašeg “Ekrana”. Baš mi je bilo drago. Nisam osoba koja bi time bildala ego, ali osjećaj je dobar - rekla je Ivana kojoj je transformacija u Adama Levinea iz Maroon 5 sinoć donijela pobjedu u showu "Tvoje lice zvuči poznato". Što vama predstavlja nagrada Večernjakova ruža? - Bilo bi odlično dobiti nagradu, ali puno mi znači i nominacija. Priznanje za rad dobivam svako jutro od slušatelja “Jutra na Otvorenom uz Ivanu Mišerić”. Emisija ne bi imala smisla da se slušatelji ne javljaju, a svojim pozivima i komentarima kreiraju je s nama. Ruža bi bila potvrda da idemo u dobrom smjeru. Voljela bih je dobiti i zbog sebe i zbog svoje jutarnje ekipe. Oni su moj stup, smirenje i energija. Znam da radimo dobar posao i da imamo najbolje slušatelje u zemlji, zato bi Ruža bila apsolutno njihova. Koga planirate povesti sa sobom na dodjelu? - Dogovor je da ide cijeli tim emisije “Jutra na Otvorenom uz Ivanu Mišerić” i programska direktorica radija. Znači Jana, Filip, Goran, Tanja, Danijela... Vodite ranojutarnju radijsku emisiju. Kako uspijevate svako jutro biti raspoloženi, zanimljivi, razgovorljivi...? - Ne treba mi motivacija za ustajanje i razgovaranje. Na sreću, ili na nečiju žalost, to sam ja. Energija, raspoloženje i priče su autentični. Držim se načela: 80 posto budi ti, ostalo je trema, gluma i ono što moraš. Tako je i u životu. Ljudi osjete kada netko nije iskren, pogotovo ako im svaki dan ulaziš u prostor. Pričam s ljudima, a ne ljudima. Bude zabavno i dinamično jer volim radio, obožavam dvosmjernu komunikaciju sa slušateljima, oni su injekcija pozitive. Dođem i ja loše volje u studio, što ponekad izbacim iz sebe i izjadam se, a nekad za to nema potrebe jer me slušatelji napune dobrim emocijama. Jeste ikada zaspali i zakasnili na posao? Koji su najveći izazovi vašeg posla? - Jesam, nekoliko puta, ali s obzirom na to da radim ranojutarnju emisiju, brojka je zanemariva. Izazov je biti pozitivan i zabavan, a izbjeći banalnost i plastičnost. Stres je svaki put kad si ispred mikrofona, a najteži je zadatak biti jednostavan, izravan i držati pažnju. Ipak je riječ o radiju, a većina ga ljudi ne sluša aktivno pa svaka suvišna misao odvlači pozornost. Želimo upravo suprotno. Kao i u razgovoru s nekim na kavi, ne želiš da sugvornik odluta. Imamo potrebu komplicirati stvari, ponekad se previše trudimo pa treba naći pravu mjeru. Znam da je nešto dobro ako bih i sama to voljela slušati. Otvoreni radio to radi jako uspješno. Broj jedan radio u državi i jutarnji show, stvarno veliko povjerenje. Bit ćemo još bolji, a ovo treba znati nagraditi. Jeste li ikada razmišljali o televizijskoj karijeri, ispred kamera, jeste li ikada dobili konkretnu ponudu o kojoj ste razmišljali? I jesam i nisam. Uvijek sam govorila da mi je radio dovoljan, da je moja velika ljubav, što stoji i dalje. No ne isključujem nove mogućnosti i ne zatvaram vrata televiziji. Može, ovisi što. Bilo je konkretnih ponuda koje sam konkretno odbila. Show “Tvoje lice zvuči poznato” druga je priča. Neću nikada zaboraviti prvi razgovor s produkcijom o sudjelovanju jednoga zimskog četvrtak oko sedam navečer. Bila sam izvan sebe. To je vrhunski show koji pratim od prve sezone i u njemu vlada posebna energija. Sretna sam što sudjelujem u njemu. Kako se osjećate nakon odrađene prve emisije showa “Tvoje lice zvuči poznato”? Svi smo preživjeli prvu emisiju. Neprestano smo bodrili jedni druge. Sjajna je ekipa i ispred i iza kamera. A nastup, prvo pa Madonna. I neka ode Madonna! Teško mi je bilo gledati snimku emisije, tri sata stresa na kauču. Ali, samo neka je zabavno.  >>Ekipa radijske emisije Globotomija: Na dodjelu smo pozvali i Monicu Bellucci >>Naši su gosti Osječani koji putuju tramvajem​ 