Tresla sam se, još uvijek se tresem. Sad me tek strah, izjavila je klavijaturistica Belinda Bedeković za RTL Televiziju, otkrivši kako ju je netko fizički napao u centru Zagreba. Poznatu glazbenicu prije 11 godina proslavio je film Borat, a prije dva dana bila je u strahu za svoj život. Na svojoj koži osjetila je što to znači fizičko nasilje. - Zbunjena sam, jer kad vas netko ide fizički napasti, kad vas primi tu... mislila sam sad će me lupiti, osakatiti. Mislila sam ako me primi za prste neću moći više svirati... svašta vam prođe kroz glavu, ispričala je vidno potresena. Belinda Bedeković opisala je kako je izgledao fizički napad u Šenoinoj ulici. - To je bilo po danu, bilo je negdje oko 2 sata. Prišao mi je neki čovjek, kaže oprostite, imao je lagani smiješak, jeste li vi Belinda Bedeković, a ja onako naivno kažem da jesam. Imala sam košulje na gumbe i odjednom on mene primi za košulju i počne me vući, to su bile sekunde... kaže on meni prestani tako brzo svirati, tvoja svirka luđačka brza, ispričala je Belinda.   Tko zna kako bi se cijela priča završila da dvojica prolaznika nisu otjerala napadača. - Nisak očekivala da bi se meni moglo tako nešto dogoditi. Otkriva kako joj je prije nekoliko godina netko zaprijetio smrću, naime, dobila je neobično pismo na kućnu adresu. Prijetnje su bile ispisane slovima izrezanima iz novina, kao na filmu. Prijavila je to policiji, pitali su je da li na nekoga sumnja, no ona nije sumnjala na nikoga. Ni dan danas ne znam tko je to mogao biti.