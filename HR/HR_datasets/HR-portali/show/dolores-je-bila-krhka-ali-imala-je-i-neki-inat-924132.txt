“Prodala bih sve osim vremena”, kaže Dolores Lambaša na kraju filma “Naslovnica” autorice Silvane Menđušić koji je u četvrtak navečer premijerno prikazan na ZagrebDoxu. Puna dvorana zagrebačkog Cineplexxa nagradila ga je pljeskom i najbolje pokazala koliko je ta mlada glumica, tragično preminula u prometnoj nesreći lani u listopadu, bila zanimljiva javnosti. A upravo je u dokumentarcu i prikazano kako se Dolores nosila sa svjetlima reflektora koji su bili upereni u nju. Svjesna da je u medijima više zbog svojih ljubavnih veza sa starijim muškarcima nego zbog svog rada, Dolores je i na snimanju serije “Ruža vjetrova”, tijekom koje je Menđušić snimala dokumentarac, vodila unutrašnju borbu sa samom sobom. Savjetima joj je tada pomagao kolega Stojan Matavulj, koji je upravljao vozilom u kojem je Dolores izgubila život. – Ti si se sama dovela do toga da ljude zanima s kim piješ kavu, a ne koju predstavu radiš – govori u jednoj od scena Matavulj mlađoj kolegici. U “Naslovnici” je prikazano i da joj je dolazio u splitski stan te da ju je motivirao da svima dokaže da je sposobna glumica. Dolores je Matavulju ispričala i neugodnu situaciju koja joj se dogodila u Zagrebu. “Prvog srpnja prošetala sam Cvjetnim i ljudi su me pozdravljali, govorili mi “Gdje si lijepa glumice?”. Prvog rujna sjedila sam na Cvjetnom i pila kavu, a lik je došao do mog stola, pljunuo mi u kavu i rekao: “Ti si kurva!”. Što se u tom periodu promijenilo? Ništa, osim mog ljubavnog statusa!”, pričala je Dolores aludirajući na svoju turbulentnu vezu s Josipom Radeljakom Dikanom, koji je došao gledati film, ali se cijelo vrijeme krio od novinara i kamera. Film je gledala i Mirela Brekalo, Doloresina profesorica na fakultetu i kolegica iz “Ruže vjetrova”. – Film je pokazao koliko je Dolores bila krhka, ali je imala neki dalmatinski inat i nikada nije htjela ljudima priznati da su je povrijedili – kroz suze je kazala Brekalo. – Znam da joj se nije bilo lako nositi sa situacijom u kojoj se našla. Bila je drugačija i možda je zato ljudi nisu voljeli, a ovaj film je pokazao da bi se svi međusobno trebali malo više uvažavati – kazala je glumica. Autorica Silvana Menđušić prije premijere osjećala je tremu. – Prepala sam se kad sam vidjela da su u dvoranu došli ljudi do čijeg mi je mišljena stalo – rekla je, a na pitanje kako se nosila s kritikama da je na neki način iskoristila situaciju i film koji je u prvotnoj verziji trebao biti dokumentarac o tri javne osobe koje medijske stupce pune zbog svog privatnog života, a ne poslovnih uspjeha, okrenula u dokumentarac o pokojnoj Dolores, Menđušić kaže: – Ne smatram da sam iskoristila situaciju. Sama sam sebi morala odgovoriti na neka pitanja prije nego što sam pripremila film.