Neke filmske franšize jednostavno ne znaju umrijeti niti znaju održati svoja obećanja. Jedna od takvih je franšiza 'Resident Evil', koja će se (barem) još jednom pojaviti na velikim ekranima, iako je to suprotno od onoga što su nam obećavali.   U pitanje je reboot franšize, no detalji o redatelju, zvijezdama te o tome kako i zašto se sve to radi nisu otkriveni. Martin Moszkowicz, glavni i odgovorni u Constantin Filmu (produkcijska tvrtka iza serijala), potvrdio je u Cannesu da se reboot serijala producira. Ovogodišnji nastavak franšize, 'Resident Evil: Konačno poglavlje', zaradilo je podosta kvalitetnih 312 milijuna diljem svijeta (od čega čak 160 milijuna u Kini), na smiješno malenom proračunu od samo 40 milijuna. Doduše, mora se priznati da je za glavninu uspjeha odgovoran Sony, koji je preuzeo distribuciju po toj golemoj azijskoj zemlji. Da podsjetimo, serijal je zasnovan na Capcomovoj video igri i otkako je startao 2002. godine je snimljeno šest filmova. Svih šest imali su Millu Jovovich u glavnoj ulozi, a scenarist svih, kao i redatelj četiri dijela je njen suprug, Paul W.S. Anderson. Franšiza 'Resident Evil' do sada je zaradila 1,2 milijarde dolara, pa nam u stvari i nije čudno što Constantin Film odbija pustiti franšizu da umre. Tema: FILM