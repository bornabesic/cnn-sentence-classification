Kako se produkcija na trećem dijelu sage o neuništivom Kanađaninu već podosta zahuktala, tako su obožavatelji diljem svijeta sve češće i češće postavljali pitanje - 'Kako se zove treći nastavak?'. Do sada nismo imali odgovor, no uz noćašnju objavu prvog postera za film, dobili smo i naslov. Kako se može vidjeti iz postera, film ima jednostavno ime - 'Logan'. Oni koji prate taj serijal filmova od samog početka, znaju da je Wolverineu (pravim imenom James Howlett) to nadimak te da takvo ime filma potvrđuje sumnje koje već neko vrijeme kolaju. Naime, kako se također vidi na plakatu, Wolverineova ruka izgleda značajno starije nego što je do sada izgledala, a očigledne su i rane, koje on ne bi trebao imati. Uz to, Ime Logan je ime koje Wolverine uzme jednom kad odluči napustiti karijeru superjunaka. A uzevši u obzir da u ruci drži dječji dlan, posve je izgledno da ćemo stvarno dobiti ekranizaciju izvrsnog serijala pisca Marka Millara, 'Old Man Logan'. Kako je otkriveno, jedan od glavnih negativaca u filmu trebao bi biti šef tvrtke Essex, Nathaniel Essex, drugim imenom Mister Sinister, što je odmak od stripa u kojem su glavni negativci Hulk i Red Skull, te Mysterio. Jedan od razloga za ovu promjenu mogao bi biti i taj što prava na potonje likove drži Disney dok prava na Wolverinea ima 20th Century Fox. Osim toga, posve je izgledno da bi dječja ruka koju vidimo na plakatu mogla pripadati mutantici X-23, što je još jedno odstupanje od radnje stripa 'Old Man Logan'. No sve do izlaska sinopsisa filma, ovo su sve nagađanja. Prema pričanjima, Richard E. Grant, koji će glumiti u trećem filmu, bi trebao preuzeti ulogu tog pomahnitalog znanstvenika, no trenutačno nema potvrde za takve informacije. Kako smo već prije napisali, Jackmanu bi se u filmu trebali pridružiti i Boyd Holbrook u ulozi nekog mišićavog čudovišta te Stephen Merchant u još neotkrivenoj ulozi. Osim njih, u serijalu se pojavljuje i Patrick Stewart, vjerojatno po zadnji put. Wolverinea ste ove godine mogli vidjeti u najnovijem izdanju 'X-Mena', 'X-Men: Apocalypse'., a kako je vidljivo prema plakatu, 'Logan' nam u kina dolazi 3. ožujka 2017. godine. Hoće li se držati tog datuma, saznat ćemo u dogledno vrijeme, a sve nove informacije o filmu moći ćete pročitati na našoj stranici FILM. Tema: FILM 