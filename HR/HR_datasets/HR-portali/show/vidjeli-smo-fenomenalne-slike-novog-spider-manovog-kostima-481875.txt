Kada pogledamo na što je ličila kinematografska povijest našeg prijateljskog susjeda Spider-Mana, poprilično je sigurno da ćemo se snužditi. Naime, izuzevši grozne ekranizacije Fantastic Foura ili Fantoma (je li to neki problem sa slovom F?), Spider-Man je imao jedno od čudnijih putovanja kroz svijet filma. Nakon prosječnog prvog filma, Spidey se vratio u jednom od boljih superjunačkih filmova uopće, 'Spider-Man 2'. No situacija se na žalost jako pokvarila trećim filmom iz franšize s Tobyjem Maguireom u ulozi naslovnog junka. Ali samo nekoliko godina poslije, dobili smo reboot a tako i novog paučastog heroja. Ali, filmovi s Andrewom Garfieldom u glavnoj ulozi nam nisu vratili vjeru u glavnog lika, posebice ne njegovo posljednje izdanje. No sudeći prema slikama sa snimanja nove verzije Spider-Mana, 'Spider-Man: Homecoming'. rekli bismo da nam se dobro piše. Novi je Pauk (glumi Tom Holland) imao svoje prvo pojavljivanje u ovogodišnjem hitu 'Kapetan Amerika: Građanski rat', i moramo priznati da na tu ulogu nismo imali niti jedan prigovor. Čak bismo rekli da nam je više smisla imala ta verzija, u kojoj superbogati Iron Man napravi Spider-Manovo odijelo, a ne siromašni klinac iz Queensa. A kako možete vidjeti na slikama, izgleda kao da se Peter bavi svojim uobičajenim aktivnostima sa smucanjem po cijevima i krovovima. Možda sakriva svoje odijelo, možda se bori protiv Lizardmana (nadajmo se da mu to ipak nije protivnik), no za sad jednostavno ne znamo. Čim se novi podaci pojave, moći ćete ih pročitati u našoj rubrici FILM. 'Spider-Man: Homecoming' bi se u kinima trebao pojaviti početkom srpnja 2017. godine, no jasno, moguće su odgode tog datuma. Tema: FILM 