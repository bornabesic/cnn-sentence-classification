U prvoj ovotjednoj epizodi RTL-ovog realityja 'Život na vagi' voditeljica showa Marijana Batinić kandidatima je priopćila da od danas timovi više ne postoje te da svatko igra za sebe. - Ne odlazi samo jedan, već od četvero najgorih čak troje ide kući - rekla je Marijana. Svi su ostali u šoku, a onda je došlo vrijeme da Krolo prvi stane na vagu i razveseli sebe, ali i trenere, jer je sa 112,6 pao na 104,2 kilograma. RTL   I Leonardo je imao odličan rezultat - sa 123,4 pao je na 114,8 kila te tako skinuo 7 posto tjelesne mase. Svojedobno je izjavio kako mu je cilj tijekom showa pasti na 115 kilograma, a uspio je doći i ispod te kilaže. Svi su mu zapljeskali, a Zirdum je rekao da silno želi ući u finale i da će se boriti kao lav. Katarina je sa 112,1 pala na 108,5 kila - od početka natjecanja izgubila je čak 28,5 kilograma. Vedran je sa 128,7 pao na 124,9, a Damir sa 153,9 na 151,1 kilogram. Darjan je sa 104,7 kilograma došao na 101,3 te izgubio 3,2 posto tjelesne mase. Neven je sa 209,2 pao na čak 203,1 kilu i izgubio 6,1 posto tjelesne mase. Hana je imala 120, a sad je na 117,2 kilograma, čime trener Mario nije bio zadovoljan. - Hana ovo nije shvatila ozbiljno, trebala je skinuti pet kilograma - komentirao je. Ana je s 94,3 došla na 92 kilograma, dok je Vlatka sa 100,8 pala na 100,1 kilu. - Barem sam nešto skinula - razočarana je bila Vlatka. Gabi je sa 158,9 pala na 157,0 kila i skinula 1,9 posto tjelesne mase i tako bila predzadnja ispod žute linije, no budući da ima imunitet, Marijana joj je rekla da tu ne pripada. - Danas show napušta troje ljudi, ali još ne znate na koji način. Vrijeme je da upoznate crvenu liniju. Vlatka, ti nas napuštaš - rekla je Marijana. Vlatka je prva otišla kući. - Nisam uopće ljuta. Skinula sam koliko sam skinula. Nije mi žao. Sretna sam što idem doma, a navijam za Katarinu - kazala je Vlatka, koja je u showu izgubila 14,3 kilograma. - Ispod žute linije ostali su Ana, Hana i Damir. Timovi više ne postoje. Kada ćete pisati ime, nemojte zaboraviti tko vam je najveća konkurencija, a tko vam je najveća potpora - izbor je na vama - rekla je Marijana kandidatima prije glasovanja. Hana je nominirala Anu jer je, objasnila je, praktički mršava i ima malo za izgubiti. Neven je također nominirao Anu, dok je Damir izabrao Hanu. - Rekla je da joj nedostaje obitelj i da želi ići doma - izjavio je Damir. Katarina se također odlučila za Hanu. Ana je napisala Damira, kao i Leonardo. RTL   - Zakon prirode je odlučio, jer vidi se tko radi, a tko ne. Damir je izišao van i dobio u pet dana četiri i nešto kile. To je kod mene odlučilo - objasnio je Zirdum. Darjan je također nominirao Damira, baš kao i Gabi pa je show drugi put napustio Damir, koji je u show ušao sa 173,9, a skinuo je 22,8 kilograma. - Nisu me iznenadili, očekivao sam to. Što reći ljudima koji su te vratili u život. Izvrsno je bilo ovo iskustvo i ne možeš reći ništa drugo osim hvala - rekao je za kraj Damir. Krolo je glasao da ispadne Hana, kao i Vedran, obrazloživši da su ostali pokazali više ozbiljnosti. Hana je kao druga izglasana također morala napustiti show. RTL   - Trebamo samo širiti ljubav i toleranciju te biti razumni i shvatiti da sto ljudi znači sto ćudi - izjavila je Hana i dodala kako su mnogi mislili da neće preživjeti nijedan ciklus, a ona ih je preživjela čak osam. U show je ušla sa 138,3 kg, a ukupno je izgubila 21,1 kilu, odnosno 15,3 posto tjelesne mase. - Naučila sam da mogu živjeti bez nezdrave hrane i postala sam malo ovisna o treninzima - otkrila je Hana prije odlaska kući. Iduće jutro za kandidate je počela nova era treninga. Mario je uzeo muške kandidate, a Sanja ženske, a nakon što su odradili treninge, Leo i Darjan posjeli su Nevena i pokušali ga 'kupiti' u svoj savez. RTL   - Želimo tebe kao petog člana. Igre su počele - rekao mu je Leo, a Neven je dodao da mu daju malo vremena da razmisli hoće li se pridružiti njihovu savezu. Nakon odmora, kandidati su došli u studio showa 'Tri, dva, jedan - kuhaj!', gdje im je Marijana objasnila da se bore za imunitet. - Pred vama je šest hladnjaka, a jedan u svojemu zamrzivaču krije imunitet. Ako igrate svi, dvoje će vas 'izvisiti'. Trebate juriti kako biste što prije uhvatili željeni hladnjak. Neka se javi tko igra - objasnila je Batinić. Nitko nije želio igrati, ali onda je Krolo ipak odlučio probati, a priključio mu se i Vedran. - Vidiš, to ti je čovjek koji je rekao da nikada neće igrati nikakvu igru - šapnuo je Darjan Gabi nakon što je Vedran ipak promijenio mišljenje. RTL RTL   Dečki su prvo morali pojesti sve što je bilo u hladnjaku, a tek onda otvoriti zamrzivač. Krolu je u frižideru dočekalo pola bureka, a Vedrana sendvič. Iako su obojica jedva sve pojeli, kada su otvorili zamrzivač, Krolo je pronašao imunitet. RTL   Poslije su se kandidati zaputili na ragbi igralište Mladosti, gdje su odmjerili snage sa ženskom ekipom te na kraju i pobijedili.