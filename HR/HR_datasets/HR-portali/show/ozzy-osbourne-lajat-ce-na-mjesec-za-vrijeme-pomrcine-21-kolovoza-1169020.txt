Nekadašnji pjevač heavy metal grupe Black Sabbath, Ozzy Osbourne, na koncertu 21. kolovoza u Illinoisu otpjevat će pjesmu "Bark at the Moon" ("Lajanje na Mjesec") u trenutku kada započne njegova pomrčina, izvijestili su organizatori. Ekscentrični glazbenik na pozornicu će se popeti točno u 01.20 sati po mjesnom vremenu u trenutku početka potpune pomrčine Mjeseca koja će trajati dvije minuta i 29 sekunda, iako pjesma iz 1983. traje četiri minute i 16 sekunda. Organizatori festivala, koji će se održati u vinogradu blizu grada De Sota, od St. Louisa udaljenog 140 km, obožavateljima će ponuditi posebne naočale kako bi mogli promatrati prirodni fenomen, istodobno uživajući u glazbenoj podlozi. Nadaju se da će ih vrijeme poslužiti te da će vidljivost biti dovoljno dobra. Pomrčina će 21. kolovoza biti vidljiva bar djelomično u 50 američkih država, uključujući i Havaje, prvi put nakon 1918., izvijestila je Nasa. Mnogi obožavatelji Osbournea nazivaju ocem heavy metala, a karijera mu traje već četiri desetljeća. Od 2002. do 2005. prikazivao se reality show "The Osbournes" koji je pratio život njegove obitelji. Nadimak mu je Princ tame. Godine 1982., kada je pjevač navodno bio na vrhuncu 'kljukanja' kojekakvim drogama, usred koncerta je pred publikom odgrizao glavu šišmišu koji je doletio na pozornicu. 