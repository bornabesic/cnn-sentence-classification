Slavni glumac Morgan Freeman boravio je prošli tjedan u Bosni i Hercegovini, a jučer navečer je u Centralnom dnevniku Senada Hadžifejzovića na FACE TV-u objavljen intervju u kojem je govorio o dokumentarcu koji snima o našoj zemlji, piše Vecernji.ba. "Zadovoljstvo mi je da budem ovdje. Vi ste jako poseban narod jer ste proživjeli strašne događaje i nekako s tim dobro živite i držite se zajedno. Mi u našim emisijama upravo govorimo o takvom ljudskom srcu. Proživjeli ste ovakav horor, ali umjesto da mrzite ljude koji su vam to uradili, vi opraštate. Znamo iz povjesti da je oprost jako moćno oružje", kazao je za FACE TV slavni glumac Morgan Freeman. Na pitanje je li stekao predstavu o tome tko su Bosanci i Hercegovci, Freeman je kazao da zna tko smo bili. "Ne znam. Znam tko ste bili, Jugosloveni. Republike su sve bile zajedno i znam da se to raspalo. Ali vi ste još dio tog konglomerata. Niste vi samo Bošnjaci, tu su i Hrvati, Srbi, Slovenci, svi još žive tu u Bosni", kazao je Freeman. Dodao je da svi državljani BiH moraju imati zajednički identitet kako bi živjeli sigurno i u miru. "Da biste živjeli zajedno i normalno, morate svi biti Bosanci", kazao je glumac. Na pitanje kuda ide ovaj svijet glumac je rekao da ne zna. "Da znam rekao bih vam kuda ide ovaj svijet... Mislim da ćemo se itekako morati potruditi, to će biti duhovno pročišćenje, da shvatimo da ne možemo živjeti više u neskladu. Previše je oružja za masovno uništenje. Jedna osoba može izbrisati cijeli grad. Moramo shvatiti da tako nećemo preživjeti", dodao je. Iako izgleda kao šezdesetogodišnjak Morgan Freeman je jučer napunio 80. godina. Kaže da je za to zaslužna činjenica što se itekako trudi da uživa u životu. "Nastojim da imam posla. Kod kuće redovito vježbam i igram golf redovito. Uglavnom uživam u životu. Radim pa se zabavljam, zabavljam se, pa radim. To sve ovisi od osobe do osobe, kako odlučite da živite. Sami trebate izabrati što vas čini sretnim i ići za tim. Mnogi su nesretni zbog situacija koje ne mogu kontrolirati, ali ja mislim da svatko treba prihvatiti situaciju koja je stresna takvom kako jeste i odlučiti da se zbog nje ne nervirate", kaže oskarovac.  Na tvrdnju da su ljudi na ovim prostorima razočarani i gube nadu, a da je Freeman upravo primjer čovjeka koji je uvijek imao nadu, Freeman je rekao da nikada nije prekasno i da se uvijek morate nadati jer bez nade nemate ništa. "Morate se uvijek nadati da će sutra stvari biti bolje, da će se nešto bolje dogoditi sutra, ili danas, malo kasnije. Ako odustanete, onda možete samo leći i umrijeti", poručio je glumac, prenosi Faktor. Upitan je li svjestan da je više od umjetnika i glumca, Freeman skromno kaže kako je on glumac koji putuje i ništa više od toga.