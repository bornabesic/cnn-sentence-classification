Otkako su, zahvaljujući RTL-u, Andrija i Anđelka ušli u naš televizijski eter, postali su pravi hit i publika ih je toliko zavoljela da su od RTL-a tražili da se umjesto u kasnom večernjem terminu serija o ovom paru prikazuje ranije. RTL je molbe uslišao i “Andriju i Anđelku” od prekjučer gledamo od 20 sati. Nije tipična domaćica S obzirom na veliko zanimanje gledatelja, Andriju i Anđelku više ne treba posebno predstavljati, ali ćemo vam zato otkriti tko su Andrija Milošević i Anđelka Prpić, glumci kojima je interpretacija njihovih imenjaka donijela veliku popularnost u regiji. – Imamo ista imena kao naši likovi u seriji i to najviše zbunjuje ljude pa misle da smo i privatno takvi. Doduše, ja i počinjem sličiti Anđelki jer, čim dođem na set, postajem trapava i zapinjem za sve, što mi inače nije nalik. Nemamo sličnosti s našim likovima, osim u tom univerzalnom problemu koji muškarac i žena imaju u zajedničkom životu – objašnjava nam Anđelka Prpić sličnosti sa svojim likom. Za razliku od Anđelke koja je godinama u “divljem braku “ s Andrijom, 31-godišnja glumica rodom iz Požarevca sretno je udana za menadžera jednog beogradskog restorana Darija Prpića s kojim ima troipolgodišnjeg sina Jakšu. Obitelj Prpić ljetni odmor tradicionalno provodi na našoj obali, točnije u Senju gdje živi obitelj Anđelkina supruga, a obavezna stanica im je tada i Zagreb u kojem živi Darijev brat. – Vjerni smo hrvatskoj obali godinama jer nam je to prilika da se družimo s rodbinom i prijateljima koji tamo žive, ali ništa manje nije bitno ni divno i najčišće more – izjavila je glumica za srpski Story. Priznaje kako nije tipična domaćica koja svaki dan kuha ručak za obitelj, a mjesto u kuhinji rado prepušta suprugu Dariju. – Dario pravi fenomenalne salate, kao i sve vrste tjestenine. Odlično priprema meso ili, recimo, lososa. Generalno se dobro snalazi u kuhinji – hvali Anđelka supruga. Kaže kako je njihov sin fizički preslika supruga Darija te kako im je velika želja da uskoro prošire svoju obitelj. – Često mi ljudi kažu da bi bilo lijepo da naše drugo dijete bude djevojčica koja bi sličila na mene, ali ja se ne bih bunila i da imam kćer koja sliči na Darija – rekla je glumica nedavno. Postati tata jedne djevojčice velika je želja i glumcu Andriji Miloševiću. Velika obitelj – Volio bih imati kćer jer one vole očeve. Sinovi kad-tad dođu u sukob s očevima, to je staro plemensko pravilo zapisano duboko u genima. Zato bih volio imati kćer. Sebičan sam, što ću – priznao je crnogorski glumac u intervjuu za Hello. Nada se kako će mu se san o velikoj obitelji ostvariti uskoro i najavio je da će svoju dugogodišnju djevojku Aleksandru Tomić uskoro odvesti pred oltar. Planira veliko vjenčanje na plaži sa 1500 uzvanika. U jednom intervjuu otkrio je kako je blagoslovljen jer mu se životna partnerica bavi istim poslom kao i on. – Sandra i ja smo iz iste branše i to mi puno znači. S njom mogu razgovarati o poslovnim stvarima, ali najbitnije je da s njom mogu razgovarati o svemu – kaže. >> Za umrijeti od smijeha! Video s kratkim tečajem slovenskog >> Andrija uči muškarce da i mačo tipovi peru suđe 