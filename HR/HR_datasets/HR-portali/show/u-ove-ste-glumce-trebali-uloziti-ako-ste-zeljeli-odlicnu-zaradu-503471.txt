Svake godine vrlo jednostavno se može napraviti popis glumaca koji donose značajno više od novca koji su u njih uloženi. Posve neiznenađujuće, isti glumci koji su prošle godine dominirali takvim popisom nalaze se i ove godine na njemu. Isplativost je računana tako da su se gledala tri filma u kojima je zvijezda glumila u prvoj polovici 2016. godine. U obzir nisu uzimani animirani filmovi niti oni koji su imali malenu distribuciju ili u kojima glumac nije imao značajnu ulogu. Nakon što je od zarade filmova uklonjen produkcijski proračun napravljen je prosjek zarade i isplate za glumca te su tako dobiveni ovi brojevi. Na petom mjestu nalazi se neponovljivi Vin Diesel čiji su 'Brzi i žestoki 7' u protekloj fiskalnoj godini 'digli' jednu i pol milijardu američkih dolara pa je glumac bez problema završio na ovakvoj listi, premda je njegov 'Posljednji lovac na vještice' malo podbacio. Naredne godine vraća se u igru i sa 'XXX 3', kao i s osmim nastavkom 'Žestokih', koji su nedavno dobili prvi foršpan. Diesel je u prošloj godini donio 32 dolara za svaki dolar koji je njemu plaćen. Zaboravit ćemo 'Jupiter u usponu', ali ćemo se sjetiti 'Zločestih mama', koje su prošle podosta dobro na blagajnama. A u Kunis je pri tom uloženo relativno malo, pa je glumica uspjela donijeti 49,5 dolara za svaki jedan dolar koji je završio u njenim rukama. Mislili ste da bi ovakva lista mogla postojati bez Scarlett? Varali ste se. Neponovljiva Scarlett je sa svojom glumom uspjela donijeti 88,6 američkih dolara po uloženom dolaru što ju čini impresivno isplativom glumicom. Njena uključenost u Marvelovu franšizu kao i gluma u filmu 'Lucy' bez problema su ju stavili na treće mjesto ove liste, a sudeći prema viđenom, i naredne godine bit će na ovakvom popisu s filmom 'Ghost in the Shell'. I naredne godine Chris Pratt imat će priliku završiti na drugom mjestu ovakvog popisa (izlazi 'Čuvari galaksije 2', nesumnjivi hit), no sumnjamo da će se to dogoditi. Naime, glumac je trenutačno relativno nisko plaćen, pa je stoga svaki film u kojem se pojavljuje automatski u plusu (iako možda nije na prvi pogled). No kako mu se diže slava, tako će rasti i plaća, pa će Prattovih 125,4 dolara po uloženom dolaru ostati daleko iza njega. Kao i prošle godine, tako je i ove Kapetan Amerika šampion. Chris Evans, nakon što je odglumio u ovogodišnjem megahitu 'Kapetan Amerika: Građanski rat' nije morao nastupiti ni u čemu drugom, da bi zadržao prvo mjesto. A kako nije morao, tako niti nije nastupio u nikojem drugom filmu. Malo glumaca može odglumiti u jednom filmu i time donijeti 135,8 dolara za svaki dolar koji je isplaćen kao njegova plaća. Za nekoliko dana vidjet će se i koji su glumci samo otprilike isplativi i ne bi nas nimalo iznenadilo da je na tom popisu, kao i prošle godine, u vodstvu Johnny Depp. Tema: FILM 