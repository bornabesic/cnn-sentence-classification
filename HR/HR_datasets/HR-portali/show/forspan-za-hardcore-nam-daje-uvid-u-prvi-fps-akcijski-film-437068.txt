 Prije glavnog programa filmskog festivala u Torontu je pušten foršpan za prvi FPS POV akcijski film. Za one koji ne znaju, FPS je kratica za vrstu računalnih igara - first person shooter - u kojima sve promatrate kroz oči glavnog lika, tj. kroz POV perspektivu. Predanost cijeloj ideji FPS filma se vidi i u sinopsisu, kojeg ovdje prenosimo. 'Ne sjećaš se ničega. Uglavnom zbog toga što te tvoja žena vratila iz smrti. Rekla ti je da se zoveš Henry i čestitala, sad si kiborg. 5 minuta kasnije, ona je oteta, a ti bi ju trebao spasiti. Tko ju je oteo? Akan, psihotični megalomanijak s telekinetičkim moćima i pravom vojskom plaćenika. Osim toga, nalaziš se u Rusiji, i to u Moskvi, koja ti je nepoznata, i baš svi te žele ubiti. Osim Jimmyja, Britanca koji je možda na tvojoj strani. Neka ti je sa srećom, Henry. Trebat će ti.' Ovo nije prvi put da se POV koristi u filmu (Doom, Predator), no nikad prije nije cijeli film bio snimljen isključivo iz te perspektive. Scenarist i redatelj Ilya Naishuller, zajedno s poznatim redateljem i producentom, Timurom Bekmabetovim (Noćna straža, Wanted), je zato upravo takav film i snimio. Oni kojima je to ime poznato se vjerojatno sjećaju Naishullerovog kratkog filma ‘Bad Motherfucker’, koji je osvojio dovoljno nagrada i priznanja da omogući Naishulleru skupljanje sredstava za snimanje pravog cjelovečernjeg filma. 