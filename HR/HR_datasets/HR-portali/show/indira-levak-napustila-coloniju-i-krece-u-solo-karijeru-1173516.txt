Grupa Colonia više ne postoji u originalnoj postavi! Nakon što je popularne vinkovačke dancere prije tri godine napustio Tomislav Jelić-Kameny, isto je danas napravila i pjevačica Indira Levak. Indira je odlazak iz Colonie objavila na svojoj novoj službenoj Facebook stranici Indira Icolonia Forza: - Dragi moji, već dugo razmišljam o solo karijeri, vrijeme je da okrenem smjer prema novim koordinatama koje sam sama odredila i realiziram neostvarene želje i snove. Colonia je divan period moje pjevačke karijere, moje povijesti, tisuće koncerata i hitova kojima sam dala svoj neizbrisiv pečat, a koje su dio mene kao umjetnice, zauvijek. Sada ću kao INDIRA, zajedno s timom divnih kreativaca moju prepoznatljivu energiju usmjeriti na svježe ideje i želje moje vjerne publike, kojoj sam zahvalna na podršci i ljubavi. Ništa se ne mijenja kada su u pitanju naša druženja i pjevanje uglas, život je sada, plešimo i dalje zajedno na mom putu pozitive i radosti! Od sada sve informacije o koncertima pratite na novoj facebook stranici Indira Icolonia Forza. Ljubi vas vaša Indira - sstoji u prvoj objavi na njenoj novoj stranici. Hoće li autor i kreativni vođa Colonije Boris Đurđević sada pronaći novu pjevačicu, ili će Colonia prestati postojati, ostaje za vidjeti.