Nadam se da će se fanovi složiti sa mnom kako je ova pjesma dostojna nasljednica hitova ‘Pretjerujem’ i ‘Meni se s tobom’, rekao je Ivan Zak (38). Pjevač je glazbu i stihove nove ljetne ljubavne pjesme nabio strastvenim emocijama jer pjeva o ljubavnom trokutu. Spot je snimao na Adi Bojani te ulcinjskoj plaži, gdje je bosonog trčao po pijesku za brinetom koja mu je glumila djevojku. - Sretan sam što je ova pjesma nastala u mom novom studiju čijem sam se uređenju posvetio proteklih mjeseci. Prošlog sam ljeta pjesme radio u studiju, koji sam privremeno preselio na jahtu u kojoj sam se odmarao - rekao je Ivan. Voli prirodu: Crnogorsko ušće rijeke Bojane u Jadransko more Ivanu se toliko svidjelo da ondje već planira odmor Jaskanski šarmer s novom će pjesmom nastupiti na CMC festivalu, nakon čega će, uvjeren je, na njegovim gažama obožavatelji uglas s njim pjevati nove stihove. - Bez problema sam se uživio u ulogu zaljubljenog muškarca. Ekipa je pohvalila i mene i moju partnericu da izgledamo kao pravi zaljubljeni par - našalio se Zak. Ivan je u spotu doveo svoju djevojku na odmor u vikendicu, dok je njezina stara ljubav na istome mjestu, nekoliko kuća dalje. - Prirodne ljepote u Crnoj Gori toliko su me očarale da već planiram vratiti se onamo i uživati - zaključio je kantautor.