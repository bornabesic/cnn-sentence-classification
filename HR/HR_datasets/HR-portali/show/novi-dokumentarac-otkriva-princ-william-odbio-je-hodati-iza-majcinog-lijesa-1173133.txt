Ove godine, 30. kolovoza, obilježava se dvadeset godina od tragične smrti princeze Diane, a dokumentarac "Diana: 7 Days That Shook The Windsors" otkriva što se događalo u kraljevskoj obitelji tijekom sedam dana dok su pripremali princezin pogreb. Tenzije su bile velike i trebalo je donijeti važne odluke poput one hoće li Dianini sinovi princ William i princ Harry hodati iza majčina lijesa jer je William to od početka odbijao. Dokumentarac otkriva kako su Dianin batler Paul Burrell i njezin vozač Colin Tebbutt bili prvi koji su vidjeli njezino tijelo u improviziranoj mrtvačnici u Parizu, gdje je princeza poginula u prometnoj nesreći. Colin je u dokumentarcu ispričao da je Diana ležala mrtva na krevetu u jednoj sobi, a sa susjednih zgrada obožavatelji i fotografi su pokušavali fotografirati sobu u kojoj je bila Diana. – Kad sam vidio što se događa, odmah sam tražio da mi daju nekoliko pokrivača kojima sam prekrio prozore i onemogućio da je itko vidi. Debeli pokrivači na prozorima samo su pojačali vrućinu u sobi i zato smo upalili nekoliko ventilatora i u jednom trenutku njena kosa se pomakla, a ja sam pomislio da je živa – ispričao je Colin.  Kada je Diana poginula, njeni sinovi su bili na praznicima u Škotskoj i vijest da je princeza preminula stigla je tijekom noći, ali kraljica Elizabeta odlučila je pričekati jutro te tada reći dječacima da im je mama umrla. Kako bi ih poštedjela  dodatnih trauma, kraljica je iz svih prostorija izbacila televizore da ne gledaju vijesti o maminoj smrti. Kada je Charles išao u Pariz po Dianino tijelo, tada 12-godišnji princ Harry molio ga je da ga poveze sa sobom, ali Charles je odlučio da je bolje da ostane u Londonu. Policija, članovi kraljevske obitelji, tadašnji premijer Tony Blair i Dianin brat Earl Spencer u tjednu prije Dianina sprovoda vodili su razgovore i dogovarali sve detalje. U dokumentarcu se ističe kako je Earl inzistirao da on bude jedini koji će koračati iza Dianina lijesa. Ostali su smatrali da uz njega moraju biti William i Harry. Stariji princ William, kojem je tada bilo 15 godina, htio je  žalovati u samoći, odbijao je ići na sprovod. U želji da nagovore Williama da se predomisli, tim za organizaciju sprovoda telefonski se čuo i u tom razgovoru najglasniji je bio princ Phillip koji je sve ušutkao rekavši kako su dječaci izgubili mamu i neka se to poštuje.