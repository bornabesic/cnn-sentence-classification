Nakon šest tjedana prva sezona RTL-ova showa “Život na vagi” došla je do kraja i iznjedrila prvog pobjednika showa - Splićanina Ivana Krolu, koji je skinuo najviše tjelesne mase i postao bogatiji za 150 tisuća kuna. - Iskreno, pobjedu sam očekivao od samog ulaska u kuću, ali na što ću potrošiti nagradu, još ne znam, iako razmišljam o tome da otvorim fitness centar ili nešto slično - otkrio je presretni Krolo koji danas izgledom podsjeća na manekene s modnih pisti. - Pobjedu sam proslavio s ostatkom ekipe – kratko je dodao. Osim njega, jednake šanse za pobjedu u finalu emisije imali su i Leonardo Zirdum te Darjan Zajačko, a jedino mjerilo koje pobjedniku osigurava 150 tisuća kuna jest postotak izgubljene tjelesne mase. Zatvori Slika 1/7 Objavljeno: 08.05.2017. Duje Klaric / HANZA MEDIA Objavljeno: 08.05.2017. Duje Klaric / HANZA MEDIA Objavljeno: 08.05.2017. Duje Klaric / HANZA MEDIA Objavljeno: 08.05.2017. Duje Klaric / HANZA MEDIA Objavljeno: 08.05.2017. Duje Klaric / HANZA MEDIA Objavljeno: 08.05.2017. Duje Klaric / HANZA MEDIA Objavljeno: 08.05.2017. Duje Klaric / HANZA MEDIA Zirdum je ušao u show sa 141,9 kilogram, a sada ima 98,4 kile, što znači da je skinuo 43,5 kilograma, odnosno izgubio je 30,6% tjelesne mase. Zajačko je pak došao sa 125,4 kilograma, a do danas je skinuo 40 kila, pa tako sada ima 84,5, što znači da je skinuo 32,1% tjelesne mase. Njegov je preobražaj iznenadio sve u publici jer se najviše fizički promijenio. - Možda bi netko očekivao da se nakon tri mjeseca patnje i reduciranih obroka poput barakuda bacimo na hranu i pojedemo nešto konkretno, ali ja to nisam napravio. Malo se popilo, malo se pojelo... - otkriva pobjednik Krolo, koji je inače teniski trener. - Ključ je u umjerenosti – zaključuje te dodaje da se nada kako nikome neće pasti na pamet nakon toliko muke i odricanja opet se vratiti na početno stanje. Krolo je 31-godišnji Splićanin koji se cijeli život bavio sportom, čak je bio i reprezentativac Hrvatske u ragbiju. Prijavio se u “Život na vagi” odlučan da se vrati u primjerenu kilažu i u vrhunsku formu. Vaga je na početku pokazivala 128,9 kilograma, a na kraju 83,9 kilograma. Napustio je emisiju 45 kilograma lakši nego što je u nju ušao, a ukupan gubitak od 34,9 posto tjelesne mase, najveći od svih u emisiji, donio mu je 150 tisuća kuna, ali i veliko zadovoljstvo i samopouzdanje.   Svi su ostali zatečeni kada su ugledali “manekena” u plavom odijelu pitajući se je li to doista ona ista osoba. - Bio sam siguran u svoju pobjedu i znao sam što mi je cilj. Htio sam smršavjeti i popraviti zdravlje, a kako sam se bližio finalu, tako sam, naravno, htio i pobjedu. Bio sam jako motiviran – rekao je Krolo. Treneri Mario Mlinarić i Sanja Žuljević kazali su da su više nego zadovoljni rezultatima koje su njihovi kandidati ostvarili, a i dalje će ostati u kontaktu ne bi li im pomogli da nastave istim tempom. - Mario je bio jako sretan i ponosan, rekao je da je vjerovao u mene od samog početka – pohvalio se Krolo. Kaže da mu se problem s viškom kilograma pojavio u posljednjih 7-8 godina, iako je uvijek bio fizički aktivan. No priznaje da se jako nezdravo hranio, pa su se kilogrami nagomilali. Kaže da je stalno govorio da bi se najradije prijavio u neki “kamp za debele”, pa kada je vidio reklamu za “Život na vagi”, nije ni malo dvojio, nego se odmah prijavio. - Imao sam svoj cilj i znam da sam u taj show došao prvenstveno pomoći sam sebi. Nije mi ništa bilo teško osim naviknuti se na prehranu – rekao je Krolo te priznao da mu je hrana u početku bila neslana i nezačinjena, ali se već nakon dva tjedna i na to naviknuo. No, dok Krolo tvrdi da je došao pomoći sam sebi, ostali kandidati su komentirali da su se razvile obostrane simpatije između njega i Katarine Rožanković. - Kata i ja smo samo prijatelji, jako smo se zbližili i ona je super cura, ali nema tu nikakvih ljubavnih osjećaja mada su nas svi stalno zezali na račun toga – povjerio se Krolo. Katarina je postala “tajni finalist” emisije zato što se, nakon što je izašla iz showa, najviše trudila i pokazala najbolje rezultate na vagi. Izgubila je u finalu za samo 0,1 posto manje tjelesne mase od Krole, no to joj nije zasmetalo. - Krolo je bio moj favorit od početka. Nije mi žao što sam izgubila s minimalnom razlikom od njega koji se bavi sportom i koji je u tom svijetu godinama – rekla je.