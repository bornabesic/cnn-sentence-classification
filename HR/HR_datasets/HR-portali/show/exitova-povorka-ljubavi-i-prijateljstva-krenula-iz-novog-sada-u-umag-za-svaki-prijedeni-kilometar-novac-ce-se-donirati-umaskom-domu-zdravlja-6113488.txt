Uoči Sea Star festivala koji EXIT Tim ovog svibnja po prvi put pokreće u Umagu, danas je ispred Gradske kuće u Novom Sadu krenula velika biciklistička povorka prijateljstva i ljubavi. Vožnja je humanitarnog karaktera, a akciju je inicirala EXIT fondacija u cilju promoviranja regionalne suradnje i dobrosusjedskih odnosa. Za svaki kilometar koji će biciklisti preći od Novog Sada do Umaga, sponzori i Sea Star će donirati određenu sumu novca u cilju nabavljanja radiološkog aparata za Dom Zdravlja u Umagu.   - Drago nam je što iz Novog Sada u Umag uz magičnu Exitovu festivalsku iskru koja će pokrenuti prvi Sea Star festival, prenosimo i poruku humanosti i regionalne suradnje. Ovo nije samo novi dio Exitove Avanture, nego i proširenje našeg društvenog djelovanja, iz kojeg je sam festival nastao - istakao je Jovan Simić, koordinator humanitarnih aktivnosti EXIT fondacije. Biciklisti iz kluba Invictabike iz Novog Sada će u Umag stići na dan otvaranja festivala Sea Star, 25. svibnja. Njima će se na ovoj ruti pridružiti i njihove hrvatske kolege, dok će povorku podržati i drugi sportaši iznenađenja. S početne točke ovog puta biciklisti su ponijeli i Exitovu zastavu na kojoj se nalazi znak mira u obliku srca, kao jedinstveni simbol ove akcije. Među rekvizitima je i vaterpolo lopta, koja će biti ključna za spektakularno otvaranje festivala. Neposredno prije polaska, podršku akciji u ime grada Novog Sada, pružio je zamenik gradonačelnika Novog Sada Srđan Kružević.   Na ruti dugoj 660 km, biciklisti će iz Novog Sada prenijeti poruke ljubavi i prijateljstva i to kroz Bačku Palanku, Vukovar, Vinkovce, Slavonski Brod, Novu Gradišku, Novsku, Sisak, Veliku Goricu, Jastrebarsko, Karlovac, Vrbovsko, Delnice, Rijeku i Buzet, da bi svoju humanu misiju završili u Umagu. Ovo je samo jedan od koraka u povezivanju država na Balkanu, s težnjom da projekt „Tiha balkanska većina“, kojem je glavni cilj postizanje stabilnosti u regiji, odjekne što jače. Nakon što je Exit 2014. godine produžio četvorodnevni spektakl i prenio najbolje muzičke vibracije s Dunava na plažu Jaz u Crnoj Gori, ove godine valovi sa Sea Dance festivala dolaze i do Istre! Exitova avantura sa lajtmotivom obilježavanja 50 godina od slavnog „Ljeta ljubavi“, čije su osnovne poruke bile ljubav, mir i tolerancija, ove godine prvi put počinje festivalom Sea Star u Umagu, koji će bit održan u kompleksu Stella Maris u Umagu od 25. do 28. svibnja.