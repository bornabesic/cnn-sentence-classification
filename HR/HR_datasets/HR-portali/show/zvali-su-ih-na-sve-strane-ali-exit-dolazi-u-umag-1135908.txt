Festival EXIT od početka ima regionalni karakter i to je prvi događaj na kojem su se masovno okupili mladi iz cijele regije nakon desetljeća razdvojenosti. Zbog toga imamo odgovornost prema tim istim, ali svim dolazećim generacijama da tu misiju održimo i nastavimo. Nakon višegodišnjih poziva publike iz Hrvatske, koja je jedna od najbrojnijih na festivalu, odazvali smo se na poziv Istarske županije i Grada Umaga i kompanije Istraturist – govori Dušan Kovačević, jedan od utemeljitelja EXIT-a, koji će od sljedeće godine imati i svoje hrvatsko izdanje. Obljetnica Ljeta ljubavi Pod nazivom Sea Star festival će se održati u Umagu 26. i 27. svibnja 2017., u turističkom naselju Stella Maris. Na predstavljanju festivala u Zagrebu kao jasna podrška gostovali su istarski župan Valter Flego, umaški gradonačelnik Vili Bassanesse i direktor Istraturista Ronald Korotaj. – Nakon pokretanja Sea Dance Festivala u Crnoj Gori, dobili smo ponude za organiziranje brojnih festivala, neke čak izvan Europe. Razgovori s Istarskom županijom traju već godinama. Za Istru su nas opredijelile dugogodišnje veze koje postoje između ove regije i Novog Sada. Kad je termin u pitanju, cilj nam je pokrenuti novi koncept otvaranja ljetne sezone. Prvi festival u 2017. godini simbolizirat će i pokretanje EXIT-ova ljeta ljubavi 2017., velike proslave 50 godina od održavanja čuvenog Ljeta ljubavi 1967. godine. Ovo će biti svojevrsna prilika da se čitava regija okupi u Umagu u predsezoni na prvom kupanju, a sve uz zvuke nekih od najvećih svjetskih muzičkih zvijezda. Možda je najbolja paralela za ovo “ski opening” na planinama ili proljetni praznici u Americi – cilj nam je da u regiji ovaj festival promijeni percepciju kad zapravo počinje ljeto – objašnjava Kovačević namjere festivala koji ne cilja samo na hrvatsku publiku nego na cijelu regiju, pa i zapadnu Europu. Festival će se odvijati na šest žanrovski različitih pozornica, s podjednakim sudjelovanjem elektronske glazbe, DJ-jeva i nastupa uživo, a jučer su objavljena i prva festivalska imena: Prodigy, Dubioza kolektiv i Damir Urban. Termin festivala koji ide za širenjem turističke sezone, a time i sezone otvorenih festivala ukazuje na to da pojavom Sea Stara ne bi trebalo doći do znatnijih pomicanja na ljetnoj festivalskoj sceni u Hrvatskoj. Dobri odnosi s INmusicom Vrijeme je to u godini kada većina američkih izvođača zbog festivalskih razloga još uvijek ne dolazi na ovu stranu Atlantika, a o borbi za ekskluzivne nastupe regionalnih zvijezda, među kojima je bend Dubioza na vrhu, tržišna atraktivnost hrvatskih najvećih open air festivala ne ovisi u osobitoj mjeri. Ako je govoriti o eventualnom srazu EXIT-ova novog projekta s najvećim hrvatskim festivalom INmusicom, zasad se čini da ne bi trebalo biti puno sudaranja oko izvođača svjetskog kalibra, a ni u profilima publike. – EXIT ima dobre odnose s gotovo svim važnijim promotorima i festivalima u regiji, među kojima je svakako i INmusic, a više festivala samo znači jačanje scene u Hrvatskoj i regiji, pa samim tim i više posjetitelja za sve festivale. A posebno za one koji podržavaju izvođače s ovih prostora i u fokusu imaju podjednako inozemne goste i domaću publiku, kao što su INmusic i Sea Star, pa na kraju i sam EXIT – zaključuje Kovačević. >>Britanski magazin uvrstio naš INmusic na popis najboljih festivala u svijetu