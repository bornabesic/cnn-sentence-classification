Američka pjevačica Ariana Grande nastupila je sinoć u Manchesteru na dobrotvornom koncertu "Volimo Manchester" na kojem je oko 50.000 ljudi reklo "ne" terorizmu nakon krvavih terorističkih napada u Manchesteru i Londonu. U sinoćnjoj humanitarnoj akciji prikupljeno je dva milijuna funti. Koncert je održan u spomen na 22 žrtve terorističkog napada u svibnju, uključujući djecu i tinejdžere, neposredno nakon koncerta Ariane Grande u tom gradu na sjeveru Engleske. Otvorio ga je pjesnik Tony Walsh, koji je napad u Manchesteru povezao sa subotnjim u Londonu u kojem je ubijeno sedam i ranjeni deseci osoba. - Mržnja nikada neće pobijediti, strah nas nikad neće podijeliti, jer danas smo ujedinjeni za Manchester - rekao je menadžer američke pjevačice Scooter Braun, prije nego što je Grande došla na pozornicu. U emotivnom nastupu Grande se zahvalila svima koji su došli na koncert te kazala kako je ljubav koju oni pružaju točno ono što treba svijetu. Na pozornici su joj se kasnije priključili  Robbie Williams, Katy Perry, Justin Bieber, Miley Cyrus, Usher, Black Eyed Peas, Coldplay i drugi glazbenici.