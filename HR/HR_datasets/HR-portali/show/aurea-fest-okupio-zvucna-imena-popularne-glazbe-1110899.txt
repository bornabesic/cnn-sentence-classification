Sedmodnevna požeška manifestacija Aurea Fest u petak je nastavljena Festivalom popularne glazbe. Tijekom prvog dijela večeri premijerno je izvedeno 16 novih pjesama. Okupljenim posjetiteljima predstavila su se poznata imena hrvatske glazbene scene poput Marka Tomasovića, Geronima, Kristijana Rahimovskog, Antonije Šole, Grupe Vigor, Begina i Gazda. Svoj nastup na Aurea Festu posebno će ostati u sjećanju Meri Andraković koja je debitirala s pjesmom "Sve sam tebi oprostila ja". "Atmosfera je odlična i jako sam uzbuđena. Sve je opušteno i ne osjeća se trema. Moja pjesma je jedna lijepa balada s kojom sam odlučila krenuti u glazbene vode. Tekst potpisuje Alen Orlić, a glazbu Goran Topolovac", otkrila je mlada umjetnica. "Još uvijek nismo stigli snimiti spot za 'Ples života'. Riječ je jednom malo drukčijem glazbenom uratku. Obično svi pjevaju o nesretnoj ljubavi, dok je ova pjesma potpuno suprotna sa sretnim završetkom", otkrio je Mario Budišćak, pjevač grupe Begini. Aurea Fest popularne glazbe u Požegi je pozorno pratio i poznati skladatelj Nenad Ninčević. "Sve čestitke Gradu Požegi i ekipi koja vodi festival zato što nije jednostavno napraviti jednu ovakvu manifestaciju. Aurea Fest je izbrendiran na razini Hrvatske, ali i šire. Popis izvođača koji su nastupili je zaista impresivan jer nije baš lako osigurati sudjelovanje ovako velikih glazbenih imena", rekao je Ninčević. "Trg Svetog Trojstva bio je ispunjen posjetiteljima, izvođači su bili odlični, dok je festivalski orkestar zvučao jako dobro. Pokazalo se kako su potrebne dvije do tri godine da se dobra priča razvije. Naš cilj je da svake godine budemo sve bolji i da imamo sve kvalitetnije izvođače te pjesme koje će zaživjeti u radijskom eteru. Zadovoljan sam i ponosan", zaključio je Damjan Pirović, prodirektor Aurea Festa popularne glazbe. Nakon prvog dijela večeri i predstavljanja novih skladbi, pjevači su izveli svoje najveće hitove. Večeras slijedi završnica manifestacije – Zlatne žice Slavonije.