Supružnici Tarik i Lejla Filipović ostali su bez veće količine nakita i novca koji im je iz njihova stana na Kustošiji u razdoblju između 2010. i 2013. ukrala spremačica Anica J. (51), a vrijednost ukradenih stvari procijenili su na oko 150.000 kuna. Protiv spremačice su tek prošle godine pokrenuli kazneni postupak jer se, kad su je suočili s činjenicom da im je nestao nakit, obvezala nadoknaditi im štetu u roku od godinu dana. Otkrivena na rođendan Budući da to nije učinila, prijavili su je policiji, a protiv Anice J. nedavno je podignuta i optužnica na Općinskom kaznenom sudu te se uskoro očekuje i početak suđenja. Prema optužnici, Anica J. ukrala je tri zlatne burme, 15 zlatnih dukata, zlatnu ogrlicu s biserima, tri ogrlice od bijelog zlata, šest pari zlatnih naušnica, osam komada dječjih narukvica te još nešto nakita. Supružnici nisu ni primijetili da im nestaje nakit sve do 11. ožujka 2013. kada je glumac slavio rođendan. Tada im je u posjet stigla Lejlina majka koja je spremačicu primijetila kako izlazi iz njezine sobe, a naknadno je utvrdila da joj je iz novčanika nestalo sto kanadskih dolara te zlatni prsten. Ispitivali ih u tužiteljstvu Spremačica je u tužiteljstvu negirala da je ukrala sav nakit, a rekla je i da ne želi razgovarati o svom odnosu s glumcem jer je to “nešto osobno i privatno”. Iako je, prema njezinim riječima, dio predmeta našla u svojoj torbici, tužiteljima je rekla da glumca treba pitati kako su se ti predmeti tamo našli. Supružnici su pak svjedočili da im je Anica J. priznala krađu što je potvrdila i svojim potpisom kod javnog bilježnika. – Stvari smo htjeli riješiti mirnim putem. No do danas nije platila ništa niti je iskazala namjeru da plati barem dio – rekli su na ispitivanju Tarik i Lejla. Tužitelji su za spremačicu predložili kaznu od jedne godine zatvora. >> Županijski sud ukinuo presudu: Rene i Tarik ne moraju platiti 4,2 mil. kn 