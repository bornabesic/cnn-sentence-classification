Jesu li talent-emisije pravedne? Uglavnom nisu. Hoćemo li ih zbog toga prestati gledati? Vjerojatno nećemo. Premda, društvene su mreže zatrpane reakcijama razočaranih gledatelja nakon nedjeljne emisije RTL-ova showa X Factor Adria. Razlog? Kritike na račun žirija Ljutiti su što je ispao njihov favorit, Zagrepčanin Nikola Marjanović (37). Kritika je usmjerena na članove žirija koji su presudili da je za Marjanovića natjecanje završilo. Aleksandra Kovač, Željko Joksimović i Tonči Huljić složili su se da je Marjanoviću show bio odlična reklama i poručili mu da se primi snimanja albuma, pomalo mu zamjerivši što iza sebe već ima uspješnu glazbenu karijeru pa su prednost dali mladom Milanu Bukiliću. Gledatelji se pak pitaju zašto žiriju dosad nije smetalo što je iza Marjanovića karijera u grupi Sane, snimljeni albumi, Porin... I dok Marjanović kaže da nikome ništa ne zamjera, njegov je mentor Massimo Savić razočaran. – Izuzetno mi je žao što je Nikola ispao. Sjajan je izvođač i mislim da je bilo mnogo lošijih kandidata od njega. Prije svih Nina, koja u nedjelju nije bila na nivou natjecanja. Izvedba za karaoke Ovo je dokaz kako nekada glas naroda nije mjerodavan – komentirao je Massimo koji je Nininu izvedbu "Euphorije" pokopao riječima: "Ovo je bilo na razini karaoka". Publika je Ninu ipak nagradila pa je žiri morao odlučiti između Nikole i Milana Bukilića. Na pitanje zamjera li žiriju, odgovara: – Ma kaj bih se ljutio... Žiri je zasluženo pustio Milana dalje. Iz Beograda se vraćam pun pozitivnih dojmova. Obožavateljima koji su podigli minibunu zbog njegova ispadanja poručuje: – Zamolio bih "hejtere" i one koji su ljutiti zbog ovog da pokušaju usmjeriti svoju energiju na nešto pozitivno. I sam razmišlja pozitivno te priprema koncert "Vratija se Šime", turneju po regiji, ali i novi singl. >>Massimo: Žao mi je zbog Nikole, Nina Simić večeras nije bila na nivou ovog natjecanja! 