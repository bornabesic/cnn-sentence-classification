Ponedjeljak je ujutro, kazaljke na satu približavaju se osmici, a u redakciji magazina “Provjereno” peteročlana novinarska ekipa već je žustro prionula poslu da bi na vrijeme završila posljednju emisiju devete sezone. Prekidamo ih dok s urednicom i voditeljicom emisije Ivanom Paradžiković dogovaraju završne detalje reportaža i priloga. Na naš komentar da konačno idu na zasluženi odmor, Ivana nam kaže da to baš i nije tako. Zasluge idu i gledateljima – Za ljetne stanke ne ide ključ u bravu, redakcija će i dalje raditi. Jasno, svatko od nas ići će na odmor. Takva promjena perspektive pomaže, ali ne da se isključimo, nego da dođemo u kontakt s novim ljudima, novim pričama… Ne gasi se novinarstvo na sklopku on/off. Ne možemo se ne javiti kada nas ljudi zovu da im pomognemo, ne odgovarati na mailove i pozive upomoć. Prevelika je odgovornost na nama – kaže Paradžiković. Njezin je tim u ovoj, ali i prethodnim sezonama razotkrivao malverzacije, donosio šokantne životne ispovijesti, natjerao državne institucije da rade svoj posao, a Ivana se prisjeća koja je priča potaknula najviše reakcija i natjerala institucije da rade svoj posao. – Priča koja je zasigurno digla na noge cijelu zemlju ispovijest je Ivanke Dujmić, radnice maloprodajnog lanca trgovina vlasnika Bosiljka Stanića. Priča je još aktualna i kreirala je veliki interes u zemlji. U takvim trenucima zastanem i osvijestim odgovornost i snagu koju imamo kao novinari te potvrdu da možemo i moramo mijenjati ovo društvo na bolje. Ponosna sam na cijelu svoju redakciju koja marljivo istražuje te iznova donosi teme o kojima ne smijemo šutjeti, koje se tiču svih nas i koje daju ljudima nadu da su promjene i bolja budućnost zaista mogući – kaže Paradžiković. Šesti član redakcije zasigurno je vjerna publika koja redovito ekipi skreće pozornost na društvene i socijalne nepravde. – Najbolje priče koje smo odradili i jesu nastale zahvaljujući gledateljima. Dugo smo gradili kredibilitet i povjerenje koje nam se sada „isplaćuje“. Ne moramo objašnjavati što smo, tko smo i kako radimo. Znaju da ćemo dati sve od sebe i da, kada zagrizemo, ne puštamo dok pravda ne bude zadovoljena. Obraćaju nam se jer su izgubili vjeru u sustav, a mi smo tu da taj sustav poguramo, da institucije potaknemo da rade efikasnije svoj posao. Nismo mi ni policajci ni suci, nismo mi tu da rješavamo probleme, nego da na njih upućujemo, da podižemo svijest i građana i institucija o određenim pitanjima – objašnjava urednica. U moru ozbiljnih društveno važnih tema našlo se mjesta i za one zabavnijeg sadržaja, a među takvima Ivani je bila najdraža priča o dečkima koji su cijeli radni dan proveli na štiklama. Struka je u više navrata prepoznala dobar rad novinara “Provjerenog”, a samo ove sezone dobili su dvije nagrade. Josipa Pletikosić dobitnica je nagrade udruge Pragma za novinarske radove koji promiču vrijednost obrazovanja, a Maja Medaković dobila je nagradu HND-a za TV novinarstvo za 2015. za priču o Matiji i Milanu Basarcu koji žive u teškim uvjetima i koji su zahvaljujući dobroti gledatelja dobili novu kuću. Priča za unuke – Priča je ovo koju pratimo godinu i pol i nakon nje nije se samo promijenio život Milanu i Matiji. Promijenio se i meni. Ne zbog nagrade, pohvala i prepoznavanja u kvartovskom dućanu, nego zbog toliko lijepe priče u kojoj sam i ja bila mali kotačić, priče o kojoj ću jednoga dana ponosno i puna srca moći pričati svojim unucima – zadovoljno kaže Maja koja se redovito čuje s Matijom i Milanom. Josipa je nagrađena za priču o mladićima iz popravnog doma koji su svojim primjerom pokazali da odrastanje koje je krenulo krivo može dobiti pravi smjer. – Kad sam se gotovo godinu dana poslije čula s ravnateljicom, ono što je rekla bilo je još ljepše od same nagrade – dečki koje smo snimali sada žive život daleko od nevolja i problema; Armin je dobio stipendiju i upisao fakultet, Josip je maturirao s odličnim i postao rukovoditelj u tvrtki. Kristijan je našao posao u struci, a Ivan je kuhar u restoranu – sretno kaže Josipa. >> Nakon što je javno progovorila o mobingu, djelatnica poznatog trgovačkog lanca dobila otkaz! 