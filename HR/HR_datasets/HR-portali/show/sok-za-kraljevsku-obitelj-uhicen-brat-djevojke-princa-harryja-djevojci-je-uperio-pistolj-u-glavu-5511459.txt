Thomas Markle Jr, polubrat Meghan Markle - najnovije djevojke princa Harryja, uhićen je u četvrtak nakon što je djevojci Darlene Blount prijetio pištoljem, piše Daily Mail. Završio je u pritvoru jer joj je vatreno oružje uperio u glavu. Thomas i Darlene u vezi su dva mjeseca, a do sukoba je došlo nakon svađe pod utjecajem alkohola. - Zaprijetio joj je pištoljem jer ju želio natjerati da ode - stoji u policijskom priopćenju. Njegova djevojka nazvala je policiju nakon što je uspjela pobjeći u kupaonicu i zaključati se. Polubrat zvijezde serije 'Suits' uhićen je u četvrtak, a pušten je u petak nakon što mu je bivša supruga Tracy Dooley platila jamčevinu. Zbog incidenta će morati na sud. Njegovo uhićenje je zasigurno velika neugodnost za njegovu sestru Meghan jer će se u kraljevskim krugovima zasigurno postavljati brojna pitanja vezana za ovaj incident. Meghan i njezin polubrat nekad su bili vrlo bliski, no s godinama su se razišli. Thomasova bivša supruga istaknula je kako je ovaj incident možda i pozitivna stvar jer postoji mogućnost da će napokon potražiti pomoć kad su njegovi problemi s alkoholom u pitanju. Veza princa Harryja i Meghan Markle otkrivena je u rujnu prošle godine.