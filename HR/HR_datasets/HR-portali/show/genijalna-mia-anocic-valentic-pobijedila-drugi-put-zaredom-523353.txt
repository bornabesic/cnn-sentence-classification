Nastupom kao Jennifer Beals iz filma Flashdance Mia Anočić Valentić osigurala si je drugu za redom i treću do sada pobjedu u showu. Osim što je sjajno dočarala scenu iz istoimenog filma, Mia je oduševila žiri i svojim vokalom.  - Mia ovo večeras što si ti izvela je gotovo pa nemoguće. Držala si pjesmu koja nije padala - rekla joj  je Sandra dok je Goran rekao da ga je ova izvedba podsjetila na prijemni s Akademije.  - Ti ljudi koji nisu prošli tu vrstu stresa nikad neće znati o čemu mi govorimo. Mislim da to što je najzanimljivije jest da ta glumica nit je to plesala niti je to pjevala, a ti si napravila to sve - dodao je.  Miom je bila oduševljena i pridružena članica žirija, Ivanka Mazurkijević koja je kratko komentirala: 'Takvo osvježenje! Mlada osoba, talentirana, ovo je bilo fenomenalno'. Iznos od deset tisuća kuna Nova TV će u Mijino ime donirati Centru za rehabilitaciju Silver iz Zagreba. Ivana Mišerić oduševila je transformacijom u Scatmana Johna i pjesmom 'Scatman'.  - Ja tražim lijepu ženu, jezivo dobro! Odlično, čestitam - rekla joj je Ivanka, a Sandra je priznala kako je nastup gledala u jednom dahu. - Toliko si koncentrirano držala lik od početka do kraja. Bila si u ritmu, jezički si to dobro savladala. Maska fantastična, bravo - kazala je Sandra, a Goran je izjavio: 'Htio bih pohvaliti sve što si ovdje donijela, od glumačkog pristupa pa do te zaista fascinantne brzine izgovaranja dijelova teksta. Ja bi ti dao ulogu u bilo kojem dobrom vesternu'. Legendarnog Jima Carryja iz filma Maska utjelovio je Dalibor Petko.  - Zaista si uživao u svakom momentu. Petko, bio si jako zabavan, beskrajno si nas zabavio, sjajan si - kazala mu je Sandra. Tomo je zaključio kako je nastup s pjesmom 'Cuban Pete' pokazatelj da mora podignuti nivo u teretani, a Ivanka mu je kazala: 'Toliko zarazna energija, imaš to sve, ali si plesao! Bio si odličan'. Josipu Lisac utjelovio je Bojan Jambrošić s pjesmom 'Danas sam luda' i oduševio žiri.  - Josipa je nekako najzahvalnija za imitaciju, ali je kod nje uvijek skliski teren da se ode u karikaturu. Ti nisi to napravio. Čuli smo te njene baritonalne dubine i taj njeni kontra alt i visine sopranske i taj njezin karakterističan akcent. Meni si bio jako, jako dobar - pohvalila ga je Sandra, a Goran je zaključio kako je nastup bio briljantan te da je Josipu donio duhom i tijelom. Ivanku Mazurkijević posebno je razveselio nastup Nives Celzijus koju smo ovoga puta gledali u dvostrukoj ulozi s pjesmom ‘Dolje je bolje'. Na bini se pojavila transformirana u Milu Kekina, dok smo ju hologramskim prikazom vidjeli u liku Ivanke.  - Bilo mi je jako fora, prvo taj hologram, ti, ja prekrasna. A moj dragi Mile, hvala mu na toj pjesmi. Nives, ova dupla uloga, trud! Prekrasna si - oduševljena je bila Ivanka, a Sandra je zaključila: 'Moram ti reći da Nives, onu koju cijela nacija zna se negdje izgubila. Koliko napreduješ u ovom showu iz emisije u emisiju. Energiju Mileta si super donijela, sjajna si, bravo'. Da je oba lika savršeno donijela ustvrdio je Tomo, a na nastupu joj je čestitao i Goran. Mario Roth utjelovio je Annamariju s hitom iz devedesetih 'Novi svijet'. - Ja ću samo reći da sam fascinirana tvojim glisandom i to si jako lijepo napravio - pohvalila ga je Sandra. Tomo je zaključio da mu je ova uloga dobro legla, a Goran mu je rekao: 'Nije to meni bilo najfascinantnije. Ovo što ti kolege kažu, vjerojatno te lažu, ja sam iskren. Sve si obavio super i vrijedno si radio na tome'. Roberta Marekovića iz grupe Fantomi utjelovila je Ana Gruica s pjesmom 'Duda'. Ivanka je izjavila kako joj je Anin nastup bio super, a Goran ga je okarakterizirao kao vrlo rokabilistički.  - Donijela si tu energiju - zaključio je, a Sandra je kazala: 'Svaka ti čast da si se snašla i da nitko nije ništa primijetio, a ja sam primijetila, ali svaka ti čast, došla si do kraja'. Daniel Bilić još jedanput je zabavio žiri, a ovoga puta vidjeli smo ga u liku Diane Ross.  - Sve si zadovoljio! Dramaturški, glumački, tekstualno. Falilo mi je nekako malo više zvjerke i da si malo više sugestivno grizao, cijeli bi se dojam malo podigao - rekla je Sandra, a Goran je komentirao: 'Ti si danas uspio intonativno uspostaviti jednom metodom  pokušaja i pogrešaka rezultat koji je bolji. Ako je i bilo nekakvih, to su bila sitna proklizavanja, a sve ovo što si glumački donio, ja ti čestitam'. U idućoj epizodi Daniel Bilić postat će  Rag'n'Bone Man, Ana Gruica pjevač njemačke skupine Dschinghis Khan, Marija Rotha očekuje duet Freddija Mercuryja i Montserrat Caballé. Nives Celzijus transformirat će se u Rockyja, a Bojan Jambrošić u pjevačicu grupe En Vogue. Dalibora Petka vidjet ćemo kao Lidiju Bačić, Ivana Mišerić uprizorit će scenu iz filma Briljantin, a Miu Anočić Valentić  čeka transformacija u Michaela Jacksona.  