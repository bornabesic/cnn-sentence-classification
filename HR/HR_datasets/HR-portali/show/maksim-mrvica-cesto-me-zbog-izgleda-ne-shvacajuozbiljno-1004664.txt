Naš proslavljeni pijanistički virtuoz Maksim Mrvica danas će s klasičnim repertoarom nastupiti pred publikom u Karlovcu, a nakon toga slijede i nastupi u Puli, Čakovcu i Zadru... U povodu male turneje po domovini s Maksimom smo razgovarali o popularnosti crossover glazbe, njegovu specifičnom modnom izričaju, pripremama za nastupe... Koreja, Kina, Hrvatska... – Turneja je započela vrlo uspješnim koncertom u Moskvi i nastavlja se u Hrvatskoj. Osim koncerata u Hrvatskoj i Sloveniji, imam koncert u Pragu, pa koncerte u Kini i Južnoj Koreji. Cijela turneja traje do kraja lipnja – kaže nam Maksim. Još uvijek promovira album "Mezzo E Mezzo" koji je krajem prošle godine predstavio publici u Koreji i Kini i prenosi nam reakcije i dojmove s tih nastupa. – Turneje su prošle vrlo dobro. Koncerti su bili s mojim britanskim bendom i produkcija na koncertima, pogotovo u Kini, bila je fantastična! Na koncertima je čak plesala i balerina iz London Ballet Ansambla – kaže pijanist koji u Japanu, a sve više i u Kini, uživa veliku popularnost. Energija koja privlači Na pitanje čime je to privukao tamošnju publiku kratko odgovara: – Možda im je privlačna moja energija kada sviram. Koncerte u Hrvatskoj uglavnom će održati u manjim intimnijim prostorima. Repertoar prilagođava prostorima u kojima nastupa, otkriva nam Maksim. – Volim sve oblike koncerata. Veliki koncerti s bendom i cijelom produkcijom imaju naravno posebnu dinamiku, kao primjerice pop koncerti. Tada sviram crossover repertoar. Upravo zato koncerti u manjim teatrima imaju intimniju atmosferu i onda je prigodniji klasični repertoar – objašnjava glazbenik. Prije koncerta tempo vježbanja je uvijek jači. – Znam jako puno vježbati, ponekad šest-sedam sati na dan. U principu više vježbam kad imam klasične koncerte jer mi je klasična glazba zahtjevnija za izvođenje. Na sam dan koncerta izbjegavam vježbanje, pogotovo ne u punoj snazi jer moram odmarati ruke za večernji koncert. Obično imam probe s bendom na dan koncerta u dvorani, poslije toga se odmaram do koncerta – kaže Maksim koji je osim po pijanističkoj virtuoznosti poznat i po svom specifičnom modnom izričaju, promjenama boje kose, brojnim tetovažama. Pitamo ga je li takav imidž ikada utjecao na to da ga poslovni suradnici nisu doživljavali ozbiljno? Ljeto za odmor – Mislim da je to slučaj i sad. Pogotovo kad sviram s velikim orkestrima jer sa svojim tetovažama i odjećom ne izgledam kao tipični klasični glazbenik, no to mi uopće ne smeta – govori pijanist. Odmalena je Maksim znao da želi biti pijanist i priželjkivao je uspjeh, a njegova 10-godišnja kći Leeloo pokazuje ambiciju prema jednoj drugoj umjetnosti. – Moja je kći odabrala klasični balet i sada ga već uči petu godinu. Ima sve predispozicije da bude profesionalka jednog dana, no to će ipak biti njena odluka – kaže Mrvica čiji je jedini plan ovo ljeto odmarati se jer ga očekuje naporna i užurbana radna jesen. >>Maksim Mrvica: Ženska prezaluđenost mnome mi je zabavna 