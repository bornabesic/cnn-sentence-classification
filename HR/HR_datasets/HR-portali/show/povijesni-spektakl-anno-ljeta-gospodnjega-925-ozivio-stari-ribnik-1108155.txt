I prije je naš stari grad bio kulisa za snimanje povijesnih filmova, ali sada se prvi put sve scene, čitav show snimaju kod nas – priča nam Sonja Mus, vlasnica Pekare Mus koju od starog grada Ribnika, u samom centru istoimene općine u Karlovačkoj županiji, dijeli tek uska cestica. Njome se, daleko više nego mještani, u zadnja dva mjeseca vrzmaju snimatelji, montažeri, scenaristi, glumci i brojni drugi članovi ekipe koja u starom gradu snima RTL-ov povijesni spektakl ‘Anno-ljeta gospodnjega 925.’ Nedavno su se, kažu nam mještani, uselili i stanari, a i mjesec prije snimanja bilo je živo jer su stari grad uređivali za život kao u vrijeme kralja Tomislava. Tajna zbivanja unutar zidina - Ne znamo što se točno događa unutra. Snimanju 24 sata, izmjenjuju se ekipe, a snimat će do kraja studenog. Od nas nabavljaju hranu ili im pričuvamo kostime. Svi su jako ugodni i dragi, ali ih ne pitamo previše što se točno događa u dvorcu. To ćemo gledati na televiziji kada počnu emitirati i vjerujem da će biti odlično – dodaje vlasnica pekare. Inače, Ribnik ima po zadnjem popisu 475 stanovnika, ali danas ih je zapravo puno manje, ne više od 400. Mladi iseljavaju u veće sredine zbog posla. - Zato su ovakva zbivanja odlična za našu sredinu. Sve je živnulo, stalno netko dolazi vidjeti stari grad, često i turisti koji prolaze mjestom staju jer vide da se nešto događa. Posebno su atraktivne životinje koje se koriste za snimanje – priča Željko Car, načelnik malene općine kojeg nije iznenadio poziv organizatora povijesnog spektakla. Ribnik je, kaže načelnik, dvorac i gradić, jedini ‘vodeni dvorac’, odnosno gradić otok, u Hrvatskoj, ali i šire. Po nekim natpisima, na tom je mjesto postojala gradina još u 13. stoljeću. Nedovršena građevina - No, onda su restauratori, na čelu s prof. Dragom Miletićem, zaključili da datira s kraja 15. i početka 16. stoljeća, iz vremena Bernardina Frankopana. Ribnik, zapravo nikada nije završena građevina. Takav kakav je, odlično se uklopio u ovaj projekt. U Ribniku su se do sada snimali kadrovi za čak pet filmova: Banović Strahinja, Konjanik, Družba Isusova, Seljačka buna i za bajku U šumi. Sada se prvi puta radi show i sve se snima kod nas. Svakog se dana tu ‘vrzma’ 50-ak ljudi koji su angažirani na snimanju. Kafić i trgovina u mjestu svakako imaju više gostiju i kupaca, a i lokalni OPG-i dobili su mogućnost da svoje proizvode, sireve, jaja, voće i ostalo, prodaju za potrebe ekipe sa snimanja. Koristi imaju i stanovnici koji su iznajmili okolno zemljište, a najviše vlasnica dvorca, nasljednica obitelji Frankopan. Dakle, osim što je mjesto živnulo jer je više ljudi u Ribniku, ovaj je projekt i odlična promocija naše male općine – navodi načelnik Car. S njim obilazimo i malu štalicu. Željko Milovanović priča nam kako su njegovi konji ‘glumili’ u niz filmova i spotova do sada i naviknuti su na ljude. - Tu je magarac, šest konja i krava koju će sluge kralja Tomislava morati i musti, a uskoro ću dovesti i koze, zečeve, kokoši. Životinje su svima zanimljive, pa ih, dok se ne snima, jašu djeca. Eto, ovo su i svojevrsna kola trgovca koja će vući magarac i na kojoj će se prodavati životinje jer će sudionici showa ono što proizvedu u dvorcu mijenjati za hranu i ono što im treba iz ‘vanjskog’ svijeta – kaže Željko. >> Kulturni i povijesni spektakl: Obljetnica desete godine Omiških gusara 