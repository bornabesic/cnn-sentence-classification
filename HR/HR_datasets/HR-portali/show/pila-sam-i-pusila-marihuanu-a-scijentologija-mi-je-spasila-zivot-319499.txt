Dok se nekima diže kosa od scijentologije i njenih načela, 48-godišnja glumica Kelly Preston u svom posljednjem intervjuu priznaje da joj je ona spasila život. Nakon tragičnog gubitka sina Jetta prije dvije godine Kelly i njen suprug John Travolta povukli su se u osamu i uz bliske članove obitelji i prijatelje pokušavali na sve načine blažiti svoju bol. Svjetlo u mraku bilo je rođenje trećeg djeteta, sina Benjamina koji je na svijet došao u studenom prošle godine. – Benjamin je bio velika utjeha, no najviše nam je pomogao scijentološki centar. Ne znam bih li preživjela bez njihovih savjeta i pomoći – kaže Preston dodajući da joj je u životu najdraža uloga mame. – Otkad znam za sebe, željela sam imati djecu. I kad sam zarađivala tisuće dolara za snimanje reklama, čuvala sam djecu za tri dolara po satu jer sam to voljela – otkriva glumica koja je odrasla na Havajima u jednom obliku hipijevske zajednice. – Imala sam vrlo liberalno djetinjstvo. Trava se u mojoj obitelji nije smatrala teškom drogom. Danas više ne pijem, ne pušim, a sve sam to radila, scijentologija me oslobodila svih poroka – tvrdi Kelly. 