Nives Celzijus cijelu četvrtu sezonu oduševljavala je gledatelje i žiri showa 'Tvoje lice zvuči poznato' svojim nevjerojatnim transformacijama. Posljednjim nastupom kao Anthony Kiedis iz Red Hot Chili Peppersa zapalila je atmosferu u studiju, pobijedila te još jednom potvrdila status apsolutne miljenice publike. Na društvenoj mreži napisala je dirljivu zahvalu svima koji su vjerovali u nju.    Evo u koje je sve uloge 'uskočila' atraktivna pjevačica i spisateljica. Led je probila s pjesmom 'Who let the dogs out'. - Ovo je bila nova Nives, drugačija Nives koja je pokazala jednu novu energiju i snagu -  izjavio je Tomo in der Mühlen. Transformacija koja je sve iznenadila bila je ona u osebujnog pjevača Keitha Flinta iz grupe Prodigy. - Ja sam u šoku! Ti si tako sitna kad te zamotaju. Genijalna si, oduševljena sam. Savršena si, svaka ti čast - rekla joj je tadašnja gostujuća članica žirija Jelena Rozga, dok je Sandra zaključila da joj je maska ružna: 'Katastrofa! Ali to je kompliment u ovom slučaju. Ti si jedno glumačko čudo. Tu jednu ekspresiju koju si donijela, to kreveljenje, ovdje nema Nives koju mi znamo! Ti si to grozno donijela savršeno'. Nakon dvije muške transformacije, Nives je uživala u liku Shakire. Izvela je pjesmu 'Objection', ali i otplesala tango. Iznenadila je i svojom neprepoznatljivom transformacijom u muški spol i odličnom izvedbom, a utjelovila je Zvonka Bogdana s pjesmom 'Moja mala nema mane'. Sjajan nastup imala je i u liku Olivije Newton John, a s pjesmom 'Physical' izvela je i aerobik na pozornici Nakon toga utjelovila je američkog repera Coolija otpjevavši pjesmu 'Gangsta's Paradise', a Baby Dooks joj je priznao kako ga je ugodno iznenadila te joj savjetovao da razmisli o promjeni karijere u Coolijev stil.  U idućoj emisiji postala je Severina otpjevavši pjesmu 'Paloma Nera'. Sandra je zaključila kako je skinula sve njezine pokrete te joj čestitala na plesanju u paru i pjevanju, dok je Goran smatrao da je obavila sve što se iz materijala dalo izvući, ali da je neke stvari i unaprijedila.  Pobjedu je odnijela s minimalno prostetike i nastupom u kostimu lisice s pjesmom 'The Fox' norveškog dua Ylvis. Nakon pobjede, oduševila je i u liku Prlje iz grupe Let 3. U dvostrukoj ulozi nastupila je s pjesmom ‘Dolje je bolje'. Na bini se pojavila transformirana u Milu Kekina, dok smo ju hologramskim prikazom vidjeli u liku Ivanke Mazurkijević. Gledatelji Nove TV imali su priliku vidjeti i raspjevanog Rockyja Balbou kojega je Nives utjelovila s pjesmom 'Eye Of The Tiger'. U polufinalnoj epizodi oduševila je transformacijom u Cher te ostavila žiri bez teksta.  - Ja ti se zaista klanjam! Ti pjevaš, ti stvarno pjevaš! Skinula si njenu boju nazalnog alta s jednim prekrasnim rasponom kojeg si prekrasno kontrolirala i intonirala. Izgledaš sjajno i ovo je smjer u kojemu tvoja karijera treba dalje krenuti. Profinjena, fina burleska - rekla joj je Sandra.