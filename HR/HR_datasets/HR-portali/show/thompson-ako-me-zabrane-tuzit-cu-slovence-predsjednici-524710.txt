Napadi dolaze najčešće od ostataka jugokomunističkog režima koji još ima jak politički utjecaj i u Hrvatskoj i u Sloveniji, kaže Marko Perković Thompson (50). Pjevač u subotu treba nastupiti u Mariboru. Karte su rasprodane, no neke udruge i stranke traže zabranu nastupa. Prvi je zabranu još prije mjesec dana zatražio Andrej Fištravec, gradonačelnik Maribora. Istaknuo je da u Mariboru nema mjesta ikonografiji koja potiče fašizam. Udruge Fronta za Maribor i stranka TRS skupljale su potpise za otkazivanje koncerta. - Svjetonazor koji promičem u svojim pjesmama suprotan je njihovu i oni me na sve načine pokušavaju prikazati kao negativca - kaže Thompson. Gradsko vijeće sutra će odlučiti hoće li moći pjevati u Mariboru. Thompson im zamjera način na koji ga pokušavaju prikazati negativcem jer mu, kaže pjevač, prišivaju etiketu nacista, fašista i slično. - Svatko tko je poslušao moje pjesme ne može pronaći ništa od onoga za što me optužuju - kaže Thompson. Zabrane li mu Slovenci nastup, Thompson najavljuje da će potražiti zaštitu u našoj diplomaciji. Zanima ga hoće li Ivo Stier, Zdravka Bušić i Kolinda Grabar Kitarović poduzeti nešto oko reakcija na njegove nastupe u Europi. - Upitat ću ih prihvaćaju li i oni te teze da moja publika i ja širimo mržnju te veličamo fašizam. Zanima me što će poduzeti da se zaustavi to širenje neistina i lijepljenje etiketa. Jesmo li moja glazba i publika možda zabranjeni - pita se Marko. Slovenska policija dala je preporuku gradskim vlastima u Mariboru da se zabrani Thompsonov koncert. Odluka je donesena zbog procjene povećanih sigurnosnih rizika u publici, objavila je Slovenska tiskovna agencija STA koja se poziva na priopćenje mariborske policije. U mariborskoj policiji naveli su da su preporuku o zabrani koncerta donijeli u uobičajenoj proceduri utvrđivanja sigurnonsnog rizika na javnim priredbama i na temelju novih informacija kako bi na mariborski Thompsonov koncert mogle doći osobe iz susjednih država koje su karte kupovale preko interneta, te  zbog podataka 'koji ukazuju na povećani sigurnosni rizik zbog opasnosti da će koncert biti iskorišten za izvršavanje kaznenih djela'. - Postoji utemeljena vjerojatnost da će na koncert doći pojedinci iz sredina gdje su koncerti tog glazbenika bili zabranjeni, a  kako bi izveli kaznena djela - navela je u obrazloženju mariborska policija, dodajući da su na koncert po njihovim saznanjima namjeravali doći i Thompsonovi 'radikalni pristaše' iz Hrvatske. Slovenska policija uz to navodi da se u Mariboru pojavila i informacija o mogućem okupljanju Thompsonovih protivnika, što je povećavalo sigurnosne rizike za policiju i mogućnost sukoba, te da organizatori koncerta nisu imali točne podatke o profilu publike koja će pratiti koncert.     