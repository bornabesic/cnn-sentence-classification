Kada je David Lynch objavio da snima treću sezonu kultnog Twin Peaksa, mnogi su bili skeptični. Čuveni redatelj, naime, nije ništa snimio punih 10 godina, još od filma “Inland Empire”. Mnogim fanovima to nije smetalo, pa su sa zanimanjem čekali nove epizode, a neki su i kod nas probdjeli noć s nedjelje na ponedjeljak i gledali prve dvije epizode na HBO-u. Je li se čekanje isplatilo? Naravno da jest. Prve dvije epizode novog Twin Peaksa, iznenađujuće su dobre, premda po ugođaju to više podsjeća na Lynchov Mullholland Drive, nego na prve dvije sezone Twin Peaksa. Počelo je tamo gdje je i završila druga sezona, s agentom Cooperom (Kyle MacLachlan) u misterioznoj Crvenoj sobi, u društvu Diva. Tu je i mlada Laura Palmer, koja mu kaže “Vidjet ćemo se za 25 godina”. Nakon uvodne špice (da, ponovno “Falling” uz koju se morate naježiti), dolazimo u Twin Peaks. Iako se vraćaju stari likovi, ugođaj je potpuno drukčiji. Naravno, prošlo je 25 godina, a Lynch to ne može ignorirati. Radnja se sad seli na više lokacija, pa odlazimo i u Južnu Dakotu, ali i New York. Ono što je najzanimljivije u prve dvije epizode je Cooperov zli dvojnik. Znamo da je na kraju druge sezone u njega ušao zli duh Bob, pa je nakon 25 godina Cooper gotovo poprimio njegov izgled. Pustio je kosu, obukao kožnatu jaknu, a nije mu problem ni ubijati neposlušne suradnike. U New Yorku, pak, postoji misteriozna staklena kutija koju čuva neimenovani student. Njegov jedini zadatak je prijaviti ako se nešto čudno u njoj događa. Čini se kako ta kutija priziva duhove, a u njoj je i ključ događanja idućih epizoda. U prvoj epizodi u Južnoj Dakoti dogodi se ubojstvo, koje po surovosti podsjeća na ubojstvo Laure Palmer. Ubijena je stanovita knjižničarka Ruth Davenport, a prste u tome, naravno, ima Bob u Cooperovu tijelu. Prve dvije epizode traju gotovo dva sata, a unutra je toliko toga da bi nam za recenziju trebale dvije stranice. Lynch je pomalo uvukao i stare likove, pa su tu i Hawk, Lucy Moran, Bobby Riggs, Shelly Johnson, Ben Horne, Log Lady, ali i novi likovi koje glume poznate glumice Ashley Judd i Jennifer Jason Leigh. Kao i dosad, Twin Peaks je vizualno remek-djelo, pogotovo nakon što se Lynch može poigrati novim tehnološkim rješenjima. Horor je tako dobio novu dimenziju. Poželjno je da prije nove sezone ponovite staro gradivo kako bi ugođaj bio još bolji!