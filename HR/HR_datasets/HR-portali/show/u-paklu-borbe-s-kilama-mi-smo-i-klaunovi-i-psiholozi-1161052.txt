Ovakvi su projekti san svakog trenera. Rijetkost je raditi s ljudima u tako kontroliranim uvjetima. Ti su ljudi 24 sata pod nadzorom, znamo što jedu, što piju, imaju nutricionističke planove i pri ruci im je liječnik, kaže trenerica kandidata RTL-ova showa “Život na vagi” Sanja Žuljević, kineziologinja, osobna trenerica, učiteljica snowboardinga te roniteljica, koju nazivaju i “žena zmaj”. Pretilost je patološki problem Emisija koja ljudima s prekomjernom tjelesnom težinom nudi transformaciju tijela i života kandidate poučava zdravim životnim navikama. Mario Mlinarić i Sanja Žuljević njihovi su treneri u paklu borbe protiv kilograma, a postigli su s kandidatima nevjerojatne rezultate. – U početku je postojao strah da nećemo uspjeti. Ipak su to ljudi koji su pretili i imaju patološki problem. Oko 85 posto njih ima i zdravstvenih problema. Oni nikad nisu bili fizički aktivni. Bojala sam se zbog njihovih zdravstvenih poteškoća. Sumnje u konačni uspjeh ipak nema jer, realno, sve je stvar matematike. Njima je i hodanje dovoljno da izgube kile – govori Sanja, a Mario, kineziolog i kondicijski trener, nastavlja: – Potrebna je nevjerojatna motivacija za ovo, moraš im biti i psiholog i trener i političar i klaun, no prije svega moraš biti čovjek. Svaka osobu treba drukčije motivirati. Ovo je poput komune. Ovih mjeseci nije se dogodila neka veća ozljeda, osim upala, ali to je normalno. Sanja napominje da ne postoji jedan ključni faktor zaslužan za postizanje cilja, a to je mršavljenje, i šali se da ih, kada ništa ne ide, motivira urlanjem.  – Više je metoda u igri. Ne postoji prehrana bez vježbanja i vježbanje bez prehrane. Ako se radi jedna vrsta treninga, tijelo će se naviknuti i usporit će se metabolizam. Forsiram metaboličke treninge u kombinaciji s kardio vježbama, a Mario više zagovara izdržljivost i snagu. I izuzetno je bitno da se ljudima koji su suočeni s ovako velikim izazovom dovoljno naglasi i osvijesti zašto su zaista ovdje jer mnogi se zaustave na ideji ‘samo želim smršavjeti’. U trenucima krize, kojih u kući ima napretek, to nije dovoljno jak razlog da ostanu motivirani. Potičem ih da se nikad ne zaustave na prvom, ‘površnom’ odgovoru na svoj zašto, već da se ponovno pitaju zašto. Sve dok ne dođu do odgovora koji je njihova pokretačka snaga, skrivena duboko u njima samima – ističe Sanja. Potrebna je promjena ličnosti Kandidati prakticiraju zdravu prehranu u pravilnim razmacima te tvrde da zbog toga nisu gladni pa im glad nije najteži problem pri ulasku u formu. Više, kažu, pucaju psihički zbog izolacije. Iako je cilj transformacija tijela, Sanja je ponosna i na unutarnje promjene kandidata. – Svi mogu skinuti deset kilograma, ali kada je u pitanju veća brojka, mora doći do promjene cijele ličnosti i svladavanja strahova koji su pravi razlog te težine. Kako im raste samopouzdanje, postaju vidljive i fizičke promjene. Kod nekih je to odmah kliknulo, a najponosnija sam na Gabrijelu Crnjac – kaže. Pravo vrijeme za tesanje figure za ljeto je, kaže trenerica, Sanja Žuljević, bilo jučer. Ipak, evo nekoliko savjeta za one koji još nisu počeli: – Treba potaknuti ubrzavanje metabolizma i prehranom i metaboličkim treninzima. Uspješan gubitak kilograma ne postiže se samo u dvorani već i povećanom potrošnjom u periodima kad smo pasivni. Treba ubaciti što više kardioaktivnosti u prirodi, npr. planinarenje, bicikl, rolanje, plivanje. A zdravo mršavljenje, koje ne šteti organizmu i koje neće imati jo-jo efekt povratka kilograma, podrazumijeva od 2-4 kg mjesečno. I savjetovala bih svima da ne rade na svoju ruku. Ljudi često misle da sve znaju, ali čak i ja tražim stručnu pomoć. >>Posjetili smo 'Kuću debele mame' u kojoj pobjeđuje onaj tko najviše smršavi! 