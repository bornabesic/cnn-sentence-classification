Kandidate je dočekao posljednji Veliki izazov, a on je nosio i dosad najvrjedniju nagradu –  direktan plasman u finale. Ali za taj plasman morali su proći 'vojnički' poligon s 14 prepreka i onaj koji je prvi prošao, bio je pobjednik.   Darjan je krenuo prvi i dosta jednostavno odradio zadatak. Iza njega je išao Neven kazavši da će odraditi sve pa makar trajalo cijeli dan. Najviše se mučio prolaskom kroz kaljužu u koju je cijeli upao, ali nije odustajao te je naposljetku izazov odradio do kraja.  Leo je zadatak ozbiljno shvatio i fizički je sve odradio brzo, ali je zapeo na slaganju puzali na kojima je bio logo 'Života na vagi', što su i kandidati i treneri tumačili kao da je namjerno popustio kako bi Darjana poslao direktno u finale.  Krolo je također dosta brzo prošao poligon unatoč bolovima u nogama, ali je i naglasio da se osjeća sigurnim za vaganje pa bi radije dao da se za direktan ulazak u finale bore ostali.  Gabi je zadnja išla preko poligona, a baš kao i Neven, rekla je da će doći do kraja ma koliko trajalo. I ona se najviše mučila prolaskom kroz kaljužu, ali je uz veliku podršku trenera i ostalih kandidata na kraju ipak odradila poligon do kraja.  Najbolji rezultat je na kraju, uz veliku pomoć Lea i Krole, ostvario Darjan i tako postao prvi finalist. Na zadnjem treningu se kandidatima pridružio i Mario, koji je trčao na traci. - Vrag je odnio šalu, opasno ste mi se približili. Ne sjećam se kad sam zadnji put trčao na traci -  šalio se Mario.  Dok su svi kandidati pokušavali potrošiti što više kilograma znojeći se na treningu, Neno je bio ispred kuće. Naime, zbog zubobolje je pio dosta tableta, što mu je izazvalo probleme u želucu i gotovo cijeli tjedan nije ništa jeo.  Iako je siguran finalist, na posljednjem vaganju Darjan je prvi stao na vagu te se pokazalo da je smršavio samo 0,1 kilogram, a za veliko finale je najavio da mu je cilj biti mršaviji nego trenerica Sanja.  Leonardova vaga je pokazala 5,9 kilograma manje, što znači da sada ima 105,1 kilogram. Krolo je u zadnjem tjednu smršavio nevjerojatnih 12,5 kilograma te je pao ispod 100 kilograma i ima 94,1 kg.  Gabrijela je smršavjela 2,2 kilograma, a Neven 6,6 kilograma, čime su njih dvoje izgubili najmanji postotak mase i nisu ostvarili ulazak u finale. I Neven i Gabrijela su rekli kako su odmah znali da će napustiti show, ali su sretni što su dogurali do samog finala. Neven je u tijeku boravka u kući izgubio čak 54,5 kg i sa 240,2 došao na 185,7 kilograma.  Gabrijela je u 'Život na vagi' došla sa 183,7 kilograma, a ukupno je izgubila 41,3 kilograma te iz showa izlazi sa 142,4 kg.  Veliko finale emisije 'Život na vagi', u kojem se za 150 tisuća kuna bore Krolo, Leonardo i Darjan, gledajte u subotu u 20 sati na RTL-u. 