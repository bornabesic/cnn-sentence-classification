Nekadašnja velika zvijezda jugoslavenske zabavne glazbe Neda Ukraden (65) ni u ovom tisućljeću ne prestaje s nastupima na kojima puni diskoteke i dvorane. Većina njezine današnje publike su mladi koji se nisu ni rodili kad je Neda sredinom 80-ih pjevala velike hitove kao što su “Zora je” ili “Vrati se s kišom”. Neda će i ove godine nastupiti na CMC festivalu u Vodicama, s pjesmom “Terapija”. Za tu je pjesmu nedavno predstavila i spot u kojem ima dugu crnu kosu, styling koji podsjeća na godine njezinih najvećih uspjeha. – Ideju za stilsku transformaciju u spotu “Terapija” pružila mi je zapravo sama pjesma; kako pjesma ritmički i aranžmanski podsjeća na najbolje disko pjesme 80-ih, sjetila sam se sebe i svoje duge crne kose koja je tijekom 70-ih i početkom 80-ih bila moj zaštitni i prepoznatljivi znak – kaže nam Neda. U posljednje vrijeme izgledate odlično. Koliko ljubav igra ulogu u tome? Hvala na komplimentu, ali ako mislite da je neki muškarac razlog i motiv za moj izgled, onda ste u krivu! Bitno mi je da vodim računa o svom izgledu, kako iz zdravstvenih razloga, tako iz estetskih i profesionalnih. To je stanje duha i svijesti, da stalno vodite brigu o prehrani, vježbate, jednostavno budete što više aktivni. Nedavno su svi prenijeli informaciju da se udajem, a ja sam se šalila za 1. travnja. Inače sam već 33 godine razvedena. U šali kažem – udala sam se jedva jednom. Tko ne želi pokraj sebe imati nekog koga će voljeti i poštovati? No, u mom poslu je teško naći nekoga tko može razumjeti moja izbivanja iz kuće i dnevni raspored. To bi mogao jedino netko iz pratećeg benda, ali ja se nikad nisam zabavljala, kako bi rekao pokojni Arsen, s osobljem. Vodite posebnu brigu oko izgleda, no rekli ste više puta da se ne biste podvrgnuli estetskoj kirurgiji. Što mislite o tome? To nije recept za sreću i ljepotu. Bitno je da prihvatite sebe i budete sretni sa svojim izgledom. Nijedan kirurg ne može me učiniti sretnom. I s najljepšim licem i prekrasnim proporcijama bilo je nesretnih glumica i drugih poznatih osoba koje su napravile samoubojstvo. Žena prije svega treba biti njegovana. Evo, ja i danas svakog jutra napravim 20 sklekova i 30 trbušnjaka. Rođeni ste u Imotskom, koji je poznat po umjetnicima i mnogim poznatim osobama. Jeste li ponosni na svoje korijene? Imotski je dio mene i mog odrastanja. Imotska krajina definitivno je u meni, svi moji preci su rođeni ondje. Prohodala sam u bakinu vinogradu, igrala se na imotskim ulicama... Naravno, tamo se uvijek rado vraćam. I vi ste danas baka. Jeste li razmazili svoje unuke? Moji unuci najveće su bogatstvo i sreća koju sam doživjela njihovim rođenjem. To je nešto najljepše u životu. Nastojim biti uz njih što više ali, eto, posao me vodi često od kuće pa mi tim draži budu trenuci kad smo zajedno. Ljeti smo u našoj kući u Boki kotorskoj i to je vrijeme opuštanja i uživanja! Nisam ih razmazila, poštujem ono što im roditelji kažu, osim što ih obožavam, pa mi ne pada teško kad se curice šminkaju, oblače, nose moje štikle po stanu ili kada su posvuda lopte, motori na koje redovito nagazim. Pokušavam odgonetnuti za što su nadareni, pa ih podržati i nagraditi. Poznato je da ste bili jedna od najvećih pjevačkih mezimica Josipa Broza Tita. Pjevali ste mu čak deset puta. Kako su izgledala vaša druženja s Titom? To je bilo vrijeme kada su svi ljudi koji su nešto značili bili pozvani da upriliče neki program za Tita. Tito je, za razliku od mnogih političara danas, imao nevjerojatnu karizmu. Bio je vrlo ljubazan, pristojan i jednostavan čovjek. Mnogi ljudi kojima je bio okružen bili su “veći Tite od Tita”, vječno namrgođeni. Svi koji smo nastupali imali smo veliku tremu. Jednom prilikom primio nas je poslije koncerta i nakon kurtoaznih čestitki više nismo znali što ćemo reći. Mrtvu tišinu prekinula sam tako što sam odlučila ispričati vic. Svi su još više zanijemjeli jer nisu znali što ću reći. Bilo je to 1978. godine, baš kada su oteli bivšeg talijanskog premijera Alda Mora. Titu sam rekla: “Znate li da su pronašli Mora?” A on meni: “Je li, bogati, nisam znao!” Na to sam mu rekla: “Da, pronašli su ga Prle i Tihi iz Otpisanih!” Tito se počeo glasno smijati, a svi su osjetili olakšanje. Tko zna bismo li mi sada razgovarali da nije bilo nikakve reakcije, ha-ha-ha. Možete li usporediti scenu tijekom vaše velike popularnosti i sada. Je li vam bilo teže onda ili sada? Danas se glazba više gleda i to omogućuje da zaista na scenu mogu izići i biti ondje popularni likovi i grupe koje su glazbeni diletanti i netalenti i praktički smo svi na istoj pozornici. Nekada su koncerti bila mjesta gdje je bilo bitno znaš li pjevati i, naravno, izvoditi pjesme koje nisu vic, psovka ili vulgarna provokacija. >> Sasvim posebna 'Terapija' - ne propustite novi singl i spot Nede Ukraden!