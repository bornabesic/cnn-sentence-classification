Iako već godinama slovi za neprikosnovenu kraljicu vjenčanja, Maja Šuput upravo je zbog gaže na jednoj završila, ni više ni manje, nego na sudu. Pjevačicu i njezin bend tužio je susjed, a poslije tri godine napokon je donesena presuda u Majinu korist. INSTAGRAM   'Na jedno prekrasno vjenčanje oko 23 sata došla je policija s pritužbama da je susjedima glazba preglasna i da nas moraju utišati. To smo i napravili iako je svadba bila u normalim decibelima glasnoće, a susjeda tamo ni nema. Međutim, policija je bila uporna pa su ostali ispred sale do 2 sata. Tada su došli s nalogom da moramo prestati svirati, drugim riječima, svadba je gotova', opisala je Šuput incident na društvenoj mreži. Dodala je kako pjeva 17 godina i za nešto slično prije nije ni čula, a kamoli doživjela. Slučaj je završio na sudu, a Maja i njezin bend konačno su dobili oslobađajuću presudu. 'Policijski zapis zapravo je pomalo i komičan. U njemu stoji da je pjevačica putem mikrofona spojenog na pojačalo pjevala više svojih pjesama različitog sadržaja, ali presuda je pravedna i poštena, zaključila je Šuput. Nada se, napisala je za kraj, kako policija više nikad nijedan bend neće prekinuti u svirci koja mladencima znači sve na svijetu. 'I to samo zato jer je kao neki susjed rekao da ne može spavati... Živjeli mladenci, živjeli muzičari', ironično je završila Maja.