Nije lako biti član jedne od najuspješnijih hrvatskih grupa pa svakim novim albumom podizati letvicu. Vjerujem da su se s tim problemom ponovno susreli momci iz grupe TBF, kojima su trebale pune četiri godine da snime novi album. Album "Danas sutra" trebao je izaći još prošle jeseni, no svjetlo dana ugledat će tek idućeg tjedna jer se "peglao" do zadnjeg dana. Kao i dosad, TBF u svoj rad unosi nove elemente pa su na ovom albumu u svoj repertoar prvi put uveli country u čak dvije pjesme. Jedna od njih, "Krist", bit će definitivno najveći hit s ovog albuma, u rangu "Fantastične", "Nostalgične", ili pjesme "Mater" s prošlog studijskog albuma. Premda se nekim dušobrižnicima možda tekst neće svidjeti jer govori o Kristu koji se spustio u Split i odmah "prionuo na motanje", pjesma ima jako zarazan ritam, a u jednom se trenutku kroz nju provlači i dobro poznata tema "Amazing Grace". S albuma smo već upoznali dva singla – prošlogodišnji "Neću ti ništa" i aktualni "Sa mog prozora", koji je pravi ljetni singl u kojem se prepoznaje dobro poznata splitska fjaka. Ne nedostaje ni socijalne tematike pa bi uspjeha kod publike mogla imati i naslovna pjesma "Danas sutra", u kojoj se proročanski pjeva: "danas jesi, sutra nisi, nema sutra pa se misli". Na vrhu hrvatske glazbene scene Jedan od definitivnih favorita je i pjesma "Stranci", u kojoj se mogu čuti primjese soula karakteristične za Motown etiketu. Šteta je jedino što pjesma nije duža, pa se zarazni refren "Dolaze stranci u velikom čamcu, oni su karika koja nedostaje u hranidbenom lancu" pojavljuje samo jednom, i to na kraju pjesme! Valja još izdvojiti i pjesmu "Tremor", koja u sebi također ima elemenata countryja, ali i veselu "El pas", svojevrsnu nasljednicu "Date", koja nas upozorava na ono što nas vrlo lako čeka – potpuna prevlast tehnologije nad našim životima. Album "Danas sutra" vjerojatno neće postići uspjeh kao prethodni albumi TBF-a, no još je uvijek produkcijski i tekstualno na samom vrhu hrvatske glazbene scene. Bit će svakako zanimljivo čuti kako će nove pjesme zvučati na svirkama uživo. >>Sarajlije se potukle s TBF-ovcima; Mladen: Nisam vidio ništa