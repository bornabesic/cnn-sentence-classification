Pedro Pascal, glumac koji je utjelovio karizmatičnog Oberyna Martella u popularnoj seriji 'Igra prijestolja', angažiran je za drugi film o Kingsmanima, nazvan 'Kingsman: The Golden Circle'. Pascal će u nastavku hita iz 2015. navodno glumiti novog lika imena Jack Daniels, poput imena viskija. Također, uz njega se pojavljuju i Halle Berry uz Julianne Moore, o čemu smo već pisali. Osim 'Igre prijestolja', Pascal je poznat i po ulozi agenta službe DEA, Javiera Pene. Pena je lik iz originalne Netflixove serije Narcos, inače jedne od najpopularnijih serija koju je ovaj streaming servis ikada financirao. I njegov kolega iz spomenute serije Boyd Holbrook je ovog vikenda dobio značajnu ulogu, onu glavnog negativca u trećem filmu o Wolverineu. Originalni 'Kingsman: Tajna služba' je 2015. utržio preko 400 milijuna dolara diljem svijeta, na budžetu od samo 80 milijuna, tako da činjenica da je nastavak već u planu nije nimalo iznenađujuća. Režiser Matthew Vaughn je već izjavio kako je zainteresiran za snimanje drugog dijela, no službenih informacija o planiranom početku snimanja i ljudima koji će biti odgovorni za njega još uvijek nema na vidiku. Tema: FILM 