Još jedan dokaz da kandidati iz showa 'Ljubav je na selu' pronalaze srodnu dušu definitivno je mladi par Sandra Blažina i Tin Mirt, piše RTL. - Tin je zaista savršen dečko. Ima dobar i čvrst karakter i ono bitno – ima manire – započela je zaljubljeno Sandra opisivati svog Tina. Simpatičan, jednostavan i zgodan, Tin Mirt osvojio je Sandrino srce, a svaki je put iznenađuje lijepim sitnicama, svojim manirama ili jednostavno osmijehom. - Najromantičnije što je moj Tinek napravio za mene definitivno je dan kada me upitao jesam li spremna nastaviti našu čaroliju. Taj me dan odveo na more, poklonio mi orhideju, a to mi je najdraži cvijet, pustio pjesmu Olivera Dragojevića 'Ako voliš me' i pitao me hoćemo li i dalje biti zajedno – kazala je Sandra kroz smijeh te dodala kako se Tin jako dobro slaže i s njezin bratom. Bez obzira što Sandra i Tin ne žive u istom gradu, koriste svaki slobodan trenutak ne bi li se vidjeli. - Tin je vrlo romantičan i svaki puta me iznova iznenađuje malim stvarima, koje mi puno znače – priznala je Sandra. Ljudi prepoznaju Sandru i Tina na cesti te ih čak i znaju zaustaviti da bi se fotografirali s njima ili ih samo pitali za njihova iskustva. - Čim smo se pogledali, znala sam da je Tin onaj pravi – zaključila je zaljubljena Sandra.