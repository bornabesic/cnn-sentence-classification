U srijedu navečer žiri RTL-ova showa 'Zvijezde' odobrio je prolazak dalje nekolicini natjecatelja, ali i rasplakao dvije kandidatkinje svojim odlukama. Zaljubljeni tinejdžeri Lucija Đaković (16) i Erik Vidović (16) nastupali su zajedno. Oboje su uspjeli nagovoriti žiri da ih puste u drugi krug natjecanja. RTL   Tonyju Cetinskom Erikov glas bio je jako interesantan, ugodan i točan, dok je Remi u kandidatu vidjela 'glazbenu budućnost koja seže izvan Hrvatske'. Kod Lucije je, pak, primijetila trenutke koji joj se nisu činili prirodnim, već kao da su bili 'dio uvježbanog nastupa', ali dvojcu je ipak dala šansu da se još dokaže. Remi je isti komentar dala i natjecateljici Marini Antunović iz Makarske, koja se zbog treme pred žirijem nije mogla sjetiti niti jedne pjesme s kojom bi započela svoj nastup. - Mislim da trebaš ići dalje jer imaš lijep glas. Ali molim te da budeš odgovornija i da se drugi put pripremiš. Ima puno ljudi kojima je ovo bitnije, nego što je tebi. Radije bih da se varam, da ti je ovo bitno, pa te molim da to i dokažeš - kazala je Remi, a Maja Bajamić je dodala kako se Marina mora truditi da bude što bolja i imati veće ambicije ukoliko joj je san profesionalno se baviti pjevanjem. RTL   U drugi krug prošli su i Filip Rudan (17) iz Zagreba, Mario Marinković (19) iz Bjelovara te Žana Merdžan (18) iz Metkovića. Zorica Sekulić (27) iz Osijeka u showu je otpjevala tri pjesme, ali nije uspjela zadovoljiti svojim nastupom. Iako ima dobar glas, žiri smatra kako za Zoricu jednostavno nema mjesta među 60 najboljih, ali predložili su joj da svakako nastavi s uvježbavanjem pjevanja, pa čak i da se okuša u pisanju ili skladanju svojih pjesama. RTL   Zoricu je zaboljela 'košarica' od žirija te je zaplakala u backstageu. I mladu obožavateljicu Justina Biebera rastužio je negativan odgovor žirija. Nikolina Gašparić (19) iz Zagreba otpjevala je prezahtjevnu Rihanninu pjesmu 'Love On The Brain', no njome nije naišla na odobravanje. Žiri smatra da je Nikolina još premlada za ovakvu vrstu natjecanja, uz savjet da svakako nastavi s vježbanjem i prijavi se za koju godinu. Prolazak u drugi krug nije osigurala ni Jelena Jakus (20), koja obožava Elemental i njihovu pjevačicu Remi, kao ni jedini hrvatski cheerleader Josip Merlak (21) iz Čakovca i Zvonimir Špacapan (19) iz Zagreba. Pred žirijem je još jedan dan teških odluka. Ne propustite pogledati novu epizodu showa 'Zvijezde' već u četvrtak u 20 sati na RTL-u.