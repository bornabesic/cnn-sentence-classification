Kralj Tomislav, kojeg će glumiti Marko Vulić, u gradini Ribnik nedaleko od Karlovca bit će domaćin 16-ero kandidata koji će u petak, kada počinje snimanje realityja “Anno Domini Ljeta gospodnjeg 925.”, otputovati 1000 godina u povijest. Više od 40 kamera pratit će ih u prvom takvom showu kod nas koji je spoj realityja i dramskih elemenata, a oni će morati pokazati spretnost u uvjetima bez današnje tehnologije. Umjesto rasvjete, imat će na raspolaganju 5000 svijeća od pčelinjeg voska i prilagođenu svjetlost mjesečine, dok će im od hrane biti dostupna samo ona koja je bila poznata prije Kolumbova otkrića Amerike, a ona je nutricionistički vrlo jednolika. Sami će raditi kruh od heljde, a jedna od glavnih namirnica bit će svinjska mast. Učit će glagoljicu i latinski jezik koji će im biti potrebni za izvršavanje zadataka koji će najsnalažljivije odvesti prema vrlo velikoj novčanoj nagradi. Spavat će na slamaricama, živjeti bez vode i sapuna. Hranu će kuhati na otvorenom ognjištu u autentičnom posuđu od keramike i drveta, a jedno od najbitnijih mjesta je kovačnica gdje će učiti kovati oruđe pa i britvu. Dio će vremena provoditi i u šumi te na rijeci gdje ih čekaju brojni izazovi. Zbog slabog osvjetljenja od svijeća i baklja, većinu vremena rabit će se filmska tehnologija snimanja i dronovi, dok će se kamere kakve smo imali priliku gledati u drugim realityjima rabiti samo za kontrolu. Osim viteza i kralja Tomislava, prijavljene će kroz show nekoliko mjeseci voditi Antonija Blaće. >> Najpoznatiji Big Brother par izrekao sudbonosno 'da' 