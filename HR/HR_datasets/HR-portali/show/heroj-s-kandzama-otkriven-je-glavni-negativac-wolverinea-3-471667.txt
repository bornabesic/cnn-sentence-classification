Značajni britanski glumac Richard E. Grant, poznat po filmovima 'Withnail & I' i 'Drakula', a i po mnogim ulogama u televizijskim serijama, kao što su 'Doctor Who' i 'Downton Abbey' postao je glavni negativac u trećem dijelu sage o Wolverineu. Po njegovim riječima, Grant će glumiti zlobnog ludog znanstvenika. Više detalja o liku nije otkriveno, no vjerojatno nam isti stižu uskoro. Grant će prije te uloge odglumiti lika u šestoj sezoni 'Igre prijestolja', no kao i lik u 'Wolverine 3', i taj je obavijen velom tajni. Uz njega se u serijal o besmrtnom superheroju vraća i Patrick Stewart kao Professor X dok bi Boyd Holbrook trebao biti mišićavi negativac. Uz te glumce, najavljen je i Stephen Merchant, u još neotkrivenoj ulozi. No sudeći prema njegovoj visini od preko dva metra, iskreno sumnjamo da će preuzeti ulogu nekog tihog ili plahog lika. Treći dio priče o Wolverineu u kina stiže početkom ožujka naredne godine, a u njemu ćemo po posljednji put vidjeti Hugha Jackmana u ulozi naslovnog lika. Doduše, znajući kako se glumci lako predomisle kad su novci pred njima, mogli bismo dobiti još nekoliko filmova, ako se Jackmana potakne dovoljno velikom hrpom 'zelembaća'. Wolverinea ove godine možete vidjeti u najnovijem izdanju 'X-mena', 'X-Men:Apocalypse', koji u CineStar kina stiže 19. svibnja, u distribuciji Blitz Film i Video. Tema: FILM 