U velikom intervjuu koji je dao za Nedeljnik glazbenik Goran Bregović otvoreno je govorio o politici, glazbi i sukobu sa redateljem Emirom Kusturicom. Prvi put se u političke vode uključio kada je podržao Antu Markovića, a kasnije se nakratko vratio u politiku kada ga je Zoran Đinđić pozvao da se obrati studentima na protestima protiv Miloševićeve krađe glasova.  - Naše obitelji su se družile i poznavali smo se. Vodio sam ga u ciganske kafane. Vodio sam ga u neku zadimljenu cigansku kafanu blizu željezničke stanice. Naravno, nisam imao stav prema njemu samo kao prema nekom premijeru jer, kad s nekim provedeš noć u kafani, on ti nije samo premijer – ispričao je o svom prijateljstvu i druženju s Đinđićem. Otvoreno je prvi put progovorio i o bivšem prijatelju Kusturici.  -Kusta i kad me pljuje zna čak nekada biti i duhovit. Ja mu želim dobro. Ne znam da li on meni želi dobro, ali ja njemu želim. Bio mi je kum na vjenčanju, i ja ne mogu javno za kuma reći nešto loše iako bi možda mogao to napraviti i bolje od njega. Nas svijet neće pamtiti po tome što je tko rekao. Njega će pamtiti po filmovima koje je snimio a mene po glazbi koju sam napravio. A to tko je što rekao, to ne traje niti to jedno popodne i moguće da će mu biti čak jednom i žao zbog toga. Zbilja smo napravili tri dobra filma zajedno. Ja bih volio da je on i sada napravio dobar film. Pretpostavljam da mu i oni koji ga ne vole žele da je to dobar film. Jer svi bi voljeli da on napokon napravi dobar film - kazao je Bregović. Glazbenik i redatelj od snimanja filma "Arizona dream" više nisu u tako dobrim i prijateljskim odnosima.