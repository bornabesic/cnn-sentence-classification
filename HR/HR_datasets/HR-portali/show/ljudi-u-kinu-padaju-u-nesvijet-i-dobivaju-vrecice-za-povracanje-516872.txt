Francuski film 'Grave' o vegetarijanki koja malo po malo počinje jesti ljudsko meso i postaje kanibalka bio je prikazan na festivalu u Cannesu. Ali nakon što se film počeo prikazivati u kinima u SAD i Kanadi pod naslovom 'Raw' ('Sirovo'), proširile su se vijesti o šokantnim scenama koje izazivaju veliku nelagodu kod gledatelja.  Prvi 'problemi' s filmom nastupili su na ponoćnom prikazivanju  na festivalu u Torontu. Nekoliko gledatelja se onesvijestilo zbog prizora u kojima glavni likovi jedu ljudsko meso, pa je morala intervenirati Hitna pomoć. Kino  'The Nuart Theatre' u Los Angelesu je zato posjetiteljima na projekcijama 'Rawa' ponudilo posebno izrađene vrećice za povraćanje. Kako kažu voditelji kina, bio je to dobar potez jer su vrećice mnogim gledateljima zatrebale. - To im je bila super ideja. Sjećam se da su se u kinima '70-ih godina dijelile slične vrećice kad su se prikazivali tadašnji horori. Barem ne morate koristiti svoje prazne vrećice za kokice u slučaju potrebe - rekao je jedan gledatelj. Film se u SAD-u pojavio u iznimno malenoj distribuciji, u samo devet kina. No već polagano stječe kultni status među ljubiteljima ekstremnih horora. Film je režirala francuska redateljica Julia Ducournau, a u glavnim ulogama su Garance Marillier te Ella Rumpf i Rabah Naït Oufella. Premda je malo vjerojatno da ćemo ovaj film vidjeti u našim kinima, ako se to dogodi, istog ćemo vas trena obavijestiti putem naše filmske rubrike, a ako vam nedostaje horor, podsjećamo da nam u kina, u distribuciji Blitz CineStara, 18. svibnja ove godine. dolazi još jedan nastavak klasične franšize o čudovištima, 'Alien: Savez'. Tema: FILM 