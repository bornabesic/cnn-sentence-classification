Britanska televizija BBC prikazat će dokumentarac povodom 20. obljetnice smrti omiljene princeze Diane, koja je stradala u prometnoj nesreći u Parizu u kolovozu 1997. U njemu će između ostalog biti prikazani isječci razgovora s princom Williamom i princom Harryjem koji su smatrali da su iznevjerili majku jer je nisu uspjeli zaštiti. U vrlo emotivnom istupu princ William, koji je tad imao 15 godina, rekao je da su on i brat konačno spremni pričati o majci ‘jer osjećaju da joj duguju’: ‘Osjećali smo kao da smo je iznevjerili kad smo bili mlađi. Nismo je mogli zaštititi. Osjećamo da joj dugujemo barem zauzeti se za njezino ime i podsjetiti sve na njezin karakter, na to kakva je osoba bila. Moramo odraditi svoju dužnost sinova i zaštititi je.’ Prinčevi su za BBC ispričali kako je izgledao taj trenutak kad su saznali da im je mama poginula te kako su se osjećali kad su kao dječaci hodali iza majčinog lijesa na sprovodu koji su pratili milijuni ljudi diljem svijeta, piše Daily Mail. Reuters Prinčevi William i Harry s princom Charlesom na sprovodu   Harry je priznao da je bio šokiran reakcijom javnosti, kad je shvatio koliko su je ljudi voljeli. ‘Kad je umrla, odjednom se dogodio izljev emocija i ljubavi koji je bio prilično šokantan. To je istovremeno bilo lijepo i nevjerojatno, a sad kad gledam na to, mislim da je divno da je naša majka imala tako snažan utjecaj na tolike ljude. Kad ste tako mladi i dogodi vam se takva tragedija, čini vam se da će tuga i praznina zauvijek ostati. Mislim da nas dvojica nikad s lakoćom nećemo moći pričati o mami, ali sad nakon 20 godina je dobro vrijeme za podsjetiti ljude koliko je utjecala ne samo na kraljevsku obitelj, nego općenito na svijet’, rekao je Harry. Reuters Princeza Diana s Williamom (6) i Harryjem (3), princ Charles u pozadini, 1987.   Ovo je prvi puta da su prinčevi progovorili o neposrednom razdoblju nakon majčine smrti i iznijeli toliko detalja. Dokumentarac će biti emitiran na BBC-ju u kolovozu, a osim razgovora s Dianinim sinovima snimljeni su i intervjui s raznim bliskim prijateljima princeze, političkim akterima i novinarima. Princeza Diana je poginula 31. kolovoza 1997. u prometnoj nesreći u Parizu, a stradali su i njezin ljubavnik Dodi Fayed i vozač Henri Paul.