Samo par dana nakon što nam je najavljeno da će  Alicia Vikander postati najnovije utjelovljenje Lare Croft, još jedna ekranizacija video igre dolazi nam na velika platna. Producent Marc Platt je u sklopu kuće Stories International objavio planove da se snimi film temeljen na iznimno dugotrajnoj igri kuće SEGA - Shinobi. - Volimo taj serijal igara i smatramo da svijet nindža nije nikada bio propisno preveden na velike ekrane. Sad imamo priliku to popraviti. S filmom 'Shinobi' se nadamo da ćemo napraviti djelo koje na ispravan način prevodi srž tih igara u cjelovečernji film - izjavio je Platt. Shinobi je serijal igara star gotovo 30 godina. Od trenutka kad se pojavila prva igra, pa do danas, čak je dvanaest različitih igara izdano za razne platforme. Igre su bile poznate po kvaliteti svoje grafike i muzike, kao i po igrivosti, no mnogi su ih voljeli zbog toga što su bile poprilično teške igre. Glavni lik, Joe Musashi, je zajedno sa Sonicom jedno vrijeme bio i zaštitni lik kuće SEGA. Razvoj događaja na ovom projektu moći ćete pratiti u rubrici 'FILM'.  A dok u kina ne stigne 'Shinobi', potrebu za dozom nindži moći ćete zadovoljiti 'Nindža kornjačama: Izlazak iz sjene', koji u kina stiže drugog lipnja ove godine, u distribuciji Blitz Film i Video. Tema: FILM 