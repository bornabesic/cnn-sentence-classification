Pjesma 'Najljepše na svijetu boje' prvi je singl kojim se mlada riječka pjevačica Andrea Paškvan predstavlja publici. Andrea u glazbenim krugovima nije nepoznato ime jer već godinama surađuje i pjeva sa zadarskom grupom Forum i njihovim frontmenom Davorom Pekotom. Također prije četiri godine snimila je i duet s istarskim pjevačem Alenom Vitasovićem za pjesmu 'Volimo se kao ludi', a njezine pjevačke sposobnosti oduševile su i našeg najpoznatijeg jazz pijanista Matiju Dedića s kojim uskoro priprema zanimljvu suradnju.  Ova 'buntovnica s razlogom' na gažama je počela pjevati već s 15 godina iako su joj se roditelji isprva protivili. - Ispočetka nisam znala kako im to objasniti i malo su se protivili, ali danas me apsolutno podržavaju u svemu. Radila sam paralelno s tri benda, novcem od gaža plaćala sam stan u Zadru, gdje sam se preselila, pa su se i roditelji uvjerili da je to očito moj put. Zaposlena sam u jednoj tvrtci no i dalje pjevam u bendovima Forum, Calipso i Quartet Fokus, a sad sam odlučila izbaciti svoj prvi samostalni singl - kaže Andrea. Na svom prvom singlu Andrea je okupila provjerenu ekipu autora. Glazbu za ovu nježnu i emotivnu pjesmu radio je Branimir Mihaljević, tekst je napisao Mario Mihaljević dok je za aranžman zaslužan Karpo Media Team. Mlada pjevačica također je snimila bajkovit spot pod redateljskom palicom Sandre Mihaljević i Igora Ivanovića, a dvodnevno snimanje odradili su na atraktivnim lokacijama u Brezovici te u konjičkom klubu 'Revel'. Za Andrein stajling pobrinuo se poznati hrvatski dizajner Juraj Zigman.