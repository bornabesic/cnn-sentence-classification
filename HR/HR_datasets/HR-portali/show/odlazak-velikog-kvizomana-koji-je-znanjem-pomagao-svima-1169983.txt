Tužna vijest stigla je jučer oko podne iz zadarske bolnice. U 61. godini napustio nas je Mirko Miočić, legendarni lovac iz kviza “Potjera” i vjerojatno najpoznatiji hrvatski kvizoman. Poznato je da je posljednju godinu imao zdravstvenih problema, zbog kojih se morao povući iz “Potjere”. Prošlog tjedna se i javio u 500. emisiju kviza i kazao kako mu je želja vratiti se u lovačku stolicu. No, dva dana nakon toga stanje mu se pogoršalo. Dobio je upalu pluća, od koje je i umro. Prvi put na ekranu 1972. Mirko Miočić rođen je 23. srpnja 1956. u Rtini. Odmah kao srednjoškolac zavolio je kvizove, a prvi put se na malim ekranima pojavio 1972. u kvizu “3,2,1, ali vrijedan” i kao 17-godišnjak odmah osvojio drugo mjesto. Široj javnosti postao je poznat kad je 1982. pobijedio u Kviskoteci, a četiri godine kasnije osvojio je treće mjesto u superfinalu pobjednika, iza Radoslava Dodiga i Roberta Pauletića. S velikim uspjehom natjecao se u svim kvizovima, a najzapaženiji bio je u kvizu “Tko želi biti milijunaš”. Iako je kao natjecatelj osvojio tek 32 tisuće kuna, Mirko je kasnije pomogao znanim i neznanim ljudima kao džoker zovi. Redakcija kviza zbog njega je morala mijenjati pravila, pa se ubuduće isti džoker mogao zvati samo tri puta po sezoni. Posljednjih godina bio je lovac u “Potjeri”, a mnogi su ga voljeli zbog njegove elokvencije i iznimnog znanja. – Cijeli sam život bio uporan i veliki čitalac. Prije velikog razmaha interneta, ako je netko htio biti informiran i u tijeku zbivanja, čitanje većeg broja novina i tjednika bio je jedini način za to. A ja sam oduvijek i brzo i puno čitao – otkrio je Miočić, koji je za života radio kao špediter, u jednom intervjuu. Od Mirka se opraštaju brojni prijatelji, kolege i suradnici. – Status “legende” se danas dijeli svima, ali šjor Mirko bio je jedan od rijetkih koji ga je zaista i zaslužio. Čovjek neobjašnjivo širokih interesa s kojim ste mogli popričati o svemu, kakvih nema mnogo, a još k tome uvijek dobro raspoložen i s osmijehom na licu – do kraja života ću pamtiti mnoge naše razgovore u backstageu “Potjere” – kazao je lovac Dean Kotiga i istaknuo kako je Mirko obilježio kvizašku eru na ovim prostorima. Lovkinja Morana Zibar opisala je Mirka kao našu verziju Broja 1 iz Alana Forda. Šjor Mirko je legenda – Nema teme o kojoj on nije znao bar nešto. Bio je ljudina. Nadala sam se da će nam se vratiti ove jeseni “Potjeri”. Nažalost, ništa od toga – kazala je Zibar. Susretu s Mirkom nadao se i Krešimir-Sučević-Međeral, koji ga je zamijenio u “Potjeri”. – Mirko je u mnogočemu postao opće mjesto hrvatskog kvizaštva, jedinica za usporedbu nečijeg znanja. Nakon Radoslava Dodiga, kojega je i sam Mirko navodio kao svog kvizaškog idola, još jedan kvizaš napušta nas prerano – rekao je Sučević-Međeral. Robert Pauletić često se susretao s Mirkom. – Zadnji put kad smo se Mirko i ja vidjeli razgovarali smo o njegovu rođaku Stipi Miočiću, koji je ovih dana opet zadivio borilački svijet. Pleme Miočića iz Rtine ima najjačeg čovjeka na svijetu, ali imalo je i jednog od najpametnijih, našega Mirka, Jako sam tužan jer je prerano otišao – rekao je Pauletić. O Mirku sve najbolje govori i redatelj i kvizoman Mario Kovač. – Mirka nikad niste mogli vidjeti ljutitog. Bio je otvoren za razgovor, a svojim ponašanjem razbijao je stereotipe o geekovima kao zatvorenim ljudima – kaže Kovač.         