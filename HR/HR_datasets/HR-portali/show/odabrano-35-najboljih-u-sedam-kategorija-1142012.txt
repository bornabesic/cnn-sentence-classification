Naša televizijska, radijska i glazbena scena u 2016. godini ponudila je pregršt zanimljivih, zabavnih i kvalitetnih sadržaja, emisija, voditelja, glumaca i novih lica, što je dodatno otežalo zadatak žiriju Večernjakove ruže u odabiru nominiranih za Večernjakovu ružu 2016. Stručni žiri, u kojem su dugogodišnja televizijska urednica Ksenija Urličić, glazbeni producent Nikša Bratoš, glazbenik, scenograf i dizajner Ivica Propadalo, redatelj Dalibor Matanić, doajen radijskog novinarstva Vojo Šiljak i televizijska legenda Miroslav Lilić te Večernjakov stručni tim na čelu s Mirjanom Žižić, pomoćnicom glavnog urednika i voditeljicom projekta Večernjakove ruže, dugo je vijećao prije nego što je složio listu nominiranih. Izvrsnost, originalnost i kvaliteta samo su neki od kriterija kojih se žiri držao u odabiru 35 nominiranih u sedam kategorija. Jaka konkurencija bila je u svim kategorijama, a možda je najteže odluku bilo donijeti u kategoriji TV osoba godine i TV emisija godine jer je 2016. godina u televizijskom svijetu bila zbilja plodonosna. Nit vodilja u odabiru nominiranih u ove dvije kategorije žiriju su i ove godine bili rezultati koje su televizijske emisije i osobe postigle u 2016., a vodilo se računa i o tome koliko ih gledatelji vole i cijene. Naravno, isti kriteriji vrijedili su i za kategorije radijska osoba i radijska emisija godine. TV glumačko ostvarenje godine kategorija je u kojoj su se našla eminentna glumačka imena i odabrati samo petero zaslužnih bilo je teško. U obzir smo uzeli glumce koje smo tijekom 2016. godine gledali na malim ekranima u televizijskim serijama i filmovima. Čiji glas i osobnost slušatelji vole i cijene bio je kriterij žiriju pri izboru radijskih voditeljski imena koja su zaslužila nominaciju. Možda najlakša odluka je bila u izboru novog lica godine gdje se trudilo uzeti u obzir debitante na televizijskoj, glazbenoj i radijskoj sceni. Ksenija Urličić istaknula je kako se žiri pri odabiru nominiranih prije svega vodi stručnošću i kvalitetom, dok će kod čitatelja možda presudnija popularnost. - Najbolje među voditeljima i glumcima je bilo malo teže odabrati jer se tu iskristalizira dosta etabliranih imena. Kod novih lica već je lakše izabrati nominirane jer ih je mnogo manje – kazala je Urličić. Žiri je svoj posao odradio, a od 30. siječnja na publici, našim čitateljima zadatak je da glasovima podrže svoje favorite i osiguraju im statu Večernjakove ruže za čiji je dizajn zaslužan Ivica Propadalo. Sve detalje o načinu i pravilima glasanja donosimo u Ekranu koji izlazi 27. siječnja. Žiri Večernjakove ruže: Goran Gerovac, Maja Car, Ivana Carević, Mirjana Žižić, Miroslav Lilić, Ksenija Urličić, Nikša Bratoš, Ivica Propadalo i Vojo Šiljak Svečana dodjela Večernjakove ruže održat će se u petak 31. ožujka u veličanstvenom prostoru Hrvatskog narodnog kazališta u Zagrebu. Detalje same dodjele, imena izvođača i prezentera nećemo još otkrivati, neka ostanu iznenađenje neko vrijeme, ali ono što možemo obećati je da će kao i dosad dodjela zračiti glamurom, trudit ćemo se ne biti pretenciozni, a glavni zadatak nam je da se nominirani i naši gosti dobro zabave. NOMINIRANI: TV OSOBA GODINE TIHOMIR LADIŠIĆ Više od 20 godina radi u televizijskoj industriji, a njegovim dolaskom na N1 gledanost ove televizije četverostruko je porasla, a posebnu snagu pokazali su izvještavajući uživo iz sata u sat o političkoj krizi i padu Vlade Tihomira Oreškovića. IVANA PETROVIĆ Kao urednici vanjske politike, reporterki i komentatorici u 2016. na Novoj TV njen rad je obilježilo praćenje referenduma o izlasku Ujedinjenog Kraljevstva iz EU te predsjednički izbori u SAD-u. ALEKSANDAR STANKOVIĆ Da je britak i uspješan u vođenju i uređivanju svoje emisije "Nedjeljom u 2" pokazuje nam još od 2000., a u prošloj godini u putopisu "Vjetar u kosi" otkrivao nam je nova i nepoznata mjesta i ljude Lijepe naše. ZORAN ŠPRAJC Šarmom i prepoznatljivim voditeljskim stilom osvojio je gledatelje i kritičare, otkako je za kormilom informativnog magazina RTL Direkt mnogi tjedan opisuju od ponedjeljka do četvrtka pa onda tri dana bez Šprajca. ZORAN VAKULA Njegove prezentacije vremenskih prilika i neprilika uvijek su jedinstvene i začinjene dozom humora pa ne čudi što je ovaj vodeći prognostičara HRT-a inspirirao i glazbenike koji su mu posvetili pjesmu. RADIJSKA OSOBA GODINE MIRKO FODOR Jedan od najvećih zafrkanata u radijskom eteru i omiljeni voditelj koji publiku drugog programa Hrvatskog radija razbuđuje četvrtkom, a nezaboravna je i njegova emisija "Globotomija", "Trbuhozborci", "Sunce na prozorčiću"... IVANA MIŠERIĆ Radnim danom od šest do deset ujutro voditeljica slušateljima "Otvorenog radija" pomaže da se razbude, popravlja im jutro dobrom glazbom, otkriva gdje je gužva u gradu i u studio dovodi zanimljive sugovornike. JADRANKA NIŠEVIĆ Na Radio Puli srijedom uređuje odličnu emisiju "Škovacera" koja se bavi komunalnim aktualnim temama, prometom, zdravstvom..., a njen glas prepoznat će i redoviti slušatelji emisije moderne glazbe i brzog ritma"AT klub" SINIŠA ŠVEC Dobro poznato ime radijskim slušateljima, a pogotovo onima koji redovito slušaju Yammat FM gdje Švec petkom s Milanom Pehom vodi "Službeni početak vikenda", a ponedjeljkom navečer i srijedom popodne uživamo u Švecovom istančanom glazbenom odabiru. MARKO TOMŠIĆ – ŠAMAN Već godinama budi slušatelje Radija 101. Radnim danom s kolegicom Ivanom Pevec preuzima mikrofon od 6-11 sati. U jutarnjem dijelu programa bavi se aktualnim temama i slušatelje pušta u program bez cenzure. TV GLUMAČKO OSTVARENJE GODINE ALEKSANDAR CVJETKOVIĆ Kroz dvije uloge, Maksa u RTL-ovoj "Pravoj ženi" i Maria Karduma u Hrt-ovoj "Novini" pokazao je pravo umijeće glumačke transformacije i dokazao zašto je jedan od naših najboljih glumaca. PETRA DUGANDŽIĆ Likovi koje ova glumica utjelovljuje uvijek su dragi publici, a uloga simpatične i uvijek nasmijane slavonke Kate u seriji "Zlatni dvori" Nove TV definitivno su joj osigurali dodatne simpatije. IVO GREGUREVIĆ U hrvatskoj kulturi i kinematografiji njegova uloga je iznimno velika, a prošle godine ostvario je maestralnu ulogu u filmu "Imena višnje" redatelja Branka Schmidta i u produkciji HRT-a. ELIZABETA KUKIĆ Impozantan broj kazališnih i televizijskih uloga je iza Elizabete koja nas je u 2016. oduševila kao Ruža, stručnjakinja za muško ženske odnose, u RTL-ovoj "Pravoj ženi", a nenadmašna je i u ulozi Dunje u "Crno bijelom svijetu" JELENA MIHOLJEVIĆ Uloga hrabre, pomalo smotane i nervozne daktilografkinje Ksenije Kipčić u HRT-ovoj seriji "Crno bijeli svijet" kao da je pisana baš za Jelenu i izvrsno je utjelovila taj lik. GLAZBENIK GODINE DETOUR Deset godina postojanja bend je proslavio velikim koncertom u zagrebačkoj Tvornici kulture i albumom "Detour10" koji je svojevrsna kompilacija njihovih poznatih skladbi predstavljenih u novom ruhu. MATIJA DEDIĆ Album "Matija svira Arsena" bio je najprodavaniji album u Hrvatskoj u 2016. godini, a ovaj proslavljeni pijanist u prošloj godini održao je i niz koncerata diljem Hrvatske i regije koje je posvetio pokojnom ocu. ELEMENTAL Bend je prošlu godinu pratila posebna energija i sve čega su se primili pretvorili su u uspješnu priču. O njihovom koncertu u Domu sportova još se priča, a pjesme s njihova albuma "Tijelo" bezvremenski su hitovi LET 3 Riječki rockeri trijumfalnim koncertom "Antivalentinovo" u rasprodanom Domu sportova premijerno su predstavili album "Angela Merkel sere", a službeno priznanje dobili su i od Hrvatske glazbene unije povodom 30 godina javnog umjetničkog djelovanja za izniman doprinos glazbi. OLIVER I GIBONNI Umjetnička i prijateljska snaga utkana u zajednički album "Familija" urodila je iznimnim glazbenim ostvarenjem, a poseban doživljaj je bio slušati ih u 2016. zajedno i osjetiti tu čarobnu energiju dvojice glazbenih majstora. TV EMISIJA GODINE NOVINE Ovu neromantiziranu priču o novinarstvu potpisuje Ivica Đikić, producenti su Miodrag Sila i Nebojša Taraba, a redateljski je cijelu priču zapakirao Dalibor Matanić. Uz genijalnu glumačku postavu i odličan zaplet ovo je jedno od najboljih tv ostvarenja u 2016. PLODOVI ZEMLJE Najdugovječnija i najgledanija emisija Hrvatske radiotelevizije ima već više od 1800 prikazanih emisija i u prosincu 2016. godine, obilježila je 58 godina neprekinutoga emitiranja. Emisija je to kojoj gledatelji vjeruju i koja ne izbjegava govoriti o važnim problemima. PROVJERENO U 2016. godini emisija Nove TV ulazi u desetu sezonu prikazivanja i ove godine posebno se istaknula priča o gazdi Bosiljku Staniću i tvrtki Boso čiji radnici godinama trpe teror i o tome šute. REPUBLIKA Autor Božidar Domagoj Burić ovom nas je serijom, prikazanom na HRT-u na genijalan način odveo u povijest jednoga od najvećih fenomena hrvatske i svjetske povijesti – Dubrovačke Republike. RTL DIREKT Od ponedjeljka do četvrtka u 22.15 mali ekrani svijetle na programu RTL-a gleda se emisija RTL Direkt na čelu sa Zoranom Šprajcom. RADIJSKA EMISIJA GODINE GLOBOTOMIJA Svojevrsna satirična kronika svijeta i vremena u kojem živimo, s posebnim kritičkim osvrtom na društvene i dnevno-političke događaje koji tište i utječu na živote takozvanih "malih ljudi", a emitira se na Hrvatskom radiju. INTERVJU TJEDNA MEDIA SERVISA Uvijek aktualni sugovornici političke i javne scene od kojih se traže konkretni odgovori , emisija koja je dokaz da pravo novinarstvo još uvijek postoji. INTERVJU TJEDNA 101 Središnji tjedni društveno-politički intervju u kojem gostuju najvažniji ljudi iz političkog, društvenog, gospodarskog i kulturnog života Hrvatske, a svojim pitanjima sudjeluju i slušatelji. JEDAN KRUG ZA OSIJEK Emisija se svakog petka realizira iz gradskog prijevoza - tramvaja. Emisiju producira agencija Osijek danas i emitira je Gradski radio Osijek. Zanimljivi gosti, gradske teme, edukacija mladi o ostanku u Slavoniji, samo je dio tema koje se obrađuju. POMORSKA VEČER Jedina je specijalizirana emisija za pomorce u Hrvatskoj i emitira se neprekidno već 64 godine, a u prosincu 2016. dobila je nagradu Sindikata pomoraca – Plavu vrpcu Vjesnika za hrabrost i spašavanje na moru. NOVO LICE GODINE MIA DIMŠIĆ Neodoljivo šarmantnim vokalom i izvanrednim interpretativnim sposobnostima zaslužila je nagradu za najboljeg izvođača 2016. godine, koji joj je dodijelila Hrvatska diskografska udruga. ZRINKA GRANCARIĆ Iskusna radijska novinarka nakon iznimno profesionalnoga prijenosa i komentiranja nastupa naše jedriličarske reprezentacije na OI u Rio de Janeiru postaje još zapaženija. A trenutno odlično uređuje i vodi Temu dana na HRT-u. PETRA KRALJEV Temperamentna, glasna i emotivna, najbolji je opis 28-godišnje glumice koja je umalo postala pravnica, no ljubav prema glumi ipak je prevladala. Splitsku glumicu gledamo u seriji “Zlatni dvori” Nove TV, u kojoj je utjelovila Neru Vidić. TONI MILUN Idejni začetnik i voditelj sad već kultne emisije Financijalac, koja se emitira na HRT-u 4 u dobio je i nagradu od Akademije Zagrebačke burze za izniman doprinos izobrazbi o tržištu kapitala za 2016. godinu. KAJA ŠIŠMANOVIĆ Njen lik lijepe, bistre i pomalo buntovne 18-godišnje rokerice i buduće glumice Une došao je do izražaja u drugoj sezoni Crno bijelog svijeta i pokazao da je Kaja pravi glumački dragulj. >>VEČERNJAKOVA RUŽA 2015 Mia zasuzila, Šprajc se rukovao sa svima, Navojec poslao posebnog izaslanika 