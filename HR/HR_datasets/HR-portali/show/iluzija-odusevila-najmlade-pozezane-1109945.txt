Najmlađi posjetitelji pozorno su pratili magiju, žonglerske trikove i akrobacije s vatrom. Za dobru zabavu pobrinuli su se članovi MAK Teatra, Zagrebačke artističke škole i Cirkuske udruge Razbibriga. Glavnom festivalskom pozornicom letjele su loptice, užad, goruće baklje i lanci. "Svaka točka traje od pet do 15 minuta, ali se iza toga kriju godine vježbanja i svakodnevnog treniranja, ulaganja u sebe. Nije mi teško provesti vježbajući i osam sati dnevno jer je to moj posao", priznao je Domagoj Šoić koji je posjetitelje oduševio žongliranjem vatrenim kuglama, manipulacijom kristalnim kuglama i vratolomijama na rekvizitu poznatom kao rola-bola. U glazbenom dijelu programa nastupio je A je to band, profesori Glazbene škole Požega te Duško Bijelić. "Program je prije svega namijenjen za djecu, ali imaju što vidjeti i odrasli. Nismo zaboravili ni glazbu jer ovaj festival okuplja ulične zabavljače, mađioničare i žonglere. Reakcija publike bila je odlična", zaključio je Dario Hak, koordinator Uličnog festivala. Drugi dan Aurea Festa završio je projekcijom filma "Sun Kid posljednja vremena", autora Marija Kovačevića. Posjetitelje Požege danas očekuje Festival plesa. Od 19 sati nastupit će Požeške mažoretkinje uz pratnju Gradske glazbe Trenkovi panduri, dok nakon njih slijedi suvremeni ples, hip hop, jazz i klasični balet. Za kraj programa organizatori su pripremili modnu reviju ceha frizera i kozmetičara. >> U Požegi izabrana najgizdavija šokica