Glazbenik i natjecatelj prve sezone popularnog showa "The Voice" Neven Stipčić (22) u utorak je potpisao ugovor s diskografskom kućom Universal Music Hrvatska. Kuća je ogranak Universal Music Groupe - vodeće glazbene izdavačke tvrtke pod kojom nastupaju Lana del Rey, Gwen Stefani, Justin Bieber, Rolling Stonesi te mnogi drugi. - Nadam se da će suradnja između mene i Universala biti u obostranu korist. Glazba je sve što volim raditi i nadam se da će sve ići u dobrom smjeru - kazao je.  Neven inače nastupa u sastavu The Groovebox, a prvi samostalni singl "Samo ti" snimio je već u kolovozu prošle godine. - Dugo sam čekao s izdavačem i nije sve išlo po planu, ali bio sam strpljiv i konačno je uspjelo - priznaje te nadodaje da uskoro kreće snimanje spota, ali i rad na drugom singlu.   Od glazbenih uzora ističe Georgea Michaela, Brunu Marsa, Princea, Queen, Aliciju Keys te Johna Newmana i Daft Punk. Na estradi cijeni pjevače poput Gibonnija, Nine Badrić, Aljoše Šerića (Pavel), Josipe Lisac, Dine Dvornika, Đorđe Balaševića te Nene Belana.  - Dini Dvorniku sve je išlo, od ritma do groovea i to je bit dobre pop glazbe, iako je bio kralj funka - komentirao je varaždinski pjevač. - Potrudit ću se raditi dobar pop - zaključuje 22-godišnjak koji 2017. godinu otvara izvrsnom prilikom.  >> Finalist showa 'The Voice' proglašen najboljim mladim pjevačem 