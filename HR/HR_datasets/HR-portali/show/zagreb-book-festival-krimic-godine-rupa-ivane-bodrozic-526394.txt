Osjećam se super, jako sam sretna. Svaka nagrada i priznanje uvijek znače pogotovo kada na nekoj knjizi radite dug period vremena i istražujete, rekla je Ivana Bodrožić (34), autorica romana 'Rupa', ovogodišnjeg najboljeg krimića godine biblioteke Balkan Noir. Kao i svake godine, i na trećem Zagreb Book festivalu u Muzeju za umjetnost i obrt u Zagrebu, dodijeljena je nagrada za najbolji kriminalistički roman godine biblioteke koju je 24sata pokrenuo u suradnji s najjačim hrvatskim izdavačima. Biblioteku Balkan Noir osnovao je Goran Gavranović, glavni urednik 24sata s vrhom popularizacije kriminalističkih romana, a ona objavljuje kriminalističke romane iz pera domaćih ili regionalnih autora. Vukovarskoj pjesnikinji i prozaistici Ivani Bodrožić to je prva novčana nagrada. - Nagrađivana sam i prije, ali to su manje više sve bile nagrade koje nose čast. Pisanje je usamljenički posao jer ne dobivate nikakvu povratnu informaciju tako da mi ova nagrada jako puno znači. Još kada je uz to i novčana svakako potpomaže egzistenciji nas pisaca - ispričala je Ivana. 'Rupa' je roman čija se radnja odvija u vrijeme postavljanja dvojezičnih ploča u Vukovaru. Glavni pokretači svih procesa i dalje su ljudi koji su sudjelovali u ratnim zločinima devedesetih, korumpirani političari... Glavna junakinja je novinarka Nora Kirin koja dolazi u neimenovani slavonski gradić napisati reportažu o profesorici koja je skupa sa svojim maloljetnim ljubavnikom, bivšim učenikom, ubila supruga. Intrigantna, mučna i mračna priča o obiteljskoj tragediji novinarku odvodi u niz paralelnih priča koje se susreću u podzemlju duboko podijeljenoga grada. - 'Rupu' sam pisala sve skupa godinu dana. Materijal koji sam koristila u romanu i temu koju sam obrađivala prethodno sam proučavala tri godine. Ali s pisanjem romana završila sam u roku godine dana - rekla je Ivana. Temeljna inspiracija došla joj je iz društveno političke klime u Hrvatskoj. - Ta jedna jedne velika neravnopravnost, nepravda i eksploatacija najranjivijih skupina koja vlada u našem društvu sprege kriminala i visoke politike koju svakodnevno gledamo. To me jako ljuti i istovremeno jako inspirira - tvrdi Ivana. Otkad je završila 'Rupu' nije pisala, ali ima veliku želju ponovo nešto početi. Kako navodi, ne isključuje ni mogućnost da napiše nastavak. Ivani je nagradu uručio Boris Trupčević, predsjednik Uprave 24sata. Ove sezone su u konkurenciji za 50.000 kuna bila četiri naslova. Uz Ivanu Bodrožić i pobjednički roman 'Rupa', drugi nominirani bio je Rade Jarak sa svojim “Emigrantima”. To je roman koji oslikava atmosferu dijela života gastarbajtera iz bivše Jugoslavije u Njemačkoj osamdesetih godina. Jarak priču proširuje i na autsajdere raznih vrsta u zemlji koja je još rascijepljena zidom između Istoka i Zapada. Treći nominirani autor je Josip Mlakić koji je u prvom krugu Biblioteke već osvojio nagradu. Ove godine natjecao se s neobičnim krimićem 'Majstorović i Margarita'. Roman je prepun referenci na 'Twin Peaks' i filmove Jima Jarmuscha i Mlakić je u njemu stvorio čitav niz grotesknih likova prepunih tajni. Posljednji naslov u konkurenciji je 'Poglavnikov pudl', autora Ede Popovića. Priča počinje u parku ispred psihijatrijske bolnice gdje je pronađeno tijelo mladića koji je ujedno predsjednik mladeži ekstremističke desne stranke. S druge strane, u bolnici se nalazi prijatelj ubijenog, čovjek koji za sebe vjeruje da je ni više ni manje nego pudl poglavnika Ante Pavelića. O pobjedniku između četiri nominirana naslova, ove je godine odlučivala isključivo publika. Moglo se glasovati na Zagreb Book Festivalu gdje su bile postavljenje glasačke kutije, kao i na stranicama 24sata.hr i Express.hr. Biblioteka Balkan Noir objavila je dosad ukupno 20 naslova, od kojih su nagrađena tri. Prve godine titulu najboljeg podijelili su Hrvoje Šalković romanom 'Valcer protiv Eintrachta' i Josip Mlakić 'Božjim gnjevom'.