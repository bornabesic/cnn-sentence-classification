Objavljen je novi video za film 'Assassin's Creed'. Kako smo već mogli vidjeti, redatelj Justin Kurzel priklonio se više praktičnim efektima nego digitalnim (premda je prvi foršpan bio prepun 'digitalije'), pa nas i ovaj novi video ispunjava nadom da bismo mogli dobiti istinski kvalitetan film. Kako možete vidjeti u videu, Fassbender i Kurzel pričaju o svojoj želji da se u film doda što više 'pravog', a da što manje rješenja bude iz digitalnog svijeta. Tako su utrke kroz grad riješene pravim parkour skokovima, a borba na ulicama doslovno je bila koreografirana bitka, a ne samo nekoliko bitova i bajtova na zelenom ekranu. Pogledajte video Ako niste prije čuli za ovu franšizu, u pitanju je igra koju su kreirali Patrice Desilets i Jade Raymond još 2007. godine. Nakon što je izdano pet iznimno popularnih nastavaka serijala, od kojih je svaki imao nekoliko podnastavaka, došlo je vrijeme i da dobijemo film. A ono što je isto u svakom nastavku franšize jest to da uvijek pratimo nekog vrhunskog ubojicu (Michael Fassbender u filmu), Asasina, u neprekidnoj borbi protiv zlih Templara. Film režira Justin Kurzel ('The Snowtown Murders', 'Macbeth'), dok su za scenarij zaduženi Bill Collage, Adam Cooper i Michael Lesslie. U glavnim ulogama pojavljuju se Michael Fassbender kao Callum Lynch odnosno Aguilar, Marion Cotillard u ulozi doktorice Sophie Rikkin, Jeremy Irons glumi Alana Rikkina dok je Brendan Gleeson preuzeo ulogu Josepha. U ostalim ulogama su Michael Kenneth Williams, Callum Turner te Ariane Labed kao Maria, ubojica iz prošlosti. U domaća kina 'Assassin’s Creed' stiže početkom 2017. godine u distribuciji Blitza. Tema: FILM 