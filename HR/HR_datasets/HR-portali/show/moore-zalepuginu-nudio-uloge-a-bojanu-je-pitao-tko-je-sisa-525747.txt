Kratko i hrabro se borio s opakim rakom, no naš Roger nije uspio pobijediti, priopćila je glumčeva obitelj. Roger Moore preminuo je u švicarskoj bolnici u 90. godini. Prema vlastitoj želji pokopat će ga na privatnoj ceremoniji u Monaku.  Glumac, koji je u sedam filmova igrao tajnog agenta Jamesa Bonda, od kraja osamdesetih rado je dolazio u Hrvatsku. Najčešće je svraćao u Dubrovnik, gdje je 2006. s glumicom Bojanom Gregorić kao UNICEF-ov ambasador prikupljao pomoć za djecu. - Pamtim ga po tipičnom britanskom šarmu, kojeg je krasila cinična duhovitost. Bio mi je među omiljenim Bondovima - rekla je glumica. Bojana se prisjetila kako se počeo šaliti i prije nego što su se službeno upoznali. - Čim me vidio, a tad sam nosila crvenu boju kose, pored Miše Mihočevića, upitao nas je, vješto skrivajući osmijeh, idemo li zajedno frizeru - rekla je Gregorić. Krajem šezdesetih Saša Zalepugin (86) susreo se s Mooreom u njegovu domu dok su radili intervju. - Isprva su me uvjeravali u ministarstvu kulture kako je nemoguće dogovoriti s njim razgovor. No kad sam ga sreo na dodjeli BAFTA-e, krenuo sam ravno prema njegovu stolu, objasnio mu o čemu je riječ i on me pozvao k sebi sutradan - kaže bivši televizijski urednik i novinar. Nakon tog intervjua s glumcem se sreo još jednom u Dubrovniku, no nažalost nisu stigli otići na piće. - Dugo smo kod njega doma razgovarali o kulturi, politici, životu i pili čaj. Šalio se da jako sličimo i predložio da će tražiti da ga zamijenim u nekim scenama bude li potrebno. Ostavio je snažan dojam na mene. Moore je bio jako jednostavan čovjek, neposredan i drag. Djelovao je kao da jedva čeka nekome pomoći, udovoljiti, razveseliti - zaključio je Zalepugin.  U Dubrovniku je Moore posljednji puta bio 2010. kad je s kolegom Johnom Malkovichem zaigrao nogomet. Na fotografiji sa suprugom Kristinom Tholstrup. Kao UNICEF-ov ambasador dobre volje pomagao je hrvatskoj djeci u borbi protiv nasilja i zalagao se za dojenje