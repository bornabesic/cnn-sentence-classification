– Sretan sam i blagoslovljen što imam takve mogućnosti da mogu pjevati razne stilove glazbe. Iako sam pop pjevač, imam tu širinu. Budući da sam podrijetlom Slavonac, uvijek mi je bila želja otpjevati album starogradskih pjesama – kazao je Jacques Houdek na predstavljanju albuma "Tko je, srce, u te dirn'o?". U aranžmanima Krunoslava Dražića i u produkciji Tihomira Ivanetića, Jacques Houdek oduševio je odabirom, ali i snažnom interpretacijom najljepših starogradskih pjesama. Da je Jacques napravio dobar posao, govori i podatak da su mu na promociju u zagrebački restoran Gallo došle i veličine tamburaške glazbe – Vera Svoboda, Kićo Slabinac i Šima Jovanovac. Danas je teže uspjeti u velikoj konkurenciji – Prvo smo htjeli napraviti album tamburaških balada, no na kraju smo se odlučili samo za starogradske pjesme. U svaki svoj projekt ulazim studiozno, pa je i ovaj projekt trajao tri godine. Pomogla mi je i gospođa Vera Svoboda, koja mi je dala sugestije, koje pjesme treba uzeti,a  koje izbaciti. Ipak, nisam se odlučio pokušati bećarac. Nisam ja Kićo Slabinac koji to najbolje radi – kaže Jacques i dodaje kako su napravili album bez suvišne produkcije i pratećih vokala. – Čini mi se da je ovaj album kao jedan organski vrt, bez pesticida. Publika je to već prepoznala i prva naklada je rasprodana. To me nevjerojatno veseli – kaže Jacques, koji još ima puno neostvarenih želja. Dosad je imao izlete s albumima dječjih pjesama, božićnim albumom te albumom starogradskih pjesama, no priznaje nam kako se ne bi okušao u hard rock glazbi ili heavy metalu. – Volio bih napraviti neki uspjeh na internacionalnom tržištu, kao što je to davnih dana pošlo za rukom mom velikom uzoru Ivi Robiću, pa zatim Terezi Kesoviji ili Mattu Collinsu. Oni su dokaz da se može. Koliko god su nam danas sve dostupnije platforme za promociju, puno je teže, jer je i veća konkurencija. Realizirao sam se u glazbi i živim od toga. Naravno da bih volio uspjeti vani. Mi u Hrvatskoj imamo sjajnih producenata i autora koji mogu konkurirati vani. Dogodit će se nekom od nas, kao što se i dogodilo 2 Cellos u crossoveru – kaže Jacques. Houdek je dvije sezone bio jedan od mentora showa The Voice. Ove jeseni show nije krenuo u treću sezonu, no, po Jacquesovim riječima, pauza će biti kratkog vijeka. –  Imam informaciju da se show nastavlja. Pauza će nam svima dobro doći, da se mladi talenti regeneriraju. Volio bih kad ponovno krenemo da nam se javi i netko stariji, da nam dođe netko koga nismo očekivali. Veseli me da ćemo krenuti s trećom sezonom – zaključio je Jacques. >>Jacques Houdek pjesmom pomaže bolesnoj djeci 