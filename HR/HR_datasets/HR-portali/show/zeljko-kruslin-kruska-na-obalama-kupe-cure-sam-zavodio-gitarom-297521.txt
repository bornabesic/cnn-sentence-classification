Tek nakon 20 godina obijanja pragova po diskografskim kućama napokon sam dobio priliku snimiti CD. Duško Stić i Alojz Glasnović, vlasnici "Odeme", uložili su prvi novac u mene. Dogodio mi se američki san. Zahvaljujući njima preko noći sam dobio sredstva i mogućnost da krenem. Cijelu stranicu u svojoj knjizi Siniša Križanec posvetio je razdoblju života glazbenika Željka Krušlina u dvorcu Bežanec. Kruškina mama bila je učiteljica pa su se često selili. U Bežancu su živjeli do prvog razreda osnovne škole, kad se sele u Sisak, gdje ostaju do drugog razreda srednje škole, a 1973. Kruška se doselio u Zagreb. – Jedan dio dvorca bio je pretvoren u učiteljski stan, a ostatak je služio kao sušionica mesa. Tada je dvorac bio ruina, ali sam već onda shvaćao da bi blistao kad bi se u njega uložilo. I danas mi je u nosu miris salame. Istraživao sam hodnike, "tajne" sobe, ali bilo je i prostorija u koje se nisam usudio ući. Da djeca ne bi krala salamu, stariji su nas plašili da u dvorcu postoje duhovi. Zato nisam zalazio u taj "opasni" dio – prisjeća se Kruška.  Iako je odmalena htio biti glazbenik, nije pohađao glazbene škole, a gitare se uhvatio s 15 godina. Naučio je akorde, a kad se preselio u Sisak, na obalama Kupe djevojkama je svirao do kasno u noć. – Curice su se lijepile za dečke koji su dobro svirali, pa mi je to bio dodatni motiv.  Danas je iza njega osam CD-a, pet studijskih i tri kompilacijska. Iako ga nekoliko godina nema u medijima, kaže da se nije povukao iz glazbe. Svirao je po Austriji, Švicarskoj, Njemačkoj, raznim eventima, ali to, kaže, nije bilo medijski popraćeno, pa ispada da ga nema.  – Istina, nisam svirao na nekadašnjoj razini, ali i dalje sam živio od glazbe. Razdoblje od 2000. do 2003. bilo je nekreativno doba. Svaku pjesmu koju sam navečer napisao, ujutro sam poderao. Nekoliko godina nisam ni primio gitaru u ruke. Zasitio sam se. S pjesmom "Ne kunem ljubav" dogodio se medijski i koncertni boom. Imali smo između 150 i 170 koncerata godišnje. Nakon toga došlo je do zamora, nekreativne faze – kaže Kruška.  No, ta je faza iza njega. Ovih dana izlazi novi CD dueta s najvećim zvijezdama bivših republika, a krajem godine još jedan, s novim, autorskim pjesmama. Ponovno je u naponu snage, kreativnosti, baš kao i 1993., kad je održao nezaboravni koncert na zagrebačkoj Šalati. Novi će album, dodaje, obilovati hitovima težine "Divno je biti nekome nešto". 