Glumica Jelena Miholjević nominirana je za Večernjakovu ružu u kategoriji TV glumačkog ostvarenja godine, i to ponajprije zbog uloge Ksenije koju je utjelovila u seriji “Crno-bijeli svijet”, koja se prikazivala na HRT-u. U seriji “Crno-bijeli svijet” utjelovili ste samohranu neurotičnu majku. Kakva ste majka svojoj djeci, Bartolu i Adi? Uloga Ksenije ima univerzalna majčinska obilježja – previše voli, previše se brine, uvijek je spremna na akciju spašavanja bilo kojeg člana obitelji kojem je to potrebno... Moram priznati da smo vrlo slične, ali ipak se trudim opustiti. Odrasli ste uz roditelje poznate glumce. Što biste rekli svojoj djeci ako odluče nastaviti kročiti tim putem? Je li to profesija koju im priželjkujete? Jedino što želim svojoj djeci jest da osluškuju svoje želje, strasti, razvijaju svoj dar... To je njihov život, njihova buduća profesija njihov je odabir. Doista se ne bih miješala u tako važne osobne odluke. Vaš suprug Dario Harjaček od vas je mlađi deset godina. No izjavili ste da je on najzrelija osoba koju poznajete. Kako se to očituje u svakodnevici? U našoj se svakodnevici mogu vidjeti sve varijacije – malo je zreliji suprug, malo sam zrelija ja. Dugo smo zajedno pa jako dobro znamo međusobne mane i vrline. Koja je vaša najdraža antistresna terapija? Ona klasična – šetnje s obitelji i psom, dobra literatura, glazba, predstave, filmovi, izlazak s prijateljima i joga. Koju svoju osobinu najviše volite? Rado pjevam. Što bi vam značila nagrada Večernjakova ruža? Jesu li vam draža priznanja struke ili gledatelja? Priznanja su velika radost. Divno je kad ljudi prepoznaju vaš rad, a zbog nominacije osjećam se jako počašćeno. Koga ćete povesti u HNK na dodjelu Večernjakove ruže 31. ožujka? Jako sam tužna što tu večer imam predstavu u matičnom kazalištu Gavella, ali potrudit ću se poslati dostojnu zamjenu. >>Petra Dugandžić: Zavoljela sam se i u većem broju odjeće, ali nije bilo lako >>Aleksandar Cvjetković: O likovima koje glumim ne razmišljam kao o negativcima​ 