Koncert Marka Perkovića Thompsona koji se jučer trebao održati u austrijskom Kremsmünsteru nije zabranjen, nego je općinska vlast popustila "pod prijetnjama građana srpske nacionalnosti potpomognute nekim antifašističkim organizacijama". Objavio je to Thompsonov menadžment na svojoj službenoj Facebook stranici nakon što su mediji prenijeli kako je koncert zabranjen zbog "fašističkih tekstova". - Dragi fanovi, obavještavamo Vas da je koncert Marka Perkovića Thompsona koji se trebao održati u subotu 29.4.2017. u Kremsmünsteru nažalost otkazan. Koncert je otkazan jer općina Kremsmünster navodno nije u mogućnosti organizirati osiguranje za ovaj koncert. Povrat novca za kupljenu ulaznicu možete iskoristiti na prodajnom mjestu gdje ste je kupili. Dakle, nitko nije zabranio Thompsonov koncert, kako pišu mediji, već je općinska vlast popustila pod prijetnjama građana srpske nacionalnosti potpomognute nekim antifašističkim organizacijama. Kao što vidite na ovom dokumentu, zanimljivo da je općina Kremsmünster izdala odluku o uskraćivanju dvorane s današnjim datumom, dan prije koncerta i to par sati prije kraja radnog vremena - stoji u priopćenju Thomsponovog menadžmenta.     