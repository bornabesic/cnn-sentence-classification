Malo je javnih osoba u Hrvatskoj koje bi se po uspjehu, ali i po broju životnih nedaća mogle mjeriti s osebujnom ličnošću Mate Miše Kovača (75). Početkom rata u Hrvatskoj Mišo Kovač strastveno je počeo isticati svoje domoljublje, a u tom duhu odgojen je i njegov sin Edi. Kao 16-godišnjak Edi se prijavio u specijalnu postrojbu Hrvatske vojske Škorpioni. U proljeće 1992. godine stradao je pod čudnim okolnostima. - Nakon Edijeve smrti više me ne zanima život - često je ponavljao Mišo, a priznao je poslije i da se zbog sinove smrti počeo fizički i psihički 'urušavati'. Na tabletama je bila i Mišina supruga Anita, a nakon nekog vremena osvijestila se i sama sebi rekla da tako više ne ide. Brak se raspao, a priču o tome što se točno dogodilo njihovom sinu, pjevač nikad nije ispričao do kraja.  - Za razliku od papira što smo ih mi dobili, a u kojima je stajalo da je naš sin Edi umro od prostrjela glave, takvog da bi na kraju mogao živjeti, prava je verzija bila drukčija. U tim je dokumentima pisalo kako je Edi umro od sepse izazvane velikom količinom bakterija u organizmu - rekla je jednom prilikom Anita. Mišo Kovač u mlađim danima Edi je bio sedam dana u komi i umro je u velikim bolovima. Anita je i tada tvrdila da se sigurno nije sam ubio i da je bio dio neke političke igre. - To je ono što i mene i Mišu kao roditelje boli. Mišo se želio osvećivati, tražiti pravog krivca, no ja sam mu savjetovala da to ne čini jer svakome će se vratiti milo za drago - objasnila je. Mišo je otišao s astrologinjom, a Ivana nije mogla podnijeti otuđenost oca Nova veza s vidovnjakinjom Silvijom Conte Calvi Marković počela je puniti naslovnice svih tjednika. Glazbenik je pokupio stvari i otišao iz obiteljskog doma. Istog poslijepodneva Aniti je poznanica javila da se ukrcao na trajekt za Brač s dotičnom damom. U astrologinji je Mišo vidio osobu koja će mu ponuditi mir nakon obiteljske tragedije.  - Četiri sam godine bio polumrtav, ležao nakljukan sedativima ili sam bio na groblju - ispričao je Mišo, koji si je u međuvremenu pridodao i ime Mate. Kći Ivana (39) sve je teže podnosila otuđenost oca. Nakon pogibije starijeg brata, očeve teške depresije i razvoda roditelja, posegnula je za prividnim rješenjem svih nagomilanih problema - heroinom. - Ja sam bio toliko zaokupljen samim sobom i svojom depresijom da nisam ni primjećivao njezinu ovisnost - rekao je prije nekoliko godina Mišo Kovač. Od predoziranja velikom količinom tableta za smirenje spasila ju je sadašnja Mišina supruga Lidija koja je pronašla njezino beživotno tijelo. Provela je mjesec dana u zagrebačkoj bolnici Sestara Milosrdnica na odjelu kod doktora Sakomana, a nakon toga otišla je u komunu Bernardice Juretić na Čiovu. No uslijedio je novi šok. Nekoliko tjedana nakon dočeka Nove 1999. u podstanarskom stanu, u Maksimirskoj 69, očajni je pjevač pokušao samoubojstvo. Iz pištolja si je ispucao metak u lijevu stranu grudnoga koša, a zatim nazvao svog menadžera. Za 30 minuta bio je na operacijskom stolu i liječnici su mu spasili život. - Pokušaj samoubojstva bila je samo kulminacija nagomilane tuge i očaja zbog gubitka sina - objasnio je kasnije Mišo Kovač, koji se nakon relativno brzog oporavka vratio nastupima u velikom stilu. Glazbenik prije nekoliko godina rekao da za svaku obljetnicu smrti svoga sina odlazi na Mirogoj. Tada je tužnog glasa rekao da mu Edo nedostaje fizički, ali da on i dalje živi u njegovoj duši. - Oni roditelji koji su pokopali svoje dijete, a nikome to ne želim u životu, znaju da ta bol nikad ne prolazi, ne zaliječi se, već živite s njom - kaže legendarni glazbenik.