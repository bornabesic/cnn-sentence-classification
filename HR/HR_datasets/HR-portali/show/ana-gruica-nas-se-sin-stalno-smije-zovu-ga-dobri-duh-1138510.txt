Splitska glumica Ana Gruica, koja je prije godinu dana sa spisateljem Hrvojem Šalkovićem dobila sina Marata, novi je lik u seriji “Prava žena“ koja se 2. siječnja, nakon božićne pauze, vraća u program RTL-a. Tumačit će ulogu negativke Vanje, žene iz Aljošine prošlosti, kojeg igra Amar Bukvić. I po 14 sati probi dnevno – Vanja je žena koja voli i koja će napraviti sve da vrati svog muža. Naravno da nam kao gledateljima svi njeni postupci neće biti po volji, jer za nju vrijedi ona stara: cilj opravdava sredstvo, ali koliko sam upoznata sa životom, takvih ljudi ima i previše – iskrena je Ana kojoj je uloga u seriji prva nakon rodiljskog dopusta. – Nakon što je pala zadnja klapa na setu, odmah sam otputovala u Split na prve probe “Splićanki” – govori Ana i ističe kako je naporno radila u stvaranju te predstave te da je to ponekad trajalo i 14 sati na dan jer je riječ o zahtjevnoj formi: cabaretu, stand-upu i monologu u jednom. Kada je riječ o usklađivanju majčinskih i poslovnih obaveza, vrlo je realna te govori da ponekad sina ne vidi danima. No katkad bude nekoliko dana slobodna te tada malenoga sprema za vrtić i stavlja ga na spavanje.  – Marat je u jaslicama od ljeta. Sjajno se snašao. Igra se, provodi vrijeme u svom svijetu igračaka koji mu sada i pripada. Zovu ga dobrim duhom. Stalno je nasmijan i pozitivan. Pomažu nam i Hrvojevi roditelji. Zapravo smo vrlo uigrana ekipa. Budući da smo cijelo ljeto proveli kod mojih roditelja gdje se Marat izvrsno socijalizirao, privikavanje na vrtić prošlo je bez suza – izjavila je 33-godišnja glumica istaknuvši kako Marat najviše uživa kada mu mama oponaša životinju ili neki lik iz bajki. – Voli slušati priče i glazbu koju mu puštam. Za vanjske je aktivnosti zadužen tata – kaže. Nije tajna da se Ana svakodnevno brine i o svom tijelu. – Živimo u 21. stoljeću i sa svim znanjem koje nam je dostupno preko interneta nedopustivo je ne brinuti se o svom tijelu. To je naša dužnost. Pritom ne mislim da svatko mora imati trbušnjake, jednostavno treba držati do svog zdravlja, do svog psihičkog, fizičkog i duhovnog stanja. Trudnoća ne može i ne smije biti izlika za pretilost i nebrigu – govori Gruica.  Napominje da je i njezin nevjenčani suprug Hrvoje rekreativac – bavi se planinarenjem, boksom, košarkom, a ona je sklonija ekstremnijoj tjelovježbi. A kada je u pitanju novogodišnja noć, pozvani su na tulum koji ne žele propustiti. – Svima želim sretnu 2017. i puno više tolerancije za “drukčije”! – poručila je svima Ana. 