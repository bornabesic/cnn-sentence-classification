Fatalna reality ljubav Tomislava Crnčevića (29) i Barbare Peterčić (24) obilježila je prošlu sezonu showa 'Farma'. Iskre su među njima planule već u samom početku, a nije dugo trebalo da na imanju padnu i zaruke. Pet mjeseci kasnije najpoznatiji farmerski par i dalje je zajedno. - Srodnu dušu našla sam tamo gdje sam najmanje očekivala i to pred očima cijele javnosti. Svi oni koji nisu vjerovali u nas bili su nam samo dodatan motiv da osnažimo ono što ja i Tomislav imamo. Naša ljubav je šamar svima onima koji nisu vjerovali u nas - kaže Barbara za Dnevnik.hr. Njezin odabranik ponovno je počeo raditi kao soboslikar, a već ima i neke planove za budućnost. - Ljudi me prepoznaju na ulici i prilaze mi. Sve ih zanima što se događalo u showu, kako je to točno izgledalo. Najviše ih zanima jesmo li ja i Barbara još zajedno - otkrio je. Tomislav i Barbara ubrzo nakon showa počeli su živjeti skupa. - Trenutno smo kod mene doma, mjesta za nas ima i previše - kaže Barbara.  - S Barbarinim tatom se jako dobro slažem. Često odemo zajedno na pivo, gledamo tekme, roštiljamo, kartamo ili igramo stolni tenis. Ponekad imam osjećaj kao da ga cijeli život poznajem. Jako ga cijenim i drago mi je da imam takav odnos s njim. Njenu obitelj ne bih mijenjao ni za što na svijetu -  ističe bivši farmer koji o vjenčanju još ne razmišlja. - Trenutno uživamo u svakom provedenom danu zajedno. Imamo puno zajedničkih planova pa će vjenčanje malo pričekati. Kad gledam u budućnost vidim se s Barbarom u ulozi roditelja. Volio bih imati puno djece -  naglašava Tomo.  