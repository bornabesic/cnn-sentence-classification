Kako je i najavila, Severina je danas na svojoj Facebook stranici predstavila spot za pjesmu ''Sta' je svit''. Riječ je o najavnoj pjesmi mjuzikla ''Naša bila štorija'' u kojem glavne uloge imaju Severina i Goran Karan. – Pisma ''Sta' je svit'' može ući u bilo koji Disneyev crtani film. Lipa, jednostavna, emotivna, pisma ''za zauvik''... – opisala ju je Severina na svojoj stranici.  Mjuzikl ''Naša bila štorija'' potpisuju Neno Ninčević i Goran Karan, dok je za aranžman zaslužan producent Nenad Šišković. Karan će u mjuziklu utjeloviti Duju, mladog nogometaša Hajduka, koji je zaljubljen u 'ćer diretura Vinka, lijepu Anu. Zbog stare svađe dvaju obitelji, Dujina i Anina ljubav je zabranjena, no oni znaju da je vrijedna borbe jer, kako kaže moto mjuzikla, sve ča ljubav složi nije grij. ''Sta' je svit'' Anin je i Dujin dijalog u najtežim trenucima njihova odnosa, a Severina i Karan uvjerljivo su dočarali tugu koju likovi osjećaju.  Splitska pjevačica premijeru pjesme prethodno je najavila na društvenim mrežama i zahvalila svima koji su sudjelovali u realizaciji ''splitske bajke''. – Zahvaljujem Goranu Karanu i Neni Ninčeviću što su me uveli u njihovu bilu štoriju i čestitam im što su uz pomoć aranžera Nenada Šiškova priveli kraju snimanje ove splitske bajke. Čast mi je biti dio splitske ekipe koja pjeva u mjuziklu ''Naša bila štorija''. Uz Gorana Karana tu su i Tedi Spalato, Danijela Martinović, Giuliano, Arijana Čulina, Snježana Sinovčić-Šiškov i Stefan Kokoškov, sve odreda fantastični glazbenici. Darko Drinovac, moj dugogodišnji suradnik, radio je videospot i mislim da je kroz spot snimio jednu od najljepših razglednica Splita. Zahvaljujem i njemu, kao i Jeleni Balić i Sonji Dvornik na divnim fotografijama – napisala je Severina.  >>Severina i Goran Karan uskoro predstavljaju spot za pjesmu "Sta je svit" >>'Zabranjena ljubav' Severine i Gorana Karana 