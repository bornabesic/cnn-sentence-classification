 Malo tko bi pomislio na Patricka Stewarta kada su u pitanju horor filmovi , no redatelj Jeremy Saulnier je upravo zato i unajmio legendarnog glumca. Saulnier, kojeg neki možda znaju po iznimno hvaljenom i nagrađivanom trileru 'Blue Ruin', je tražio točno onakvog glumca za kojeg nikada ne bismo očekivali da bi glumio ulogu psihopata. Film ima sasvim jednostavnu, no intrigantnu radnju. Punk rockerski bend 'The Ain’t Rights', nakon neuspješne turneje, prihvati posljednju gažu, u oronulom klubu u šumama Oregona. Nakon što slučajno posvjedoče grozotama koje se tamo zbivaju, vlasnik i vođa neonacista, kojeg glumi Stewart, odluči poduzeti sve kako bi zaštitio svoju tajnu. 'Green Room' s dijaboličnim  Stewartom ( Zvjezdane staze , X-Men) u glavnoj ulozi i Antonom Yelchinom ( Zvjezdane staze ) u sporednoj, u kina stiže tijekom proljeća. 