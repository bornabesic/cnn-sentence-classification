Upravo će danas američki predsjednik Barack Obama u Bijeloj kući ugostiti festival South by South Lawn. Kako već stoji u nazivu, riječ je o festivalu ideja, umjetnosti i djelovanja. Obamu je inspiriralo putovanje na sličan događaj u teksaški grad Austin nazvan South by Southwest. Poduka Ala Gorea U Bijeloj će kući još jednom biti prikazan, nakon filmskog festivala u Torontu, dokumentarni film “Prije potopa” (Before the Flood) Fishera Stevensa u kojem nas kroz probleme globalnog zatopljavanja vodi oskarovac Leonardo DiCaprio. Iako smo se već nagledali sličnih dokumentaraca, svakako je i sam DiCaprio razlika. I zbog dugogodišnjih aktivnosti u očuvanju okoliša ali i zbog renomea koji omogućuje da se u filmu pojave i sam Barack Obama, John Kerry, Bill Clinton, Ban Ki-moon pa i papa Franjo. Film, koji je rađen za program National Geographica, vodi slavnog glumca na otapajući led arktičkog kruga, u devastirane sumatranske prašume, ali se bavi i DiCapriom, odnosno trenucima koji ga formiraju u danas vodećeg borca za očuvanje okoliša u svijetu. Čuju se u filmu tvrdnje da su Sjedinjene Države najveći proizvođač stakleničkih plinova u svijetu i da je Indija sama uložila više u obnovljive izvore energije od te supersile. Elon Musk tvrdi da samo stotinu njegovih tvornica može potpuno eliminirati potrebu za fosilnim gorivima. Glumca je o problemima okoliša poučavao nekadašnji američki potpredsjednik Al Gore, i sam autor poznatog dokumentarca o zaštiti okoliša, da bi se potom u medijima profilirao kao njegov svojevrsni nasljednik. Nastupi političara Kako producenti filma kažu, za početak prikazivanja filma namjerno je odabran datum vrhunca američkih predsjedničkih izbora. Hoće li to, zahvaljujući i nastupima nekoliko aktivnih političara, pozitivno utjecati na promjenu američke i svjetske politike prema globalnom zatopljenju, teško je tvrditi. No, riječ je o dokumentarcu koji treba gledati, o vrhunskoj produkciji i brojnim lokacijama u svijetu za koje možda nismo znali da su toliko ugrožene koliko se to vidi na filmu.