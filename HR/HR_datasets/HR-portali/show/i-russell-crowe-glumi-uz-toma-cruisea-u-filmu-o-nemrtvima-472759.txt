Kako smo već pisali krajem prethodne godine, studio Universal namjerava vratiti u život klasična čudovišta iz njihovog repertoara. Tako bismo trebali uskoro dobiti sve filmove s raznim čudovištima, mumijom, Frankensteinom, Drakulom i drugima. Iako su prvotno odbijali komentirati glasine da se krenulo s takvim projektom, izgleda da je sad sve jasno te da će se Tomu Cruiseu u filmu o mumiji pridružiti i Russell Crowe. Uz njih dvojicu, glavnu žensku ulogu preuzela je Annabelle Wallis. Sudeći po tome da je cijeli projekt pokušaj da se udahne životnost starim monstrumima, Croweova uloga u filmu je vjerojatno uloga nekog jednako poznatog čudovišta kao što je mumija. Trenutačno se spekulira da bi Russell mogao biti doktor Jekyll (a vjerojatno i njegov nasilni alter-ego, gospodin Hyde), no jasno, u modernom dobu. Za tu ulogu se originalno pristupilo Javieru Bardemu i Tomu Hardyju, no oba glumca su odbila ulogu zbog prethodnih ugovornih obaveza. Uzevši u obzir da je u cijeli projekt za sad uključeno mnogo kvalitetnih glumaca, kao što su Depp (Nevidljivi čovjek) i Angelina Jolie (Frankensteinova nevjesta), takvo odbijanje bi se moglo pokazati kao poprilično loš poslovni potez. 'Mumija' bi u kina trebala stići početkom blockbusterske sezone naredne godine. Russell Crowe trenutačno je zauzet filmom 'Dobri momci', dok Cruise završava snimanje drugog dijela 'Jacka Reachera'. Tema: FILM 