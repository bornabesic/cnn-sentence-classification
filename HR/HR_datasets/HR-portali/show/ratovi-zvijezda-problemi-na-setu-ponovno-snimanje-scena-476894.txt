Kako bi rekli mnogi likovi iz 'Zvjezdanih ratova' - 'Imam loš osjećaj u vezi ovoga.' Najnoviji film iz zvjezdanog serijala, 'Rogue One: A Star Wars Story', upao je u teškoće nakon što je prva verzija došla u ruke producenata u Disneyu. Prema još nepotvrđenim vijestima iz filmske industrije, veliki studio je poprilično loše primio prvotno izdanje filma, te je istog trena pokrenut postupak za snimanje drugačijih scena. Jasno, takvo ponašanje sa sobom nosi poprilično velik financijski trošak, pa se moramo upitati koliko je loše izgledalo to izdanje filma, tj. što je producente toliko zasmetalo. Premda zbog ovih vijesti ne treba paničariti, jer mnogo filmova prolazi kroz sličan proces, kada pričamo o filmovima čija svaka minuta košta nekoliko milijuna dolara, ipak se postavljaju neka pitanja. Izvor iz Disneyja pokušao je odgovoriti na neka od tih pitanja. - Svi su očekivali da bi moglo biti dodatnih snimanja i sekundarna postava je bila u pripravnosti. Svi se trude napraviti film što bolje i glumcima je jasno bilo da će biti ponovnih snimanja. 'Ratovi zvijezda: Sila se budi' postavili su jako visok prag, imamo sad odgovornost prema franšizi i fanovima napraviti što bolji film - saznali smo od neimenovanog izvora. 'Rogue One: A Star Wars Story' u kina stiže 16. prosinca, a u njemu glume Felicity Jones, Diego Luna, Forest Whitaker, Donnie Yen, Alan Tudyk, Mads Mikkelsen, Riz Ahmed, i Ben Mendelsohn. Tema: FILM 