Nakon nešto više od godinu dana i više od 80 nastupa diljem Hrvatske, BiH i Mađarske, zagrebački band Adastra održava koncert u Zagrebu, u Malom pogonu Tvornice u subotu 27. listopada. Adastra je po mnogima jedan od deset bendova u Hrvatskoj koji se mogu pohvaliti kontinuiranim radom, posjećenim i mnogobrojnim koncertima te brojem fanova (više od 30.000 "lajkova" na Facebooku). Na zagrebačkom koncertu predstavit će najnovije pjesme i videospot za novi singl "Samo igra" nastao u režiji Tibora Rogulje i Gorana Kušeca. Rock sastav Adastra nastao je 2005. godine pod vodstvom pjevača Jeronima Marića te nastavlja rad grupe Flare u kojoj je Jerko započeo glazbenu karijeru kao gitarist i autor pjesama, a osnovao ju je zajedno sa sestrom i pjevačicom grupe Anđom Marić. S grupom Flare za njihov album prvijenac "Srebrni" osvaja nagrade Porin i Crni Mačak za najbolji debitantski album. Flare nastupa kao predgrupa svjetskim zvijezdama Duran Duran i europskoj rock atrakciji HIM. Početkom studenog 2007. u Zagrebu je gostovao britanski rock sastav Muse koji je nastupio u velikoj dvorani Doma sportova te je odabrao upravo Adastru kao predgrupu. Adastrina pjesma "Nabujala rijeka" prevedena je na engleski te je pod nazivom "Nina" objavljena na kompilaciji Radio Expressa iz Los Angelesa, na kojoj se nalaze najnoviji singlovi poznatih svjetskih izvođača. U lipnju 2007. godine objavljen je Adastrin album prvijenac sa 12 autorskih pjesama koji je bend promovirao diljem Hrvatske te je u četiri  godine održao više od 200 koncerata. U ožujku 2011. grupa je izdala dugoočekivani drugi album "Surovi grade". Album donosi dvanaest novih autorskih pjesama, a odmah nakon izlaska našao se na prvom mjestu top liste najprodavanijih albuma u Hrvatskoj. 