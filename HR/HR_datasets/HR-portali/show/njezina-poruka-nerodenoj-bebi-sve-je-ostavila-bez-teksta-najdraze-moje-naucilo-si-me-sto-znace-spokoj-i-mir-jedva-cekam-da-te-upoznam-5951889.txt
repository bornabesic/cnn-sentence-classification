Amerikanka Serena Williams nedavno je s javnosti podijelila sretnu vijest da sa zaručnikom Alexisom Ohanianom čeka prvo dijete, a u ponedjeljak je osnivaču internetskog servisa Reddit na najljepši mogući način čestitala 34. rođendan. Sportašica je, između ostaloga, u dirljivoj objavi na Instagramu najavila kako se već sljedeće godine planira vratiti na teniske terene. - Najdraže moje djetešce, donijelo si mi snagu za koju nisam ni znala da postoji. Naučilo si me pravom značenju spokoja i mira. Jedva čekam da te upoznam. Neizmjerno sam sretna što upravo s tobom mogu proslaviti činjenicu da sam opet prva tenisačica svijeta... I to baš na današnji dan - na tatin (Alexisov) rođendan. Od najstarijeg svjetskog broja jedan najmlađemu - tvoja mama - napisala je Williams na društvenoj mreži i oduševila obožavatelje. Serena bi trebala roditi u rujnu, a bebin spol još taji. Sportašica i Ohanian zaručili su se u prosincu prošle godine, a zajedno su od 2015. Upoznali su se i zaljubili u Rimu u Italiji.