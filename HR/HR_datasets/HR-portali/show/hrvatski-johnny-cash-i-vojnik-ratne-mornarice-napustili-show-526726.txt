Na putu prema tituli najbolje pjevačke zvijezde za dvoje natjecatelja bilo je previše prepreka. Sandro Bjelanović i Petar Nižić su u utorak navečer napustili show 'Zvijezde' nakon pjevačkog okršaja s još desetero, vrlo talentiranih kandidata.  Vrlo simpatičan Sandro pred žirijem showa otpjevao je vrlo emotivnu pjesmu 'Hurt' Johnnyja Casha, no svojom interpretacijom nije uspio tu emociju prenijeti i žiriju jer je, kako kaže Massimo, momak premlad da bi shvatio. - Ti znaš o čemu govori ova pjesma? Pretpostavio sam da ne znaš. Jer kako možeš odabrati ovu pjesmu, a ne možeš je razumjeti jer je tematika teška. Ne mogu ti povjerovati jer je pjesma puna crnila. Zbog toga sam ti dao tri boda - izjavio je Massimo pomalo razočaran Sandrovim nastupom jer je od momka iz Novske očekivao više. Baš kao i Remi. - Ja sam ti povjerovala u jednom trenutku. Na početku pjesme. Međutim, neki kandidati nisu pokazali ni 'e' od emocija na pozornici, a ti si 'bio unutra'. Zato je moja ocjena sedam - ohrabrila je Remi Sandra svojom ocjenom, no to nije bilo dovoljno za prolaz. Sandro je, s ukupno 28 bodova koje je dobio od žirija, bio na posljednjem mjestu na tablici, dok je ispred njega bio Petar sa svega tri boda više. Ovaj Splićanin otpjevao je pjesmu 'I'm Yours' Jasona Mraza, no sugrađanku Maju baš i nije previše oduševio. - Osjećala sam da si imao veliku tremu. Dala sam ti tri. Što je? Bi li vi dali novce za njegov koncert - pitala je Maja ostatak žirija koji je ostao iznenađen tako niskom ocjenom. - Ja bih i platio i došao na koncert. Pjevački sam vidio da si Petre, uživao. Nisi se ufurao i glumio, pjevao na silu. Publiku se ne može puno lagati, skoro pa nikako. Ti si bio svoj. Zato sam ti dao osam - kazao je Tony, no ni s tako visokom ocjenom nije puno pomogao Petru. Da je kojom prilikom netko od članova žirija Petru dao bod više, on i Sara Andrić išli bi u duel jer bi oboje imali isti broj bodova – 32. Ovako je Petar napustio show zajedno sa Sandrom. Svaki natjecatelj je mogao prikupiti maksimalno 50 bodova. Najbliža toj brojki bila je Marija Barišić s 46, zatim Jessica Atlić McColgan s 44 te Miro Lozar s 43 boda. Već sutra, u srijedu 31. svibnja, deset najboljih natjecatelja traže prolaz u novi krug. Ne propustite pogledati novu epizodu 'Zvijezda' u 20 sati, samo na RTL-u.