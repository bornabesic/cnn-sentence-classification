 Premda će debata o najboljem Bondu vjerojatno trajati zauvijek, ili barem još 50 godina koliko bi franšiza mogla još postojati, ipak postoje objektivni razlozi zašto je Daniel Craig najbolji James Bond do sad. Zagriženi ljubitelji Seana Conneryja će zauvijek tvrditi da je on jedan i jedini, najbolji, dok će hipsteri tvrditi da tu ulogu zaslužuje George Lazenby ili užasni Pierce Brosnan. Ima čak i onih koji misle da je  Timothy Dalton bio kvalitetan u toj ulozi, a dan danas ima i ljubitelja najgoreg Bonda, Rogera Moorea. Iako bismo ovako mogli još jako jako dugo, najbolje bi bilo da obrazložimo točno zašto je Craig uspio najbolje prenijeti srž Bonda na filmsko platno. A ako se ne slažete, ostavite glas na našoj anketi, pa neka najbolji Bond pobijedi. 1) Najuspješniji i emocionalno najbolji Bondov film (zasad) ima Craiga Bez ikakve greške, ‘Skyfall’ je do sad najbolji film s Bondom . Pitajte kritičare, pitajte publiku, dobit ćete isti odgovor - ‘Skyfall’ je najbolji. Premda se čini da je to ista situacija kao i odluka koji je glumac najbolji u ulozi Bonda, u stvari to nije isto. Filmove se može objektivno prosuđivati. Može se raspravljati o režiji, kinematografiji, scenariju, i još mnoštvu detalja koji čine film. A kad to učinimo za ‘Skyfall’, samo vrlo visoke ocjene možemo dati, više nego što ih možemo dati ostalim filmovima. Nema trenutka kad je film trom, kad je zamoran ili nejasan. Nema trenutka kad nemamo osjećaj da gledamo Bonda već da gledamo neku petparačku komediju (da, Rogere, tvoji filmovi su takvi) . Craig je u ‘Skyfallu’ ozbiljan i mačo, sa samo daškom sprdnje. Točno onakav kakav Bond treba biti. 2) Uveo je Bonda u ovo stoljeće Kad je se Brosnan pojavio u svojem zadnjem Bondu, ‘Umri drugi dan’, stvarno smo mislili da gledamo nekakvu čudnu SF komediju. Nevidljivi auti, ledeni dvorci na Islandu, orbitalni laseri… izgledalo je kao da su odlučili ubiti Bonda. A zatim je došao Craig, izvadio Walther PPK, izveo parkour po gradilištu , prevrnuo se nekoliko puta autom, preživio mučenje (i to kakvo mučenje) i pokazao da je korak iznad Jasona Bournea i sličnih agenata. Hladan, nemilosrdan, bez igračkica… pravi tajni agent. 3) Ono što je Bond bio za vrijeme Seana Conneryja je podigao za jednu kategoriju Opet ćemo na piku imati Brosnana. Pierce nam je ostavio umornog, dosadnog, čak i tromog Bonda. Starost se vidjela. A Jason Bourne, kojeg smo spomenuli, je postao istinska konkurencija. Ali umjesto da postane samo Bourneov klon, Craig je ispravio kičmu, pokazao mišiće i postao muževniji i šarmantniji nego što je Bourne to ikad bio. Što je još bolje, postao je muževniji i šarmantniji od Conneryja. Iako su šale donekle nestale u mračnom ‘Zrnu utjehe’, u ‘Skyfallu’ su se vratile u velikoj mjeri, zajedno s mrtvim hladnim izražajima. 4) Svi su ga ispočetka mrzili, ali ga to nije zaustavilo Kad je objavljeno da će Craig glumiti Bonda, riječi mržnje koje su se pojavile diljem svijeta su bile nevjerojatne. Pristojni su prigovarali da je plavi patuljak, gomila ljudi je prigovarala da je prosječan i nepamtljiv, dok su oni oštrijeg jezika tvrdili da je ružan i da ima kvrgav nos. Čak su se pojavile i internetske peticije da se spriječi snimanje filma. No, na kraju ‘Casino Royalea’ su doslovno svi umuknuli. Bond je bio na sigurnom, u dobrim rukama. Craig je bio Bond. 5) Drugi Bondovi su rekli da je najbolji Naša mišljenja su samo donekle važna. Ono što kaže kritika je nešto važnije, ali kad Roger Moore kaže da mu je Craig najbolji Bond, onda tu ima nečega. Kad se hvalospjevima pridruže i Dalton i Brosnan, to i te kako nešto znači. Ali kad i Connery kaže da je Craig fantastičan Bond, onda ZNAMO da je Craig najbolji. Doduše, Lazenby je nešto prigovarao, ali da budemo iskreni, kome je on važan? 6) Osigurao je nastavak franšize ‘Casino Royale’ je uzeo 600 milijuna na kasama, ‘Zrno utjehe’ je diglo samo 14 milijuna manje. A ‘Skyfall’? ‘Skyfall’ je zaradio nevjerojatnih milijardu i sto milijuna (čak i 500 milijuna nakon zbrajanja cjelokupne zarade) dolara. Nakon desetljeća prosječne zarade koju je donio Brosnan, i katastrofalnog desetljeća s Daltonom, Daniel Craig je Bonda lansirao u visine otkuda će ga se teško skinuti. 7) Craig je jedini pravi glumac koji je glumio Bonda Sean Connery, George Lazenby, Roger Moore, Timothy Dalton, i Pierce Brosnan su samo glumili Bonda. Craig je jedini koji je imao glumačku karijeru i prije nego što se pojavio u ulozi tajnog agenta, dok su ostali imali nekakvu ‘karijeru’ prije, koja je postala ‘nekakva’ i nakon Bondovih filmova. Jasno, s izuzetkom Conneryja, koji je imao karijeru i poslije . O Daltonovoj i Lazenbyjevoj karijeri nema smisla pričati , jer nema dovoljno navodnika kojima bismo to mogli opisati. Moore je od 1985., kada je napustio franšizu, glumio u samo 13 filmova, od kojih je jedan ‘Spice world’. Brosnan je prestao ličiti na glavnog glumca već sredinom tisućitih, kad je krenuo podsjećati na epizodnog glumca. A Craig? Za sad se čini da će imati i karijeru poslije Bonda, jer se o ulogama već priča. U svakom slučaju će ostaviti franšizu na vrlo dobrom mjestu, bez potrebe da sa žaljenjem na nju gleda. Daniel Craig, ranjiv, muževan, oštar, duhovit. Najbolji Bond. Najnoviji Bond u našim kinima možete pogledati već danas, A ulaznice za premijeru posljednjeg Craigovog Bonda možete već sad kupiti u pretprodaji na Blitz-Cinestar. 