Ove zime Zagreb će prvi put biti domaćin Croatia Winter Music Festivala, glazbenog festivala koji će se održati u Areni Zagreb od 31.12.2016. do 6.1.2017. Uz večernji glazbeni program koji će Zagreb u siječnju staviti na kartu europskih EDM metropola, festival donosi i niz dnevnih događanja te međunarodni gaming turnir. Program kreće u novogodišnjoj noći nenadmašnim Zagreb 360° New Year`s Eve partyjem u zagrebačkoj Areni na kojem će posjetitelje u 2017. uvesti legendarni Armin van Buuren. Vrhunska produkcija, spektakularni svjetlosni i videoefekti i jedan od najboljih DJ-a današnjice idealna su formula za nezaboravan novogodišnji doček na kojem se očekuje tisuće partijanera iz Hrvatske, regije i cijele Europe. Headliner večeri Armin van Buuren već 15-ak godina suvereno vlada trance glazbenom scenom, što mu već više od desetljeća osigurava mjesto u TOP 5 na listi DJ Maga. Jedini je DJ na svijetu koji je titulu najboljeg osvajao četiri godine zaredom. Trenutačno je 4. DJ na svijetu prema glasovima čitatelja DJ Maga. Ove godine obilježava i 15. godišnjicu svoje superuspješne radioemisije A State of Trance koja se emitira na više od 100 radiostanica u 84 zemlje i tjedno ima više od 37 milijuna slušatelja. Posljednjih godina Armin redovito nastupa na ULTRA Europe festivalu i na festivalima na paškom Zrču, a u svim izjavama za hrvatske medije i sam često ističe da jako voli Hrvatsku. Zato je Novu godinu odlučio dočekati u Zagrebu u kojem će prvi put nastupiti na impresivnoj pozornici pred tisućama fanova. Prvi veliki zagrebački nastup zaslužio je i poseban DJ set zbog kojeg će posjetitelji Arene zauvijek pamtiti ulazak u 2017. godinu. Nizozemsku novogodišnju DJ ekipu uz van Buurena čine i poseban gost Sander van Doorn, MOTi, Julian Jordan i David Gravell, a na stageu u Areni pridružit će im se i Juicy M, mlada ukrajinska DJ zvijezda koja zadnjih godina osvaja svjetske pozornice kombinacijom electro i progressive house ritmova. Van Doorn je već deset godina konstanta na EDM sceni, a prepoznatljiv je po svojim progressive / electro / techno ritmovima i autorskoj glazbi, što mu je osiguralo stalnu prisutnost na TOP 100 listi DJ Maga. Popularnost je stekao remiksevima poznatih trance hitova, ali i suradnjom s poznatim pop / rock izvođačima poput benda Arctic Monkeys. U bogatoj karijeri ispunjenoj nebrojenim nastupima na festivalima i događanjima širom svijeta, surađivao je i s Robbijem Williamsom i Pet Shop Boysima te s kolegom i sunarodnjakom Martinom Garrixom. MOTi, producent i electro house DJ, poznat je po čestim glazbenim suradnjama s kolegama među kojima su i mega popularni Tiësto, Major Lazer i Martin Garrix. Julian Jordan je 21-godišnjak koji zajedno s Martinom Garrixom (s kojim je dijelio i školske klupe) predvodi novi val nizozemskih EDM DJ-a, a glazbom se počeo baviti s 15 godina. Prepoznatljiv je po svom specifičnom stilu koji ne podliježe trenutnim trendovima pa ga je MTV proglasio DJem od kojeg se u godinama koje dolaze mogu očekivati velike stvari. David Gravell je trance DJ i producent čiju su kvalitetu već na početku karijere prepoznali kolege kao što su Armin van Buuren, Hardwell i W &amp;W, a surađivao je i s Dash Berlinom. Kao nova zvijezda na trance sceni nastupio je na A State Of Trance festivalima u Australiji i Europi, a Hrvatsku je posjetio prilikom nastupa na ULTRA Europe festivalu. Karte za Zagreb 360° New Year`s Eve dostupne su za kupnju online, a trenutno se mogu kupiti po povoljnijoj, Early Bird cijeni. Karte su u prodaji u nekoliko kategorija, a cijene se kreću od 100,00 kn za 3. kat dvorane do 2000,00 kn za VVIP zonu, odnosno restoran. Upiti za VIP i VVIP karte mogu se slati na vip@ultraeurope.com Karte za ostale dane programa Croatia Winter Music Festivala također su dostupne online, a cijene se kreću od 50,00 kn do 380,00 kn (VIP). Cijene po kategorijama i po danima mogu se pronaći na www.croatiamusicweek.hr >>Armin Van Buuren stiže na Croatia Winter Music Festival 