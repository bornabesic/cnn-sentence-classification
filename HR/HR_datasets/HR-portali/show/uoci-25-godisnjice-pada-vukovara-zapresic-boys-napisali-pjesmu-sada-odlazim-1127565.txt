Nova pjesma grupe Zaprešić Boys "Sada odlazim" prvi je dio trilogije o surovoj i tužnoj Hrvatskoj svakodnevici.To je priča o paradoksu jer hrvatska mladost, a u nerijetkim slučajevima djeca hrvatskih branitelja, odlaze u svijet u potrazi za boljim i kvalitetnijim životom. Tekst pjesme potpisuje Marko Novosel, dok su glazbu i aranžman osmislili Natko Smoljan, Zdeslav Klarić i Bojan Šalamon – Shalla. – Odlaze nakon što su se njihovi očevi i majke borili, a mnogi i dali živote za njihovo bolje sutra. Pjesma je nastala prije svega kao upozorenje cijeloj Hrvatskoj zbog aktualnog trenda masovnog egzodusa hrvatske djece, trenda koji traje i dalje, te koji mali broj ljudi smatra gorućim i bitnim problemom – rekli su glazbenici. Grupa Zaprešić Boys ovom pjesmom daje svoj mali doprinos u svrhu aktualizacije tog problema te pokušava biti glas hrvatske mladosti koja se odlučila na težak izbor. Nije slučajnost što se pjesma izbacuje uoči 25. godišnjice pada Vukovara, čiji se motiv provlači kroz pjesmu.