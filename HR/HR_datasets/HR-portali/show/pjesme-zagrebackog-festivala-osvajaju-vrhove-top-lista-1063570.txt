Ovogodišnji, 63. Zagrebački festival aktualan je i dalje, gotovo mjesec dana nakon održavanja – u 6. tjednu emitiranja tri pjesme s festivala zauzele su prva tri mjesta HR TOP 40 domaće liste singlova, a kompilacija 62. Zagrebačkog festivala osvojila je i nominaciju za glazbenu nagradu Porin! Silente, Pavel, Pravila Igre, Antonela Doko, Damir Kedžo i Giuliano zauzeli su gornju polovicu službene HR TOP 40 liste domaćih singlova, a na listi se nalaze i uspješni singlovi Mile Elegović, Marka Tolje, Letećeg Odreda i Harija Rončevića. „Veseli me što pored pjesme pobjednice koja je već ušla u srca ljudi svojom jedinstvenom porukom i neponovljivom izvedbom Marijana Bana, na nacionalnoj top ljestvici prva tri mjesta zauzimaju pjesme sa Zagrebačkog festivala. To su pjesme mladih i relativno novih izvođača na domaćoj glazbenoj sceni čime je ostvarena namjera direkcije festivala da takvim pjevačima, bendovima i autorima pruži priliku dokazati se na velikoj sceni, u profesionalnim uvjetima i uz bok starijih kolega“, izjavio je Ante Pecotić, umjetnički direktor Festivala. Novost je i nominacija festivalske kompilacije prošlogodišnjeg Zagrebačkog festivala za glazbenu nagradu Porin gdje će se za priznanje najboljeg albuma s raznim izvođačima boriti u prijateljskoj konkurenciji Karlovačko RockOff festivala i Festivala dalmatinske šansone Šibenik. Uživajte u pjesmama Zagrebačkog festivala tijekom cijele godine, ne propustite CD sa pjesama koji je u prodaji. 