Rap zvijezda Kanye West u utorak se prvi put pojavio u javnosti nakon navodnog živčanog sloma, sastavši se u Trumpovu tornju s novoizabranim američkim predsjednikom Donaldom Trumpom. Rapper, jedan od rijetkih među američkim celebrityjima koje su tijekom predizborne kampanje podupirale Trumpa, u utorak ujutro je sa svojom pratnjom i uz osobnog kamermana stigao u Trumpov toranj, odvezavši se liftom do tajkunova stana. Vrlo rezervirani West se nakon četrdesetak minuta spustio u predvorje zgrade te na pitanje novinara o čemu su njih dvojica razgovarali odgovorio: "O životu." "Mi smo samo prijatelji... već dugo, on je dobar čovjek", kazao je dobro raspoloženi Trump. Kim nije bila uz Westa West je stajao namršten pred izvjestiteljima koji su ga bombardirali raznim pitanjima, među ostalima i onim o tome da će se kandidirati za predsjedničku utrku 2020. "Trenutačno sam ovdje da bismo napravili fotografije", odgovorio je nasmiješivši se i uzdignuvši palac gore. Agencije prenose da s Westom nije bila njegova supruga, reality zvijezda Kim Kardashian. Rapper je prošli mjesec iznenadio kalifornijsku publiku dugim govorom u kojem je kazao da nije glasao, no da bi, da je izašao na izbore, glasao za Trumpa jer jako cijeni njegovu otvorenost. Nedugo nakon toga hospitaliziran je zbog iscrpljenosti nakon ispada na koncertima u sklopu turneje Saint Pablo. Tada je izgovorio niz neuračunljivih rečenica. Među ostalim je kazao da Jay Z ima plaćenike koji ga žele ubiti i da mu Mark Zuckerberg nije želio dati 543 milijuna dolara da se izvuče iz dugova. >>Kanye West hitno je hospitaliziran. Opirao se bolničarima i morali su ga vezati 