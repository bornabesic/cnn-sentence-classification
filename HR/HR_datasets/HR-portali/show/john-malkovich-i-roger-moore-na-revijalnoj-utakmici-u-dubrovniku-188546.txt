U sklopu 10. izdanja Festivala "Julian Rachlin i prijatelji” koji se održava u Dubrovniku odigrana je i humanitarna nogometna utakmica u sklopu akcije “Riječi i note u ime dobrote”. Litvanski violinist Rachlin, veliki ljubitelj nogometa, organizirao je ovu utakmicu kojoj su se pridružili glazbenici, sportaši i novinari. Na terenu na stadionu u Lapadu svoja su nogometna umijeća pokazali izbornici hrvatske i crnogorske nogometne reprezentacije Slaven Bilić i Zlatko Kranjčar, Robert Prosinečki, Mario Bazina, Ivica Šurjak, ali i austrijski plivač Dinko Jukić, sanjkaš Marcus Prock te dvostruki olimpijski pobjednik u jedrenju Roman Hagara. Nogomet su igrali i glazbenici predvođeni Julianom Rachlinom te Aleksey Igudesman i Richard Hyung-Ki te novinari predvođeni potpredsjednikom HND-a Lukom Brailom. Početnu loptu ispucao je sir Roger Moore, a njegov kolega John Malkovich utakmicu je pratio s tribina. – Moje desno koljeno ne dopušta mi da igram na ovoj utakmici. Drago mi je da je moj prijatelj J. Rachlin uspio organizirati ovu utakmicu koja ima i humanitarni karakter – istaknuo je Malkovich koji nije bio previše raspoložen za davanje izjava, ali fotografiranje i potpisivanje autograma za obožavatelje nije odbijao. Utakmica je imala i humanitarnu notu jer je Rachlin predao ček od 5000 eura hrvatskom UNICEF-u za potrebe provedbe akcije “Stop nasilju nad djecom”. Uime UNICEF-a donaciju je primila Bojana Čengija, mentorica UNICEF-ova programa u Dubrovačko-neretvanskoj županiji.