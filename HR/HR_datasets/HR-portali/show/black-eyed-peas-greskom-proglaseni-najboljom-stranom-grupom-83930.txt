Američka hip hop grupa Black Eyed Peas bila je žrtva velike pogreške na dodjeli najprestižnijih francuskih glazbenih nagrada NRJ u Cannesu, gdje su zabunom bili proglašeni najboljom stranom grupom. Greška se dogodila kad su prezenteri nagrade umjesto imena pobjednika pročitali ime jedne od nominiranih grupa koje su se također nalazile na papiru. Propust je ispravljen nešto kasnije kada su voditelji objavili da su pravi pobjednici njemački pop-rock bend "Tokio Hotel" koji će u sklopu europske turneje “Welcome to Humanoid City” 28. ožujka održati koncert u Zagrebu. Black Eyed Peas kući ipak nije otišao praznih ruku jer je njihova pjesma “I Gotta Feeling” osvojila nagradu za najbolju stranu pjesmu.Za najbolju stranu pjevačicu Francuzi su proglasili Rihannu, koja je nakon nastupa gotovo pala s pozornice. Robbie Williams kući je odnio dvije nagrade, onu za najboljeg pjevača i počasnu nagradu.