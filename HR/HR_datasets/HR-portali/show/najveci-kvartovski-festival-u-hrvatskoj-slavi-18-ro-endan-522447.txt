Kada biste u jednoj rečenici morali definirati fenomen multimedijskog festivala 'Zapruđe uživo', onda biste sigurno rekli da je riječ o najstarijem i najatraktivnijem kvartovskom festivalu u Zagrebu, a i mnogo šire. Naime, sedamdesetih su godina prošlog stoljeća pokrenuti 'Dani Zapruđa' kao pokušaj kvartovskih entuzijasta da dobrom glazbom protresu spavaonu preko Save i nadjačaju do tada usamljen zvuk kreketa žaba s Bundeka. Od te prve godine na pozornici 'Zapruđa uživo', sa stankom od 1987. do 2000., svirali su gotovo svi bendovi koji u Hrvatskoj nešto znače, od Pipsa, Elementala, Psihomoda, Gorana Bare, Jure Stublića i Dine Dvornika, pa do Dubioza kolektiva, Songkillersa, Kawasaki 3p-a, Pozdrava Azri i mnogih drugih. Održane su brojne tribine, izložbe i filmske projekcije. Dakle, kvartovski je festival, uz sve veću potporu publike i sve manje razumijevanje institucija, odavno prerastao okvire kvarta i grada. Ove godine Zapruđe uživo u subotu, 20. svibnja, uz već tradicionalnu potporu Centra za kulturu Novi Zagreb, dovodi Red Hot Chilli Papers real tribute band i Edu Majku, a večer poslije Zapruđe će rasplesati Neno Belan i Fiumensi.    Tema: Muzika 