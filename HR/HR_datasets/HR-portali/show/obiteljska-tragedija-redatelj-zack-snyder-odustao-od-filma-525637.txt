Zack Snyder je najavio da odustaje od režiranja nadolazećeg 'Justice Leaguea', jer namjerava posvetiti više vremena svojoj obitelji nakon što ga je snašla strašna tragedija. Film je i ovako već bio u problemima, s nekoliko najavljenih ponovnih snimanja, kao i s preradom scenarija, pa su ove vijesti nešto što uistinu nikome nije trebalo. Kako se može saznati, redateljeva kćer je počinila samoubojstvo, što je Snydera ostavilo posve nesposobnim da se posveti filmu te je režiju prepustio drugima. Dok Snyder pokušava svoj život ponovno dovesti u red, Joss Whedon će nastaviti raditi na 'Justice Leagueu' i privremeno će napustiti svoj rad na 'Batgirl'. Iako je Snyder redatelj koji svoj osobni život drži dalje od novinara i kamera, ipak je imao nešto za izjaviti glede cijele ove tužne situacije. - Ovako stoje stvari. Nisam namjeravao ići u javnost s ovime, mislio sam da će to biti obiteljska stvar, privatna, naša tuga s kojom ćemo se mi boriti. Kada je postalo jasno da moram uzeti odmor, znao sam da će se na Internetu pojaviti razne priče. To ljudi rade. A istina je da me sve to sada jednostavno ne zanima - žalosno je obrazložio redatelj. Snyder je nastavio objašnjavati zašto je točno odustao od svega i što će dalje učiniti. - Mislio sam da će biti pročišćujuće vratiti se na posao i zaokupiti um. Ali ovaj je posao intenzivan i preuzima vas. Jednostavno moram uzeti odmak od svega toga, biti s obitelji, s mojom djecom koja me trebaju. Teško im je. I meni je teško - izjavio je Zack Snyder. Warner Bros. i cjelokupna ekipa filma su stali iza redatelja i dali mu podršku no Zack je ipak palicu predao Jossu Whedonu. Redatelj 'Osvetnika' i 'Buffy, ubojice vampira' je već od prije bio uključen u projekt, tako da dolazi s dobrim znanjem o svemu. Teško je reći kako se Snyder i njegova obitelj trenutačno osjećaju no naše misli i molitve su s njima. Uz to, na počast je Warner Bros.-u i Whedonu što žele nastaviti sa snimanjem Snyderovog filma. Kako se ništa o tome nije izjavilo, datum izlaska filma ostaje 18. studenog ove godine. Tema: FILM