Raquel Welch još od '60-ih slovi za jednu od najseksepilnijih glumica, a ni danas nije ništa drugačije - s obzirom na njezin besprijekoran izgled, iako će u rujnu ove godine proslaviti 77. rođendan, teško da joj i dvostruko mlađe kolegice mogu biti ikakva konkurencija. Zanosna američka glumica englesko-bolivijskog podrijetla ovih dana u Los Angelesu je promovirala svoj novi film 'How To Be A Latin Lover', ali umjesto pitanja o ulozi, sve je zanimala upravo tajna njezine vječne mladolikosti. Dobitnica prestižne nagrade Zlatni globus svojedobno je izjavila kako vitku liniju održava bezgluteinskom prehranom i jogom, koju vježba svaki dan, a trening joj traje najmanje sat i pol.    Profimedia, Visual movies   Atraktivna Welch već godinama nosi perike jer joj one, kaže, 'uvelike olakšavaju život', a glumica ima i vlastitu tvrtku koja ih proizvodi. Što se tiče njezine kože, Raquel tvrdi da je prava sretnica jer još od puberteta ima savršen ten, a kako bi takav i ostao, zvijezda filma 'Fantastic Voyage' nikada ne koristi sapun jer upravo on najviše isušuje kožu. Welch se također kune kako nikada nije bila ni na jednom estetskom zahvatu, a umjesto botoksa koristi neobičnu, ali čudotvornu kremu. - Svaku večer prije spavanja na lice nanesem sloj balzama za njegu kravljeg vimena. Da, dobro ste čuli, vimena! Taj veterinarski pripravak omiljen je među farmerima, a i ja ga naprosto obožavam. Od njega mi je koža ujutro glatka, nahranjena i zategnuta - otkrila je holivudska ljepotica, a prenose strani mediji. Pakiranje veterinarske kreme može se kupiti za svega desetak dolara (nešto manje od 70 kuna).  Reuters