LOS ANGELES - George Clooney i Reese Witherspoon podržavaju Hillary Clinton, Mark Ruffalo i Susan Sarandon navijaju za Bernieja Sandersa, a poneku slavnu osobu na svojoj strani ima i Donald Trump... Američka izborna bitka vodi se i u Hollywoodu, gdje filmske zvijezde dio svog glamura posuđuju odabranim kandidatima.   "Slavni donose više novca i više pažnje. Kada vas podupiru ljudi poput George Clooneyja ili Beyonce, to vam podiže ugled", kaže Sarah Bryner, analitičarka specijalizirana za financiranje političkih kampanja.   Zvijezde svojim političkim odabranicima daju milijune dolara, naročito "teškaši" filmske industrije, poput direktora DreamWorksa Jeffreyja Katzenberga ili redatelja Stevena Spielberga. Oni im organiziraju i večere ili druga događanja na kojima gosti skupo plaćanju druženja s budućom predsjednicom ili predsjednikom.   Glazbene i filmske zvijezde zajedno su, primjerice, peti najveći izvor donacija Hillary Clinton.   Ali u usporedbi s nekim drugima to je ipak "sitniš". Hollywood je ukupno tek 13. na listi donatora s 27 milijuna dolara uloženih u ovogodišnju kampanju. Većinom je taj novac otišao demokratima. S Wall Streeta je, primjerice, uloženo 231 milijuna dolara, od čega su dvije trećine otišle republikancima.   No nisu ni sve holivudske zvijezde poželjne. "Nitko ne želi kontroverzne selebritije poput Mela Gibsona ili Jane Fonde", rekao je Steven Ross, autor knjige "Holivudska ljevica i desnica".   A koliko slavni donose glasova? "Nemoguće je izmjeriti", kaže Sarah Myers.   U studiji dvojice ekonomskih analitičara tvrdi se da je utjecajna televizijska zvijezda Oprah Winfrey 2008. donijela milijun glasova Baracku Obami.   Ross naglašava da je tvrdnja kako je Hollywood demokratska tvrđava obični kliše. "Dva su Hollywooda, poslovni i kreativni", kaže.   Direktori studija obično doniraju obje strane kako bi osigurali da zakoni protiv piratstva ili poštivanja autorskih prava budu na dnevnom redu obiju strana.   Kreativni Hollywood nesumnjivo je demokratski zadnjih pedesetak godina. Osim rijetkih imena poput Charltona Hestona i Clinta Eastwooda, velika većina zvijezda navija za demokrate.   A što dobiju za svoje dolare i blistave osmijehe? Privilegirani pristup.   "Nisu oni toliko navni da misle kako će utjecati na političku agendu, ali ako nekome date šesteroznamenkasti iznos, očekuje se, poželite li razgovarati s predsjednikom, da vam to bude omogućeno", kaže Ross.   Kao i obično, Donald Trump je i ovdje poseban slučaj.   Pridružilo mu se vrlo malo zvijezda, a one koje jesu nisu baš glamurozne, poput Jona Voighta ili bivšega hrvača Hulka Hogana. "Ali Trump je selebriti sam po sebi. Njemu ne trebaju drugi da mu naprave show", zaključuje Ross.