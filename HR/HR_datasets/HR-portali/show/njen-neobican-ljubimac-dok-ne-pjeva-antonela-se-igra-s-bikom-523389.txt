Antonela Bekavac (17) iz Gornje Žeževice imala je samo osam godina kad im je djed Ivan u štalu doveo bika. Antonela će se okušati u novom showu 'Zvijezde'. Srednjoškolka je poznata kao uzgajivačica i trenerica bikova. - Čim sam ga vidjela, rekla sam: ‘On je moj!’. Bila je to ljubav na prvi pogled - kaže Antonela. Uz sestru blizanku ima još dvije sestre i brata, no od prvog dana upravo se Antonela najviše brine o Krilanu. Hrani ga, izvodi u šetnje i kupa. Bik ima 900 kilograma, sa svakim je oprezan, no Antonela s njim radi što god hoće. VEČERAS U 20:10 na RTL-u! :D #rtlzvijezde - Vodim ga u brdo i zajedno trčimo. Ne da mu se uvijek trenirati, ali mora. Viknem ja na njega, a imam i štap. No smislila sam i bolji sistem. Nakon treninga nagradim ga žitom i od tada trči bez problema - rekla je Antonela. Dodaje da briga o biku nimalo nije dječja igra. Kad se Krilan naljuti i zamahne rogovima, bolje je ne biti mu blizu. Svaki drugi dan treba ga pustiti van, inače “poludi” u štali. Krilan je i četverostruki prvak Hrvatske u borbama, u kojima sudjeluje četiri godine. Prvi put je izgubio borbu prije tri godine. - Suzile su mu oči nakon poraza, pa sam i ja zaplakala. Tješili smo jedno drugo - rekla je. Krilan je bio tužan i kad je Antonela bila bolesna pa dva dana nije mogla do štale. On joj je najbolji prijatelj, zbog kojeg žuri kući iz škole. - Kad sjednem kraj njega i pričam, nagne glavu prema meni i sluša kao da je čovjek. Osjećam da mi potpuno vjeruje, kao i ja njemu - rekla je ova učenica srednje zdravstvene škole.  U showu će je bodriti cijela obitelj, a kao najveću podršku ističe majku Anči. Antonela rado nastupa u školskim predstavama. Najdraži pjevači su joj Beyonce i Michael Jackson. Na nastupima pjeva stranu glazbu, no rock - nikad. 