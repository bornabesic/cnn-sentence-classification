 Prema današnjim najavama, nakon dugačke pauze od deset godina, na male ekrane nam dolazi još jedan serijal ‘Zvjezdanih staza’ . Serija, koja bi se trebala vrtjeti isključivo na CBS-u, će postati dostupna sredinom siječnja 2017. godine. Kao i inače, pratiti ćemo grupu likova koji traže nove svjetove i nove civilizacije, stječući pritom nova iskustva, a sve to kroz prizmu suvremenih tema, kao što je to tipično za ‘Zvjezdane staze’ . Još od 1966., kad je prva epizoda emitirana, serija je pomicala granice, pa smo tako po prvi put u ‘Zvjezdanim stazama’ vidjeli prvi poljubac između crnkinje i bijelca, kao i eksplicitno podupiranje LGBT scene, ekoloških tema i globalnih modernih političkih trendova. ‘Zvjezdane staze’, koje će naredne godine navršiti 50 godina, je jedna od uspješnijih franšiza svih vremena. Od originalne serije, koja je trajala samo tri sezone, je nastao svemir s dvanaest filmova i pet vrlo uspješnih televizijskih serija. Statistika kaže da se u svakom trenutku, barem negdje u svijetu može pogledati neka epizoda tih serija na televiziji. Premda serija neće imati direktne veze s filmom, kojeg iščekujemo tijekom ljeta 2016 . , imat će poveznicu putem Alexa Kurtzmana. Kurtzman, koji će nastupiti kao izvršni producent serije je bio scenarist dva prethodna filma o ‘Zvjezdanim stazama’, tako da smo sigurni da je serijal u dobrim rukama. 