Posljednjih se mjeseci Brad Pitt vrlo rijetko pojavljivao u javnosti, a njegovi su poznati medijima uglavnom javljali da je iscrpljen, na rubu snaga i da se osjeća nekoliko godina starije, a sve zbog burnog razvoda kroz koji prolazi s Angelinom Jolie. Međutim, 53-godišnji glumac se izgleda ipak zbrojao jer se u nedjelju iznenadno pojavio na dodjeli Zlatnih globusa i izgleda sjajno! Njegovi holivudski prijatelji, među kojima je i Matt Damon, glasnim su aplauzom i uzvicima potpore pozdravili dolazak Pitta dok se penjao na pozornicu, piše Daily Mail. Čak je i njega iznenadio dugotrajan aplauz. S Damonom je Pitt glumio u filmskoj franšizi ‘Oceanovih 11’ i čini se da je njemu bilo posebno drago što vidi prijatelja ponovno u središtu zbivanja. Brad je najavio isječak iz filma ‘Moonlight’, koji je osvojio nagradu za najbolji film u kategoriji drame i čiji je on izvršni producent. ‘Ovaj se film rodio iz hrabrosti nekolicine glumaca koji su bili voljni izložiti svoje duše i izraziti ljudskost u greškama i nedjelima. Barry Jenkins duboko vjeruje da svi mi stojimo na granici promjene i opraštanja gdje jedino možemo pronaći prihvaćanje i ljubav prema samom sebi’, rekao je.   Brad trenutno na sudu vodi bitku s Angelinom oko skrbništva nad djecom. Glumica je zahtjev za razvodom podnijela 19. Rujna prošle godine, a u studenom su FBI i Socijalna služba istraživali Pitta zbog optužbi da je bio nasilan prema sinu Maddoxu. Optužbe su nakon istrage odbačene.