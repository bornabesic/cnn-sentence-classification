Glasovanje za nominirane za Večernjakovu ružu proglašavamo otvorenim! Od ponedjeljka 30. siječnja do utorka 21. ožujka imate priliku dati glas vašim favoritima u kategorijama televizijska osoba godine, radijska osoba godine, televizijsko glumačko ostvarenje godine, glazbenik godine, televizijska emisija godine, radijska emisija godine te novo lice godine. Nekoliko je načina na koje možete glasati za omiljenog voditelja, glumca ili glazbenika: SMS-om na broj 60 085 (cijena SMS-a iznosi 2,40 kn), telefonom na broj 065 900 900 (cijena po pozivu iz fiksne mreže iznosi 1,50 kn, a po pozivu iz mobilne mreže 2,40 kn) i kuponom koji će izlaziti u prilogu Ekran Večernjeg lista. Prvi kupon objavljen je u današnjem izdanju Večernjeg lista (30. siječnja). Kupon treba ispuniti traženim podacima i poslati na adresu koja će biti navedena. Žiri Večernjakove ruže: Goran Gerovac, Maja Car, Ivana Carević, Mirjana Žižić, Miroslav Lilić, Ksenija Urličić, Nikša Bratoš, Ivica Propadalo i Vojo Šiljak Vaši će glasovi biti nagrađeni! Troje najsretnijih osvojit će vrijedne nagrade. Jedna nagrada je televizor LG Led TV 55UH7507, a dvoje glasača osvojit će mobitel Samsung G928F S6 edge. Na vrijeme ćemo vas obavijestiti i kada će biti objavljena imena dobitnika i kako preuzeti nagradu. Svečana dodjela Večernjakove ruže održat će se 31. ožujka u veličanstvenom prostoru zagrebačkog Hrvatskog narodnog kazališta. Detalje same dodjele, imena prezentera i glazbenih izvođača otkrivat ćemo vam u dnevnim izdanjima Večernjaka i u Ekranu, kao i razgovore s nominiranima. TV OSOBA GODINE TIHOMIR LADIŠIĆ RUZA2016 11 Više od 20 godina radi u televizijskoj industriji, a njegovim dolaskom na N1 gledanost ove televizije četverostruko je porasla. Posebnu snagu pokazali su izvještavajući uživo iz sata u sat o političkoj krizi i padu Vlade Tihomira Oreškovića. IVANA PETROVIĆ RUZA2016 12 Rad urednice vanjske politike, reporterke i komentatorice na Novoj TV u 2016. obilježilo je praćenje referenduma o izlasku Ujedinjenog Kraljevstva iz EU te predsjednički izbori u SAD-u. ALEKSANDAR STANKOVIĆ RUZA2016 13 Da je britak i uspješan u vođenju i uređivanju svoje emisije "Nedjeljom u 2", pokazuje nam još od 2000., a u prošloj godini u putopisu "Vjetar u kosi" otkrivao nam je nova i nepoznata mjesta i ljude Lijepe Naše. ZORAN ŠPRAJC RUZA2016 14 Šarmom i prepoznatljivim voditeljskim stilom osvojio je gledatelje i kritičare. Otkako je za kormilom informativnog magazina RTL Direkt, mnogi tjedan opisuju od ponedjeljka do četvrtka pa onda tri dana bez Šprajca. ZORAN VAKULA RUZA2016 15 Njegove prezentacije vremenskih prilika i neprilika uvijek su jedinstvene i začinjene dozom humora pa ne čudi što je ovaj vodeći prognostičar HRT-a inspirirao i glazbenike koji su mu posvetili pjesmu. RADIJSKA OSOBA GODINE MIRKO FODOR RUZA2016 21 Jedan od najvećih zafrkanata u radijskom eteru i omiljeni voditelj koji publiku Drugog programa Hrvatskog radija razbuđuje četvrtkom, a nezaboravna je i njegova emisija "Globotomija", "Trbuhozborci", "Sunce na prozorčiću"... IVANA MIŠERIĆ RUZA2016 22 Radnim danom od šest do deset ujutro voditeljica slušateljima "Otvorenog radija" pomaže da se razbude, popravlja im jutro dobrom glazbom, otkriva gdje je gužva u gradu i u studio dovodi zanimljive sugovornike. JADRANKA NIŠEVIĆ RUZA2016 23 Na Radio Puli srijedom uređuje odličnu emisiju "Škovacera" koja se bavi komunalnim aktualnim temama, prometom, zdravstvom..., a njezin glas prepoznat će i redoviti slušatelji emisije moderne glazbe i brzog ritma "AT klub" SINIŠA ŠVEC RUZA2016 24 Dobro poznato ime radijskim slušateljima, a pogotovo onima koji redovito slušaju Yammat FM, gdje Švec petkom s Milanom Pehom vodi "Službeni početak vikenda", a ponedjeljkom navečer i srijedom popodne uživamo u Švecovu istančanom glazbenom odabiru. MARKO TOMŠIĆ – ŠAMAN RUZA2016 25 Već godinama budi slušatelje Radija 101. Radnim danom s kolegicom Ivanom Pevec preuzima mikrofon od 6 do 11 sati. U jutarnjem dijelu programa bavi se aktualnim temama i slušatelje pušta u program bez cenzure. TV GLUMAČKO OSTVARENJE GODINE ALEKSANDAR CVJETKOVIĆ RUZA2016 31 Dvjema ulogama, kao Maks u RTL-ovoj "Pravoj ženi" i Mario Kardum u HRT-ovoj seriji "Novine" pokazao je pravo umijeće glumačke transformacije i dokazao zašto je jedan od naših najboljih glumaca. PETRA DUGANDŽIĆ RUZA2016 32 Likovi koje ova glumica utjelovljuje uvijek su dragi publici, a uloga simpatične i uvijek nasmijane Slavonke Kate u seriji "Zlatni dvori" Nove TV definitivno joj je osigurala dodatne simpatije. IVO GREGUREVIĆ RUZA2016 33 U hrvatskoj kulturi i kinematografiji njegova uloga je iznimno velika, a prošle godine ostvario je maestralnu ulogu u filmu "Imena višnje" redatelja Branka Schmidta i u produkciji HRT-a. ELIZABETA KUKIĆ RUZA2016 34 Impozantan je broj kazališnih i televizijskih uloga iza Elizabete koja nas je u 2016. oduševila kao Ruža, stručnjakinja za muško-ženske odnose u RTL-ovoj "Pravoj ženi", a nenadmašna je i u ulozi Dunje u "Crno-bijelom svijetu". JELENA MIHOLJEVIĆ RUZA2016 35 Uloga hrabre, pomalo smotane i nervozne daktilografkinje Ksenije Kipčić u HRT-ovoj seriji "Crno-bijeli svijet" kao da je pisana baš za Jelenu koja je izvrsno utjelovila taj lik. GLAZBENIK GODINE DETOUR RUZA2016 41 Deset godina postojanja bend je proslavio velikim koncertom u zagrebačkoj Tvornici kulture i albumom "Detour10" koji je svojevrsna kompilacija njihovih poznatih skladbi predstavljenih u novom ruhu. MATIJA DEDIĆ RUZA2016 42 Album "Matija svira Arsena" bio je najprodavaniji album u Hrvatskoj u 2016. godini, a ovaj proslavljeni pijanist u prošloj godini održao je i niz koncerata diljem Hrvatske i regije koje je posvetio pokojnom ocu. ELEMENTAL RUZA2016 43 Bend je prošlu godinu pratila posebna energija i sve čega su se primili pretvorili su u uspješnu priču. O njihovu koncertu u Domu sportova još se priča, a pjesme s njihova albuma "Tijelo" bezvremenski su hitovi LET 3 RUZA2016 44 Riječki rockeri trijumfalnim koncertom "Antivalentinovo" u rasprodanom Domu sportova premijerno su predstavili album "Angela Merkel sere", a službeno priznanje dobili su i od Hrvatske glazbene unije u povodu 30 godina javnog umjetničkog djelovanja za izniman doprinos glazbi. OLIVER I GIBONNI RUZA2016 45 Umjetnička i prijateljska snaga utkana u zajednički album "Familija" urodila je iznimnim glazbenim ostvarenjem, a poseban doživljaj bio je slušati ih zajedno u 2016. i osjetiti tu čarobnu energiju dvojice glazbenih majstora. TV EMISIJA GODINE NOVINE RUZA2016 51 Ovu neromantiziranu priču o novinarstvu potpisuje Ivica Đikić, producenti su Miodrag Sila i Nebojša Taraba, a redateljski je cijelu priču zapakirao Dalibor Matanić. Uz genijalnu glumačku postavu i odličan zaplet ovo je jedno od najboljih televizijskih ostvarenja u 2016. PLODOVI ZEMLJE RUZA2016 52 U najdugovječnijoj i najgledanijoj emisiji Hrvatske radiotelevizije prikazano je već više od 1800 nastavaka. U prosincu 2016. godine obilježila je 58 godina neprekinutoga emitiranja. Emisija je to kojoj gledatelji vjeruju i koja ne izbjegava govoriti o važnim problemima. PROVJERENO RUZA2016 53 U 2016. godini emisija Nove TV ulazi u desetu sezonu prikazivanja i ove godine posebno se istaknula priča o gazdi Bosiljku Staniću i tvrtki Boso, čiji radnici godinama trpe teror i o tome šute. REPUBLIKA RUZA2016 54 Autor Božidar Domagoj Burić ovom nas je serijom, prikazanom na HRT-u, na genijalan način odveo u povijest jednoga od najvećih fenomena hrvatske i svjetske povijesti – Dubrovačke Republike. RTL DIREKT RUZA2016 55 Od ponedjeljka do četvrtka u 22.15 mali ekrani svijetle – na programu RTL-a gleda se emisija RTL Direkt na čelu sa Zoranom Šprajcom. RADIJSKA EMISIJA GODINE GLOBOTOMIJA RUZA2016 61 Svojevrsna satirična kronika svijeta i vremena u kojem živimo, s posebnim kritičkim osvrtom na društvene i dnevno-političke događaje koji tište i utječu na živote takozvanih "malih ljudi", a emitira se na Hrvatskom radiju. INTERVJU TJEDNA MEDIA SERVISA RUZA2016 62 Uvijek aktualni sugovornici političke i javne scene od kojih se traže konkretni odgovori sudjeluju u emisiji koja je dokaz da pravo novinarstvo još uvijek postoji. INTERVJU TJEDNA 101 RUZA2016 63 Središnji tjedni društveno-politički intervju u kojem gostuju najvažniji ljudi iz političkog, društvenog, gospodarskog i kulturnog života Hrvatske, a svojim pitanjima sudjeluju i slušatelji. JEDAN KRUG ZA OSIJEK RUZA2016 64 Emisija se svakog petka realizira iz gradskog prijevoza – tramvaja i zajedno je rade Televizija Osijek i Gradski radio Osijek. Zanimljivi gosti, gradske teme, edukacija mladih o ostanku u Slavoniji – samo su dio tema koje se obrađuju. POMORSKA VEČER RUZA2016 65 Jedina je specijalizirana emisija za pomorce u Hrvatskoj i emitira se neprekidno već 64 godine, a u prosincu 2016. dobila je nagradu Sindikata pomoraca – Plavu vrpcu Vjesnika za hrabrost i spašavanje na moru. NOVO LICE GODINE MIA DIMŠIĆ RUZA2016 71 Neodoljivo šarmantnim vokalom i izvanrednim interpretativnim sposobnostima zaslužila je nagradu za najboljeg izvođača 2016. godine, koju joj je dodijelila Hrvatska diskografska udruga. ZRINKA GRANCARIĆ RUZA2016 72 Iskusna radijska novinarka nakon iznimno profesionalnoga prijenosa i komentiranja nastupa naše jedriličarske reprezentacije na OI u Rio de Janeiru postaje još zapaženija. A trenutačno odlično uređuje i vodi Temu dana na HRT-u. PETRA KRALJEV RUZA2016 73 Temperamentna, glasna i emotivna, najbolji je opis 28-godišnje glumice koja je umalo postala pravnica, no ljubav prema glumi ipak je prevladala. Splitsku glumicu gledamo u seriji “Zlatni dvori” Nove TV, u kojoj je utjelovila Neru Vidić. TONI MILUN RUZA2016 74 Idejni začetnik i voditelj sad već kultne emisije Financijalac, koja se emitira na HRT-u 4, dobio je i nagradu od Akademije Zagrebačke burze za izniman doprinos izobrazbi o tržištu kapitala za 2016. godinu. KAJA ŠIŠMANOVIĆ RUZA2016 75 Njezin lik lijepe, bistre i pomalo buntovne 18-godišnje rokerice i buduće glumice Une došao je do izražaja u drugoj sezoni Crno-bijelog svijeta i pokazao da je Kaja pravi glumački dragulj. >>OVDJE pročitajte pravila nagradne igre i kako glasati Sudjelovanje u igri ostvaruje se glasovanjem za jednog od nominiranih kandidata za nagradu „Večernjakova ruža“, a glasovati se može na tri načina: >>SMS-om na broj 60 085 (glasač mora prvo upisati ključnu riječ RUZA2016 te nakon razmaka broj kategorije i broj osobe za koju glasa. Npr. ako glasa za kategoriju 3 i osobu pod rednim brojem 2, poruka glasi : RUZA2016 32). Cijena SMS poruke iznosi 2,40 kn (uključen PDV). Operater usluga s dodanom vrijednosti : MOJ TELEKOM D.O.O., TRG KREŠIMIRA ĆOSIĆA 11, ZAGREB, MB 02497913, TEL. 01/3659-058. >>telefonom na broj 065 900 900 (nakon pozivanja treba slijediti govorne upute za glasovanje: prvo se bira broj kategorije za koju se glasa, a zatim broj osobe. Cijena po pozivu iz fiksne mreže je 1,50 kn (uključen PDV) , a po pozivu iz mobilne mreže 2,40 kn (uključen PDV). Operater usluga s dodanom vrijednosti: MOJ TELEKOM D.O.O., TRG KREŠIMIRA ĆOSIĆA 11, ZAGREB, MB 02497913, TEL. 01/3659-058. >>kuponom koji će izlaziti u Večernjem listu i prilogu Večernjeg lista – Ekran (kupon će biti potrebno ispuniti traženim podacima i poslati poštom na adresu navedenu na kuponu) 