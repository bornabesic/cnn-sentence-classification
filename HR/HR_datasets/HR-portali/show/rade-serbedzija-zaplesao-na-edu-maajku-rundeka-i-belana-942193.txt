Rijeka je plesala ovog vikenda uz Student Day Festival. Tisuće mladih iz Hrvatske i regije uživalo je u koncertima poznatih svjetskih i domaćih glazbenika, a svojim domovima se vraćaju s novim prijateljstvima i uspomenom na provod koji će dugo pamtiti. Uz zarazne ritmove Ede Maajke, Nene Belana, Darka Rundeka i brojnih drugih domaćih i svjetskih glazbenika plesalo se do ranih jutarnjih sati, a u vrhunskom provodu uživali su glumac, pjesnik i glazbenik Rade Šerbedžija, glazbenik Damir Urban, dizajner Juraj Zigman, glazbenica Martina Vrbos i mnogi drugi. - Već godinama sam vjeran sudionik Student Day Festivala i mogu reći da je ovaj festival svakako jedan od mojih najboljih provoda u Rijeci. Protekla dva dana uživao sam u odličnoj glazbi i dobrom društvu te s nestrpljenjem očekujem nastavak sljedeće godine! – izjavio je dizajner Juraj Zigman. Tisuće zadovoljnih studenata proteklih dva dana razmjenjivalo je studentske radove i iskustva na Međunarodnom studentskom filmskom festivalu, raznim radionicama, izložbama, natjecanjima te brojnim kulturnim i sportskim aktivnostima. Sjajna ekipa iz Chikaz Fit Festa pokazala je kako su mladi itekako osviješteni kada je riječ o zdravom životu i rekreaciji, a tijekom cjelodnevnog druženja plesalo se u ritmu najpoznatijih svjetskih plesova poput zumbe i brojnih drugih.