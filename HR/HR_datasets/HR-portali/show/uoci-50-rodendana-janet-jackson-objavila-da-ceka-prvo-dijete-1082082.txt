Janet Jackson je trudna! Pjevačica i sestra pokojnog kralja popa Michaela Jacksona objavila je da je trudna dva tjedna prije svog 50. rođendana. Glasine o Janetinoj trudnoći počele su prije mjesec dana, kada je objavila kako zbog planiranja obitelji odgađa svoju svjetsku turneju, čiji je početak bio najavljen za kolovoz. – Molim vas, razumijte koliko je važno da to sada napravim. Moram se odmarati, tako mi je liječnik rekao. Nisam vas zaboravila. Nastavit ću turneju čim budem mogla – kazala je tada Janet, no nije potvrdila da je trudna. Ipak, američki TV show Entertainment Tonight doznao je od bliskog izvora da Janet sa svojim trećim suprugom Wissamom Al Manom očekuje dijete. Katarski milijunaš Janet i Wissam Al Mana (41) tajno su se vjenčali 2012. godine, a javnost je to doznala tek nakon godinu dana. Al Mana je multimilijunaš porijeklom iz Katara, no odrastao je u Londonu, a poslije se preselio u SAD. S dvojicom braće vlasnik je konglomerata Al Mana. Janet se prvi put udala 1984. godine sa samo 18 godina. Suprug joj je bio R&B pjevač James DeBarge. Brak je potrajao samo godinu dana, a zanimljivo je da su mediji više puta pisali da je Janet tada tajno rodila djevojčicu, koju je odgojila njena najstarija sestra Rebbie, no Janet je to opovrgnula. Više puta kazala je kako bi voljela imati dijete te da će ga posvojiti ako ne uspije zatrudnjeti. Drugi brak s Reneom Elizondom Juniorom potrajao je punih devet godina – od 1991. do 2000. Elizondo je bio plesač, no najpoznatiji je po čuvenoj naslovnici Rolling Stonea iz rujna 1993. kada njegove ruke drže Janetine gole grudi. Upravo ta fotografija našla se i na omotu albuma “Janet” koji je izašao iste godine. Janet Jackson lani je objavila jedanaesti po redu album naslovljen “Unbreakable”. Zanimljivo je kako se posljednji singl s njega zove “Dammn Baby”, što bi se moglo prevesti i kao “Prokleta beba”. Ipak, Janet je objasnila kako je to ljubavna pjesma. S obzirom na to da stručnjaci naglašavaju da žena u njenim godinama ima samo jedan posto šanse da zatrudni, nije čudno da će Janet morati dobro paziti do porođaja.  >> Janet Jackson odgađa turneju jer čeka svoje prvo dijete