Jacques Houdek na Eurosongu je zauzeo je 13. mjesto, što je najbolji plasman još tamo od 2006., kada je Severina gazila sa svojom Štiklom po eurovizijskoj pozornici. Je li plasman u gornju polovinu tablice uspjeh ili neuspjeh? Nećemo lagati kad kažemo da smo od Jacquesa nakon svih vijesti i pohvala očekivali barem plasman među prvih 10, no ni ovo nije neuspjeh. Što dalje? Hrvati su u 21. stoljeću pokušavali svašta. Kad su pobijedili finski rockeri Lordi, mi smo odmah iduće godine poslali svoje rockere Dragonfly i Dadu Topića. Zatim smo slali i Kraljeve ulice sa Sandrom Bagarić, pa čak probali i predstaviti klapu kao svoju verziju grupe Il Divo. Kad ni to nije uspjelo, Jacques je odlučio otpjevati duet sa samim sobom i tako šokirati javnost. S obzirom na to da HRT posljednjih godina sam odlučuje koga ćemo slati, pokušat ćemo predložiti koga da pošalje iduće godine: 1. Nikita Nikita Ivošević ima dva razloga za nastup na Eurosongu: može pjevati i operu i pop, a scenski nastup joj je seksepilan i provokativan. Ne kažemo da i ona poput Jacquesa mora pjevati duet sa sobom, no vjerujemo da bi se oko nje mogla složiti itekako zanimljiva priča. 2. Luminize Četiri cure pokazale su da se radom i talentom može puno postići. Odselile su se u Nizozemsku, a tamo su pokorile top liste. Nastupaju na europskim festivalima i dobro su poznate europskoj publici, a kod nas imaju jedan od najvećih hitova posljednjih godina – "Zašto još volim te". 3. Let 3 Treba li puno obrazlagati? Mi smo već navikli na živopisne kostime, ispaljivanje čepova iz stražnjice, umjetne faluse i spomenik "Angela Merkel sere". Kako bi na to reagirala Europa? Ili bi doživjeli fijasko ili bi bili pun pogodak. Vrijedi pokušati. 4. Mia Dimšić Odavno nismo imali takvu koncentraciju talenta i izgleda kao kod mlade Osječanke. Ima samo 25 godina, a svojim je pjesmama unijela svježinu na hrvatsku pop-scenu. Mišljenja smo da bi je i Europa trebala upoznati. 5. Colonia I ove smo godine vidjeli kako je puno zemalja poslalo plesne pjesme na Eurosong. Neke od njih poput belgijske "City Of Lights" bit će veliki hitovi na top-listama. Zašto onda mi ne bismo dogodine poslali Coloniju. Boris Đurđević majstor je za takve uratke, a njegove pjesme bile su hitovi u mnogim europskim zemljama, pa čak i u Japanu. Kad tome pridodamo energičnu Indiru Levak, mogli bismo se nadati nekom dobrom plasmanu. 