Twin Peaks, serija koja je promijenila televiziju, u nedjelju se nakon gotovo tri desetljeća stanke novom sezonom vraća na male ekrane. Gotovo ništa od sadržaja novih 18 epizoda, koje će se prikazivati na američkoj mreži Showtime, nije procurilo u javnost. Dvije izvorne sezone prikazane su 1990. i 1991. na ABC-ju.  Čak i većina glumaca tapka u mraku jer je jedino Kyle MacLachlan, koji ponovo igra agenta FBI-ja Dalea Coopera, dobio cijeli scenarij na čitanje. Iako su gledatelji još na početku druge sezone saznali tko je ubio Lauru Palmer, srednjoškolke oko čije se šokantne smrti odvijao zaplet, mnogo je tajni iz Twin Peaksa ostalo nerazjašnjeno. Većina glumačke postave iz prve dvije sezone ponavlja uloge svojih likova i 27 godina poslije. Tvorac serije David Lynch ponovo je u ulozi redatelja. Kakva god bila gledanost i kritike treće sezone Twin Peaksa, neće se promijeniti ocjena da se radi o televizijskom remekdjelu.   "David Lynch dokazao je da se za televiziju može raditi drugačije", kaže producent Damon Lindelof. Suvremenik "Cosby Showu" i "Roseanni", Twin Peaks nije se mogao nigdje svrstati. Narativni stil serije, ritam i glazba bili su suprotni tadašnjim televizijskim standardima. "Činilo se da kao da gledate film, ali trajalo je satima i satima", dodaje Lindelof. Niti sapunica niti kriminalistička serija, ali istodobno pomalo od oboje, Twin Peaks prkosio je svrstavanju u bilo kakvu žanrovsku ladicu. Madchen Amick, koja igra konobaricu Shelly Johnson, rekla je časopisu Entertainment Weekly da je Lynch publici dao ono za čim je žudjela, "drugačiju, napetu, zagonetnu seriju uz koju treba razmišljati". Namjerno je ostavljao enigmatske sive zone tamo gdje se tradicionalna televizija to nije usudila. "Svaka je epizoda trajala sat, ali se poslije o njoj satima raspravljalo", rekao je Lindelof. Serija je brzo stekla lojalnu bazu fanova, koja je desetljećima poslije još i veća zahvaljujući novim naraštajima poklonika odraslim na povremenim reprizama. "Fanovi su Twin Peaks održavali živim i zaslužuju da za to budu nagrađeni. Nadam se da će biti zadovoljni s onim što smo snimili", rekao je MacLahlan. On je kasnije nastupao u "Seksu i gradu" i "Očajnim kućanicama" i kaže da su mu scenaristi često dolazili i govorili da je Twin Peaks utro put realizaciji scenarija kakvi prije ne bi bili mogući. Ali Gary Edgerton, stručnjak za televiziju na sveučilištu Butler, kaže da je utjecaj serija poput "Sopranosa" bio još i veći od Twin Peaksa. "Ideja televizije kao umjetnosti dobila je čvršće uporište širenjem s televizijskih mreža na kablovski i satelitski sektor. Tamo je publika bila relativno manja, ali mnogo odanija i autori su mogli realizirati svoje ambicije", smatra. "Ali veliko je pitanje bismo li imali Sopranose da prije nismo imali Twin Peaks", zaključio je.