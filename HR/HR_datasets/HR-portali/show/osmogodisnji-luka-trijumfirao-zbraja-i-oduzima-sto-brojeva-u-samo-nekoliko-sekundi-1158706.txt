Za ljudski mozak riječ „nemoguće“ ne postoji! Dokazala je to prva emisija „Superljudi“ prikazana u subotu navečer na RTL-u, a u kojoj je sedmero kandidata pokazalo raznolike vještine. Prvi se publici i žiriju kojeg čine Anđelka Prpić, Branko Đurić Đuro, Zrinko Tutić i Vuk Aleksić predstavio osmogodišnji Luka Teofilović i apsolutno osvojio žiri. On je, naime, dobio zadatak da u tri runde zbraja i oduzima brojeve koji se izmjenjuju svakih pola sekunde. I u sve tri runde je ponudio točan odgovor! Neodoljivi Luka kaže kako dok zbraja u glavi zamišlja abak i tako bez problema uspijeva zbrojiti 100 brojeva. Aleksandar Pušica je uspio zapamtiti imena, telefonske brojeve te hobije 15 djevojaka koje je prvi put vidio, dok je Nevena Đorđević uspjela zapamtiti čak 100 ljudi koji su bili „razbacani“ po pozornici u crnim i bijelim uniformama te uspješno posložiti figurice točno po bojama kako se raspoređeni i ljudi. Kaže da su njezinu vještinu da pamti stvari više nego što to uspijeva običnim ljudima prvo primijetili prijatelji te su je krenuli testirati. Mare Milić iz Hrvatske morala je u tri minute zapamtiti pet oblika kroz koje je potom morala proći zatvorenih očiju, a da pritom ne zapne za niti jedan od njih. Iako je nažalost zapela za zadnji oblik, žiri ju je zajedno s Nevenom i Lukom odabrao da se bori za naklonost publike. Viktor Čizić je trebao pogoditi koja četiri instrumenta mu je Anđelka isključila iz orkestra od 20 ljudi, a pogodio je tri. Ponudio je jedan netočan odgovor, a to je bio saksofon, što ga je naposljetku stajalo prolaza dalje. Dejan Cerovec i Danijela Jekić natjecali su se u duelu te su morali uočiti što više razlika koje su se pojavile u scenografiji i kostimografiji tijekom izvođenja scene na pozornici. Danijela ih je pronašla osam, a Dejan šest. Na kraju su Zrinko, Đuro, Anđelka i Vuk odlučili prolaz dati Luki, Neveni i Mari, a publika je isti broj glasova dala Nevenu i Luki koji su se time plasirali u polufinale i imaju šansu za pobjedu koja donosi 25 tisuća eura! >>Devetogodišnja Mare Milić je superčovjek   