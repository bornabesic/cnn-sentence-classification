Protekli vikend Vatra je sa dva odlična koncerta u Tvornici kulture promovirala novi album ‘Akustik u Lisinskom’ i proslavila punoljetnost. Petak je bio u znaku Akustik koncerta na kojem je Vatra je ponovo izvela program premijerno viđen prošle jeseni u Lisinskom. Otvaranje je pripalo ‘Vojsci od terakote’, da bi uslijedila izvedba hitova ‘Tremolo’ i ‘Gorim’ koja je na scenu dovela gudački Kvartet Prelude, Greenhouse Brass i perkusije. Već na ‘Saturnu’, ‘Iglama’ i ‘Zmajevima na vjetru’ ovoj su se proširenoj postavi pridružili Jura Ferina i Pavel Miholjević, dugogodišnji producenti Vatre, zaokružujući svojim izvedbama slojevitu glazbenu sliku koju je u pojedinim pjesmama izvodilo čak 16 glazbenika. Niz akustičnih verzija nastavio se sa favoritima koji su publiku dizali na noge sa stolica poput ‘Anđeo s greškom’, ‘Mornarska majica’, ‘Eskim’ ili ‘Jantar’, a jedan od vrhunaca dogodio se i kada se bendu na sceni pridružio Aljoša Šerić, frontmen Pavela u izvedbi ‘Bilo je dobro dok je trajalo’ koju je zajedno sa njima, pjevala i publika. Furiozna ‘Ima li budnih’ prethodila je ‘Tangu’, a službeni dio koncerta zatvorila je intimna izvedba pjesme ‘Kraj’. Naravno, bend se vratio na bis i izveo ‘Želim biti ti’, ‘Sunce’ i u finalu ‘Vrati se’. Tema: Muzika