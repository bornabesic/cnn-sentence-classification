Novi nastavak super uspješne filmske franšize Ratovi zvijezda u kina stiže tek u prosincu, no internet je već sada pun komentara o novim scenama. Povod je prva službena video najava za film “Posljednji Jedi”. Video najava od 2 minute u 4 je dana pogledana preko 28,5 milijuna puta. Kada tome dodate još tisuće i tisuće komentara fanova po društvenim jasno je da će i nastavak hvaljenog filma “Sila se budi” biti veliki hit u kinima. Puno akcije i nostalgije Kada imate tako prepoznatljiv brend kao “Star Wars”, možete računati na kontinuirani interes vojske fanova, a to je ojačano novom taktikom jakih filmskih i TV studija - brojnim kratkim video najavama kroz cijelu godinu. Vidjeli smo to i s mega-hit TV serijom Igra prijestolja kada se najava nove sezone prenosila uživo na Facebooku. Teaser Posljednjeg Jedija ponudio je pregršt i akcije i nostalgije. U jednom trenutku gledamo Rey kako trenira s Lukeom baš kako je nekoć Yoda Lukea podučavao Sili, a u drugom su Poe Dameron i BB-8 u žiži akcije...   A kako je novi uvod u svijet Ratova zvijezda doživljen u Hrvatskoj pitali smo ekipu iz udruge Star Wars Hrvatska: - Velika većina naših članova pratila je live prijenos Ceblebrationa iz Orlanda kada je pušten teaser za film. Odmah potom na internoj Facebook grupi su krenuli komentari, a sve je naravno najviše uzbudila rečenica koju je rekao Luke - da je vrijeme da Jediji završe - kaže nam Azra Imširović iz SW Hrvatska. Upravo o toj temi fanovi danima stvaraju teorije i pitaju se da li se pritom “Jedi” odnosi na jednog jedija ili na sve, otkriva li Lukeovu rezigniranost i povučenost ili, pak, krije poziv na akciju. A evo teorije iz kruga domaćih fanova: Stiže i Star Wars dan - Ta rečenicu u kombinaciji s plakatom na kojem Reyin mač prelazi iz plavog u crveno napravila je prostor za spekulaciju kako se uvode Sivi Jediji, odnosno ravnoteža, u sagu. Ideju je Lucas imao još davno, a sada bismo mogli to i dobiti. No neki članovi su istaknuli kako smo i u trailerima za Rogue One i Sila se budi čuli neke rečenice koje na kraju uopće nisu bile u filmu, a šale su išle i na račun prekinute rečenice, da ga nisu pustili da kaže do kraja: It is time for Jedi to end .. Sith forever! - otkriva Azra. U svakom slučaju uzbuđenja u novom filmu neće nedostajati. A za sve nestrpljive dobra je vijest da se i u Hrvatskoj 6. svibnja održava Star Wars dan: - Do prosinca imamo još puno Star Wars događanja, organiziramo Star Wars dan gdje ćemo imati predavanja, radionice, školu mačevanja lightsaberom i cosplay Star Wars likova. Događanje je u Zagrebu 6.5. od 11 do 18 u Centru mladih Ribnjak, a ulaz je besplatan. MTFBWY! - poručuju iz udruge Star Wars Hrvatska.  >>Za suvenire “Igre prijestolja” i “Star Wars” ostave i po dvije tisuće kuna 