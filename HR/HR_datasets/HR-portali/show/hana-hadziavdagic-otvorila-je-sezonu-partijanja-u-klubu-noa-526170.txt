Ranije nego ikada, čuvena plaža Zrće otvorila je svoja vrata već tradicionalnim Spring Break Festivalom. Predsezona je to o kakvoj većina jadranskih destinacija može samo sanjati, jer iako smo u svibnju mjesecu, plažu su već okupirale tisuće partijanera, mahom iz Francuske i Njemačke. Najvatrenije je bilo u NOA Beach Clubu, koji je uz pun plesni podij odradio i dnevni after beach, a naravno i prvi noćni party. Atraktivne plesačice i plesači, spektakularna scenografija i sjajna DJ lista, sve su to stvari zbog kojih je najprestižniji svjetski klupski magazin Top DJ Mag ove godine NOU proglasio četrnaestim najboljim klubom na svijetu. Vrućim ritmovima nije odoljela niti lijepa Hana Hadžiavdagić, koja se u NOI odlično zabavljala sa svojim društvom. Otvorenje je bilo spektakularno, a prave stvari tek dolaze. Skorašnji Hideout festival, na koji će tradicionalno nahrupiti više od deset tisuća Engleza, pa gostovanja Robina Schulza, Dillona Francisa, Fritza Kalkbrennera i još ponekih teškaša iz svijeta svjetske glazbe garancija su još jedne Noine sezone za pamćenje.