Upoznali su se u ožujku ove godine i odmah su, kažu, znali da su srodne duše i da će zauvijek biti zajedno. Zaljubljenici u motocikle, Steve i Lesley Dowey, organizirali su tematsko vjenčanje u Kirkleathamu u Engleskoj, a čak su se i u crkvu dovezli u maniri pravih bajkera. 'Ceremonija je bila bajkovita. Nosila sam vjenčanicu iz snova, o kakvoj sam maštala odmalena, a Steve je bio prezgodan u odijelu. Možda smo bili i malo previše raspoloženi za slavlje jer smo se oboje napili. Žestice na prazan želudac su nas dokrajčile. Ni suprug ni ja nismo mogli jesti prije vjenčanja jer nas je uhvatila trema', prepričala je engleskim medijima 48-godišnja Lesley. FACEBOOK   Mladenka je, dodaje, htjela otići kući ranije jer je zbog alkohola jedva stajala na nogama, a kad je isto predložila i novopečenom suprugu, par se posvađao ispred restorana. 'Htjela sam da ide sa mnom u krevet, ali njemu je bilo draže ostati piti s društvom. Naravno da sam se naljutila. Udarila sam ga šakom u lice, a on me odgurnuo. Pala sam na pod, a netko od šokiranih gostiju pozvao je policiju', rekla je Lesley. Iako je, kaže, plakala kao kišna godina i preklinjala policajce da joj ne odvode supruga, 57-godišnji mladoženja završio je u pritvoru, gdje je na kraju i proveo prvu bračnu noć. Policija protiv njega ipak nije podignula nikakvu prijavu, a supružnici su poslije tučnjave otišli na medeni mjesec na Kanare.  'Svaki brak ima uspone i padove. Mi smo očito ovo najgore prošli na samom početku, sad nas čeka samo bračna idila', uvjeren je Steve, koji iz prijašnjih veza ima troje djece. Toliko ima i Lesley, a već je dobila i četvero unučadi.