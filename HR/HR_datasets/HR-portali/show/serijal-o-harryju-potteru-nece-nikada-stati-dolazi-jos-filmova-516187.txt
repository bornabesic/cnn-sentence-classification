Premda je između posljednjeg filma o Harryju Potteru i najnovijeg djela iz tog svemira, 'Čudesnih zvijeri i gdje ih naći', prošlo podosta godina, producente iz Warner Brosa to nije zaustavilo. Kako se čini, još filmova nam dolazi, i to onih koji slijede događaje kojima smo svjedočili u 'Čudesnim zvijerima'. Tako će snimanje najnovijeg filma otpočeti tijekom ovog ljeta, u kolovozu. Lokacije na kojima će se snimati film su Ujedinjeno Kraljevstvo i Pariz, no ne spominje se New York, u kojem se prvi film odvijao, pa se stoga čini da će film krenuti u značajno drugačijem pravcu. Za scenarij je i dalje odgovorna J.K. Rowling, koja je napisala i scenarij za prvi film o svijetu Harryja Pottera u dvadesetim godinama 20. stoljeća, a redatelj je još jednom David Yates, koji je režirao posljednja četiri filma o mladom čarobnjaku kao i 'Čudesne zvijeri'. U novom filmu bismo po svemu sudeći mogli pratiti avanture mladog Dumbledorea, no koliko u tome ima istine još nije jasno. Johnny Depp će reprizirati ulogu koju je imao u 'Čudesnim zvijerima', kao mračni čarobnjak Grindelwald, a Ezra Miller, Zoe Krawitz i naravno, Eddie Redmayne svi ponavljaju svoje likove. Film bismo u kinima mogli vidjeti u studenom 2018. godine. Tema: FILM 