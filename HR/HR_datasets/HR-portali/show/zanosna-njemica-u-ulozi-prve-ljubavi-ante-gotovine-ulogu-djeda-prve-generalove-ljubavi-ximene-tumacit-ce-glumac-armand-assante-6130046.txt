Nakon Gorana Višnjića, koji s filmskom ekipom “Generala” predvođenom legendarnim redateljem Antunom Vrdoljakom već puna tri mjeseca u Hrvatskoj snima film baziran na životnom i ratnom putu generala Ante Gotovine, ovog tjedna se na setu pojavila još jedna holivudska zvijezda. Američki glumac Armand Assante - koji se proslavio filmovima poput “Kraljevi mamba” ili “Judge Dredd”, a dobitnik je i nagrade Emmy za ulogu mafijaša Johna Gottija u HBO miniseriji “Gotti” - u Hrvatskoj ostaje nekoliko dana, a u filmu i seriji “General” igrat će ulogu djeda prve generalove ljubavi - Ximene. Zanosnu crnku iz Kolumbije utjelovit će Jasmin Lord. Mladoj njemačkoj glumici majka je Kolumbijka, a glumu i režiju studirala je u New Yorku, na tamošnjoj Filmskoj akademiji. Od 2009. do 2011. glumila je glavnu junakinju u njemačkoj seriji “Zabranjeni život”, a 2013. igrala je vješticu Milu u filmu “Krvave sestre”. Godinu dana kasnije režirala je kratki igrani film “Lice zla”, a oko njezina angažmana za ulogu Ximene ekipi “Generala” pomogla je, kažu, sjajna agentica Anila Gajević iz Sarajeva, koja im je pomogla oko još nekolicine inozemnih glumaca, koji će se uz Assantea i Lord također pojaviti u ovom projektu koji se sada nalazi u posljednjoj trećini snimanja. Je li ekipa zadovoljna dosad obavljenim poslom? - Točno je, u zadnjoj smo trećini snimanja i većina posla što se samog snimanja tiče je iza nas. Zadovoljni smo, kako ne bismo bili? Osim što je filmska ekipa sastavljena od sjajnih ljudi koji znaju svoj posao, u ovoj televizijskoj seriji i igranom filmu nastupaju takva glumačka imena, da samo tom činjenicom moramo biti prezadovoljni. Nevjerojatno je da su mnoge glumice i glumci koji u domaćim filmovima obično igraju glavne uloge, ovdje prihvatili male uloge, jer ne može biti dvadeset glavnih uloga, a ovdje je riječ o više od sto lica. Jedan naš glumac na pitanje ‘želi li igrati tako malu ulogu’ odgovorio nam je da ne postoje velike i male uloge, nego samo dobre i loše uloge. To je lijepo čuti i puno govori o pristupu ovom projektu, ali i ovoj temi. Uvjerili smo se, snimajući seriju i film, kako naši ljudi mnogo očekuju od ovog projekta. Zbog Domovinskog rata, ali i još jedne činjenice; naime, Ante Gotovina toliko je obožavana osoba u svim dijelovima Hrvatske i među hrvatskim ljudima, da vjerojatno ne postoji u novijoj hrvatskoj povijesti nitko koga ljudi toliko vole. Time je naša odgovornost još veća - kaže producent Andrija Vrdoljak koji ističe da će u “Generalu” prvi put nastupiti i dvadesetak mladih glumaca s Akademije dramskih umjetnosti ili netom završenog studija glume. Branko Hrkač Scena sa snimanja Branko Hrkač Scena sa snimanja   Ne treba, valjda, posebno naglasiti koliko će im čast biti što su debitirali u filmu u kojem je okupljena naša glumačka A liga koju čine: Goran Višnjić, Mustafa Nadarević, Tarik Filipović, Rene Bitorajac, Goran Navojec, Borko Perić, Ivo Gregurević, Nataša Janjić... Do kraja ovog dijela projekta kakav dugo nije rađen u nas snimat će se još u Splitu, Pirovcu, Pakoštanima, Sukošanu, na Klisu, u zapadnoj Slavoniji, Rijeci i Marseilleu, a snimit će se još i neki interijeri u Zagrebu. Tempo je žestok. - Ako ne snimamo noćne scene, onda je svaki dan otprilike ista satnica. Kostimografija i šminka, te glumci i statisti ustaju i počinju pripreme već oko 4 ujutro, na setu smo od 7 ujutro do 7 navečer, otprilike dok ima dnevnog svjetla za snimanje. Stanka za ručak je uvijek negdje na polovici radnog dana, da ekipa dođe k sebi. Ovo je jako zahtjevno snimanje, jer su većina objekata odnosno setova eksterijerne lokacije. Zasad smo imali jako mnogo sreće, jer nam je vrijeme išlo na ruku i nismo izgubili niti jedan planirani dan snimanja, što je obzirom na dužinu snimanja pravo čudo. Kada je bilo loše vrijeme koje bi nam bilo neiskoristivo za snimanje, ili smo putovali na novu lokaciju ili je bio ranije planiran slobodan dan. Neke dosadne kiše padale su kada bi po planu bili u studiju. Nevjerojatno… valjda će tako ostati do kraja - nada se Vrdoljak, kojem je teško kazati što je bilo najzahtjevnije tijekom dosadašnjeg snimanja. Branko Hrkač Scena sa snimanja Branko Hrkač Armand Assante   - Cijelo je vrijeme snimanja beskrajno zahtjevno. Nema lakih dana, ni jednostavnih scena. Ako nisu teške scene u vizualnom smislu, onda su glumački zahtjevne. O tome bi vam najbolje mogli nešto reći Goran Višnjić, Mustafa Nadarević, Nataša Janjić, Goran Navojec, Borko Perić, Tarik Filipović i da ne nabrajam dalje, toliko je puno uloga... No, ono što se mora posebno istaknuti je činjenica koliko nam je pomogla Hrvatska vojska i Ministarstvo obrane RH. Bez Hrvatske vojske ovog projekta ne bi bilo. Oni su dali sve od sebe kako bi dostojno prikazali neke od najvećih ratnih pobjeda u Domovinskom ratu. Ne postoji način da im se svima dovoljno zahvalimo; od pilota i cijelog HRZ, oklopnih postrojbi, do pješadije i posebno ministra Krstičevića i njegovih suradnika. Oni su u obrani domovine pokazali ljubav i hrabrost i u redu je da im to barem malo vratimo, da ih se nikada ne zaboravi. Barem u smislu koliko serija i film tome mogu pomoći. Da se razumijemo, mi ne radimo dokumentarac nego igranu seriju i film - naglašava Vrdoljak. Što se glumaca tiče, poznato je već da glavni glumac Goran Višnjić neće s ostatkom ekipe dočekati posljednju klapu. Podsjetimo, on je u Hrvatsku zbog ‘Generala’ došao sredinom veljače, nakon što mu je završilo snimanje prve sezone serije ‘Timeless’, a odlazi sredinom lipnja. Dakle, ‘Generala’ snima ukupno 4 mjeseca, što je ekstremno puno, kažu producenti projekta, koji podsjećaju kako je Goran kod Antuna Vrdoljaka igrao glavnu ulogu prije petnaest godina u seriji ‘Duga mračna noć’, ali je svoju glavnu ulogu tada puno kraće snimao i još k tome u tri bloka kroz dvije godine. - Ovo je neusporedivo s bilo čime. Zahvalni smo mu što je bez odmora došao nama na snimanje, a povratkom u Ameriku nastavlja snimanje nove sezone ‘Timelessa’. Ne znam kako sve to izdržava. Nama preostaje nekih dvadesetak dana nakon njegova odlaska do završetka snimanja ‘Generala’ - napominje Vrdoljak, koji je s pravom ponosan i na svog nećaka Viga, koji u filmu glumi mladog Antu Gotovinu. Branko Hrkač Mustafa Nadarević Branko Hrkač Jasmin Lord   - Za tu ulogu odabrali smo ga zbog fizičke sličnosti i, naravno, zato što je Vigo veoma talentiran. Svi koji se bave ovim poslom znaju da je jako teško snimati s malom djecom (Vigo ima nepunih šest godina) i životinjama. Toga se filmski djelatnici uvijek s razlogom pribojavaju. Mala djeca su potpuno nepredvidljiva. Naoko sve hoće i mogu, a onda im usred snimanja ponestane koncentracije, što je potpuno razumljivo, i sve može propasti. O učenju tekstova da i ne govorim. Potpuno vladanje tekstom osnovni je preduvjet da bi se uopće mogla napraviti uloga, a to vrijedi za sve; i za prave glumce i za djecu. Međutim, Goran i Vigo vježbali su zahtjevne scene puno prije snimanja i došao je na set potpuno spreman - kaže Vrdoljak. Na samom početku snimanja, nakon prve snimljene scene filmska je ekipa tradicionalno nazdravila šampanjcem. Čime će i hoće li nazdraviti i dok se bude snimala zadnja filmska scena te kada će se otprilike i gdje će se ona snimati? - Što se tiče nazdravljanja, to je običaj na tzv. prvoj klapi. Zadnja se ne proslavlja na taj način, eventualno se nakon svega ekipa okupi na nekom zajedničkom susretu, što ćemo, vjerujem, i mi imati. Svršetak snimanja je početkom srpnja, kada snimamo odlazak mladog Ante na brod. Naime, prije odlaska u Legiju stranaca zaposlio se na brodu - otkrivaju ljudi iz produkcijske kuće Kiklop koji za HRT snimaju “Generala”.