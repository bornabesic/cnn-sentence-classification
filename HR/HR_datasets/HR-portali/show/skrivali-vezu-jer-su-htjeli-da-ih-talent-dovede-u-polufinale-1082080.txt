– Gdje si dosad bila! – pitala je oduševljena Martina Tomčić mladu Osječanku Neru Mamić nakon nastupa u Supertalentu. Nerin glas, kao i pratnja joj na klavijaturama Tomislav Jambrešić doslovce su bez daha ostavili i publiku i žiri. I to bi tek mogao biti početak jer u nedjelju pjevaju i sviraju uživo u polufinalnoj emisiji. Neri je, inače, samo 17 godina, a Tomislavu 27. Pokrenula su se odmah i šuškanja je li sjajni dvojac ujedno i ljubavni par, a Nera i Tomislav konačno javno priznaju: “Da, u vezi smo!” – Htjeli smo ostaviti dojam zbog moga glasa i njegova sviranja, a ne da u fokusu bude to što smo par i ono “baš ste slatki zajedno”. Kada smo to postigli, ne želimo više tajiti, nema smisla skrivati fotografije na Facebooku i Instagramu – smješkaju se oni. Godinu su dana u vezi, a “krivac” je za to, složni su, upravo glazba. Na jednoj svirci Tomislavova benda u lokalnom klubu Nera je cupkala u publici. “Snajpali” su jedno drugo, no ostalo je na tome. Tri mjeseca kasnije počeli su kontaktirati, a “Zvučni zid” taman je trebao pjevačicu i Tomislav se sjetio nje. – Baš je zapazio moj vokal, kako da ne! Nije me uopće čuo kako pjevam – “podbada” ga Nera. – Pričali su mi poznanici – spašava se mladić. Da bude zanimljivije, “Zvučni zid” svirao je u svatovima – njezinih roditelja. – Ali ja nisam tada svirao s njima, nisam bio ni u planu – smije se Tomislav. Nera pjeva još od svoje četvrte godine, prvo u osječkim “Zumbićima” pa u zboru “Brevis” s kojim je doslovce obišla svijet, od New Yorka do Sankt Peterburga. Upravo u Rusiji brevisice su u veljači postale prvakinje svijeta, na prvenstvu mladih zborova. Solo karijeru započela je nedavno, a pogurao ju je u tome, priznaje, Tomislav. – Nisam toliko samouvjerena da bih se upustila sama u svijet estrade. Usto, kočnica mi je i što sam maloljetna – iskrena je. Tomislav je svirao već u nizu osječkih rock-bendova, ali i u jazz-sekstetu Sing Song Swing. – Glazba mi je mjerilo u vezi, možda i najbitnije. Važno mi je da postoji kemija između partnera i mene u glazbenom smislu. Ne bih mogla funkcionirati s nekim tko ne razumije da zbog glazbe dišem i živim – otkriva Nera. Plus je i što imaju slične ukuse, “ali nikako ne iste” jer im to, kaže, ne bi bilo zanimljivo. – Nadopunjavamo se na savršen način– sretna je. Deset je godina razlike među njima, no to im nimalo ne smeta. – Ima li razlike? Ja sam rođen ‘89., ona ‘98., to je tu negdje – šali se Tomislav. U početku nisu ni znali za toliku razliku, imali su osjećaj da su puno bliže. – Zapravo se to ne osjeti jer je ona ozbiljnija od mene – nadovezuje se. Rade i na zajedničkom singlu koji je u hipu napisao Tomislav, dok je Nera pomagala bratu oko zadaće. Inače, on završava Elektrotehnički fakultet, a ona treći razred jezične gimnazije.  >> Kujica Vicky voli biti na pozornici, jedino je ljuti glasan pljesak publike