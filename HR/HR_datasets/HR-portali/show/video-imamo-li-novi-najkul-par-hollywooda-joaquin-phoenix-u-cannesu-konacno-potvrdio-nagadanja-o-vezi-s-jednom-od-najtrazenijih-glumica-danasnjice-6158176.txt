Već se dulje vrijeme nagađa da Joaquina Phoenixa i Rooney Maru veže nešto više od poslovne suradnje i prijateljstva. Holivudski par prije nekoliko dana konačno je potvrdio svoju vezu zajedno se pojavivši ovog vikenda na posljednjoj večeri filmskog festivala u Cannesu. Vidno iznenađeni Phoenix tu je večer osvojio nagradu za najboljeg glumca u filmu 'You Were Never Really Here', a prije odlaska na pozornicu okrenuo se prema svojoj djevojci i upitao ju “Moram li stvarno ići gore?”. Getty Images   Primajući nagradu, 42-godišnji glumac našalio se i ispričao zbog 'startasica' koje nosi, opravdavajući svoj ležeran stil time da nagradu zaista nije očekivao.   Glumački par zbližio se na setu filma “Mary Magdalene” u kojemu Mara igra naslovnu ulogu, a Phoenix Isusa, no to nije njihova prva suradnja pod svjetlima reflektora. Još 2013. godine surađivali su na filmu 'Her', a njihovi zaljubljeni pogledi mnogima su već tada bili 'preuvjerljivi'. Profimedia, Everett Joaquin Phoenix i Rooney Mara u filmu 'Her' Kako prenosi magazin ELLE, Joaquin i njegova 10 godina mlađa djevojka nakon dodjele nagrada viđeni su kako odlaze u automobil držeći se za ruke, djelujući kao skladan, sretan i zaljubljen par.   Phoenix je svojevremeno izjavio kako se 'nikada nije skrasio jer mu nijedna nije uspjela slomiti srce'. Je li ga lijepa i talentirana Rooney u potpunosti osvojila pokazat će vrijeme, no ono što je sigurno je da ćemo dvojac na filmskim platnima gledati i iduće godine u biografskoj drami “Don’t Worry, He Won’t Get Far on Foot”.