Završena je još jedna sezona talk showa Veto na Jabuka TV-u u kojoj je urednik i voditelj Sanjin Španović ponovno “rešetao” goste i pitao ih ono što bi prosječni gledatelji željeli znati. – Jako sam zadovoljan ovom sezonom jer sam imao sve relevantne goste u emisiji, od premijera i predsjednika Sabora pa do predsjednika svih većih političkih stranaka, ali i gostiju koji su govorili o društveno zanimljivim temama, poput administratora stranice “Ćaća se vrača” – kazao nam je Španović koji se za svaku emisiju priprema čitanjem novina i portala te razgovorima s raznim stručnjacima. Neki gosti često i nisu spremni na njegove napade. Posebno se pamti emisija s čelnikom Mosta Božom Petrovom nakon koje mu je poručeno da nitko od mostovaca neće gostovati u njegovoj emisiji iduće četiri godine. – U Americi, Velikoj Britaniji i Francuskoj takav način vođenja talk showa potpuno je normalan. Političari su sluge naroda, a ja sam njegov predstavnik. Uostalom, ponekad sam u emisiji zastupao stavove u koje osobno ne vjerujem jer, prema istraživanjima, u njih vjeruje većina građana Hrvatske. Išlo mi je na ruku i što je situacija na hrvatskoj političkoj sceni bila tako turbulentna pa nije nedostajalo zanimljivih tema i gostiju – kaže Španović. Od početka ove godine Veto ide dva puta tjedno, utorkom i petkom. Na početku sezone Španović se vratio u emisiju nakon što mu je presađena jetra. Sad se osjeća dobro, a o svom će iskustvu ovog ljeta snimiti dokumentarni film. – Prijatelj Igor Grahovac, koji ima producentsku kuću, i ja napravili smo scenarij za dokumentarac u kojem bismo govorili o timu KB-a Merkur, jednoj obitelji koja je već prošla transplantaciju te drugoj obitelji koja je čeka. Bit će gotov na jesen, a onda bismo ga prijavili i na festivale – kaže Španović.       >> HDZ nema dovoljno ruku za novu Vladu, a SDP za raspuštanje Sabora >> Komadina odbio sučeljavanje s Milanovićem u Vetu Sanjina Španovića 