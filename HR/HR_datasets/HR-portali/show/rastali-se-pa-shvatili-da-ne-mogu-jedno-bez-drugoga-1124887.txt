Nisu oni jedini domaći poznati par koji je ponovno zajedno. Hrvatski glumac i producent Leon Lučev i dubrovačka kiparica Ivana Jelavić sredinom travnja također su ljubavi odlučili pružiti drugu priliku. Glumac i kiparica rastali su se 2011. nakon deset godina braka u kojem su dobili troje djece, ali u travnju su ih fotografi Storyja snimili kako zajedno, držeći se za ruke, šeću središtem Zagreba. Kada su vidjeli fotografa, prestali su se držati za ruke i malo se udaljili jedno od drugoga. Par se poznaje od djetinjstva, a pomirenje ne žele komentirati. Još jedan par potvrđuje da je ponekad dobro bivšem partneru pružiti drugu priliku. Anica i Robert Kovač u braku su 15 godina i imaju troje djece. Prvi su se put zaljubili kada je njoj bilo 18, a njemu 20 godina. Veza je tada potrajala samo nekoliko mjeseci. Nakon rastanka Anica se posvetila manekenstvu te je 1995. ponijela titulu najljepše Hrvatice, nakon čega je osvojila i titulu prve pratilje Miss svijeta. Robert se posvetio nogometu u rodnom Berlinu, gdje je upoznao i fatalnu Njemicu s kojom se vjenčao. I Anica je tada bila u ljubavnoj vezi. No njihov ponovni susret pokazao je da su sve prije bile samo prolazne ljubavi. Javnost je za njihovu vezu doznala početkom 2000. i otad su nerazdvojni. Najpoznatiji Big Brother par, Marijana Kovačević i Nikola Nemešević Nemeš, imao je turbulentnu vezu. No nakon gotovo dvije godine razdvojenosti, početkom kolovoza vjenčali su se pred matičarem u Novigradu. Par je vezu počeo 2011. u kući Velikog brata, u vrijeme kada je Marijana još bila u braku. Nakon što je pobijedila u showu, rastala se i preselila k Nemešu u Beograd. Činilo se da veza nije potrajala, ali u srpnju su objavili da su ponovno zajedno. Dizajnerica Anamarija Asanović i njezin dečko Marin Siriščević u veljači ove godine postali su roditelji djevojčice Zorke. Prvi put bili su u vezi tijekom srednje škole. – Život je učinio svoje i putovi su nam se ponovno sreli. Bio je to prst sudbine. Kako Marin nije osoba koja voli medijsko eksponiranje, taj dio naše intime zadržat ću za nas. Važno je da smo sretni, i da nas samo nekoliko mjeseci dijeli od dana kada ćemo postati roditelji i kada će nam se život zauvijek promijeniti. Najljepše je pred nama – govorila je Anamarija početkom godine.