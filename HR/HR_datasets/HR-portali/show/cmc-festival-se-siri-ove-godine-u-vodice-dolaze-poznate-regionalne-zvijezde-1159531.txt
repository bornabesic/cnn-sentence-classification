Deveto izdanje CMC festivala ponovno će se održati u Vodicama, i to 9. i 10. lipnja. Festival će ove godine postati pravi regionalni spektakl, budući da će na vodičkoj rivi osim najvećih domaćih zvijezda nastupati i predstavnici Bosne i Hercegovine (Adis Škaljo i Rialda), Slovenije (Ines Erbus i Maraaya), te Makedonije (David Temelkov) i Crne Gore (Sergej Ćetković). Hrvatske snage predvode Mladen Grdović, Dražen Zečić, Lana Jurčević, Lidija Bačić, Željko Bebek, Jole, Jasmin Stavros i drugi, a ukupno će nastupiti 33 izvođača. - Cilj festivala je napraviti platformu gdje izvođači i diskografi mogu predstaviti svoje nove hitove. Kao i dosad, koncept je da će se 9. lipnja održati veliki koncert izvođača čije ime još tajimo, a 10. lipnja je revijalni dio, nakon kojeg će goste zabavljati poznati bendovi - kazao je Mario Kovač, direktor Cmc festivala, na konferenciji za novinare. Glavna urednica CMC televizije Nikolina Mazalin kazala je kako je ove godine stiglo čak 150 prijava, pa su imali slatke brige oko biranaj onih koji će nastupiti. - Ne mogu a da se ne prisjetim početaka kada smo nagovarali izvođače da dođu i daju nam povjerenje, a sad nam dolaze sa svojim najboljim pjesamama i vesele se dolasku u Vodice - kazala je Mazalin. CMC festivalu veseli se i Lana Jurčević, koja tamo odlazi, kako nam je rekla, kako bi se dobro zabavila i okupala, družila s kolegama, ali i predstavila novu pjesmu. - Ove ću godine u Vodicama ponovno izvesti jednu bržu pjesmu koja bi mogla postati ljetni hit - otkrila nam je Lana. Zagonetan prije nastupa bio je i Ante Cash, popularni reper koji posljednja dva ljeta žari i plai top-listama s pjesmama "Vakula" i "Fešta". - Za ovogodišnji CMC festival pripremam pjesmu koja se zove "Angelina Jolie", no naravno da ne pjevam o poznatoj glumici. O čemu se u pjesmi radi, saznat ćete uskoro. >>Najbolji festival u regiji oduševio posjetitelje!