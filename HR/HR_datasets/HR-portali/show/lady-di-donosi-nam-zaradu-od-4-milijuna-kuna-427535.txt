Britanska glumica Naomi Watts u opatijskim hotelima Imperial i Kvarner u utorak je snimala scene u kojima princeza Diana, koju glumica utjelovljuje u filmu “Uhvaćeni u letu”, dobiva nagradu za svoj humanitarni rad. Najzanimljiviji dio snimanja odigrao se na lokaciji u Preluci gdje su snimljene scene u kojima paparazzi jure za automobilom princeze. Iz Opatije u Rovinj – Uzbuđena sam i počašćena što glumim tako izvanrednu ženu koja je pozitivno utjecala na mnoge – izjavila je 43-godišnja glumica za BBC, dok je hrvatskim medijima po asistentici poručila da joj je Hrvatska jako lijepa zemlja. Snimanje u Opatiji završilo je u kasnim večernjim satima na terasi hotela Kvarner. Ekipa predvođena redateljem Oliverom Hirschbiegelom jučer se navodno preselila u Rovinj gdje nastavljaju svoj radni boravak u Hrvatskoj. Kako bi se što bolje pripremila za ulogu, u Londonu je određeno vrijeme provela u društvu prinčeva Williama i Harryja, sinova pokojne Diane i princa Charlesa. Na filmu koji prati dvije godine života princeze i njezine ljubavne veze s kirurgom Hasnatom Khanom te producentom Dodijem Fayedom zajednički su radile producentske kuće iz Hrvatske i Velike Britanije, a naš ministar poduzetništva i obrta Gordan Maras smatra ovo izvrsnom promocijom za našu zemlju i odličnim stranim ulaganjem. Besplatna reklama – Proračun engleskih producenata za hrvatski dio snimanja četiri je milijuna kuna, a cijela produkcija teži više od deset milijuna dolara – rekao je ministar Maras te dodao: – Osobno sam htio podržati ovu vrstu projekta, odnosno direktnih stranih investicija koje imaju uzlaznu tendenciju, a daju besplatnu reklamu našem turizmu. Kao pozitivan primjer naveo je snimanje serije “Igre prijestolja” u jesen, kad će ljepote Dubrovnika poslužiti kao odlična kulisa radnji ove serije čiji svaki nastavak u Americi i diljem svijeta prati više desetaka milijuna gledatelja. 