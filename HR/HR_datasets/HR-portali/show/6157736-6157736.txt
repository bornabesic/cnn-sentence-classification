Nakon što je portugalski nogometaš Cristiano Ronaldo na Instagramu objavio fotografiju na kojoj drži ruku preko trbuha Georgine Rodríguez, 22-godišnje španjolske manekenke, s kojom je u vezi oko godinu dana, počelo se nagađati da par čeka prvo dijete. Šuškanja je ovih dana demantirala Ronaldova majka Dolores Santos izjavivši za portugalske medije da 'koliko ona zna, Cristiano i Georgina neće biti roditelji, barem ne u sljedećih nekoliko mjeseci'. - To su gluposti. Naravno da moj sin želi imati još djece, pa zašto i ne bi, uspješan je i dovoljno zarađuje, može se brinuti za veliku obitelj, ali za sada ne znam ništa o trudnoći - komentirala je Dolores. Ipak, obožavatelji su i dalje uvjereni da nogometaš i manekenka čekaju prinovu, pogotovo nakon što je atraktivna Rodríguez na društvenim mrežama objavila fotografiju iz liječničke ordinacije. Svi su odmah zaključili da je bila kod ginekologa, ali Španjolka je već dan poslije zbunila javnost novom objavom, također iz ambulante. - Za sve znatiželjnike, u najboljim sam mogućim rukama. Moja koža napokon je hidratizirana - napisala je Georgina i pohvalila svog dermatologa. Prije dva mjeseca svjetski mediji objavili su da će 32-godišnjem Ronaldu surogat majka iz SAD-a roditi blizance. Nogometaš je istim putem prije sedam godina dobio sina Cristiana Juniora. S obzirom da portugalski reprezentativac skoro nikad ne govori o privatnome životu, tek će vrijeme pokazati ima li istine u šuškanjima o Georgininoj trudnoći.