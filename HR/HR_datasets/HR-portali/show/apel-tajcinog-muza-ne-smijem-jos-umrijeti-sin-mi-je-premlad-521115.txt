Pomisao da bi moj 11-godišnji sin Blais mogao ostati bez oca me dotukla. Plakao sam danima i odlučio boriti se za svoj život, povjerio je prijateljima i obožavateljima Matthew Cameron (46). Suprug pjevačice Tatjane Matejaš Cameron (46) prije nekoliko tjedana počeo se liječiti tabletama koje bi trebale spriječiti aktivnost proteina koji potiče rast i širenje karcinoma. Matthew je danima trpio snažne bolove zbog čega nije mogao sjediti. Nepušački tumor pluća proširio mu se i na kralježnicu. - Prisilio sam liječnika da mi kaže koliko pacijenti koji primaju terapiju kao i ja u prosjeku žive. Kad mi je rekao da mogu očekivati godinu dana, osjećao sam se kao da mi je zabio šaku iz sve snage u trbuh - tvrdi Matthew. Američki producent od početka liječenja nije želio primati kemoterapiju jer su mu s njom prognozirali tek godinu dana života. Tajči i njezin suprug Matthew dosad su skupili 370.000 od potrebnih 500.000 kn za liječenje raka pluća koji je metastazirao - Nikad se nisam osjećao tako loše. Nisam mogao držati ni vilicu u ruci, a kamo li se samostalno odjenuti. Smršavio sam desetak kilograma i osjećao se jako slabo - objasnio je producent. Matthew i Tajči su krajem veljače na internetu počeli skupljati novac za njegovo liječenje. Dosad su skupili 370.000 od 500.000 kuna, koliko im je potrebno za nastavak terapije, a Matthew je na internet-stranici GoFundMe objavio emotivna pisma o životnoj borbi. Tajči je zamolila suradnike da je što češće zovu na gaže kako bi se suprug više mogao odmarati. - Nedostaju mi sinovi i suprug otkako sam krenula na put. Osjećam se grozno što nisam mogla pratiti Matthewa na redovitu kontrolu, zbog čega sam satima jecala - rekla je Tatjana. Pjevačica je imala zakazanu turneju u SAD-u na koju je otišla sama autom. Na putu je snimala videoklipove jer se, tvrdi, tako lakše nosi sa suprugovom bolesti. - Dali smo si vremena za tugovanje jer rak je opaka bolest koju nije lako pobijediti. Vjerujem u suprugovu snagu i teško mi je pala naša razdvojenost. Jedva sam čekala da ga grlim - rekla je pjevačica. ŽELE IM OLAKŠATI Blizanke Ivana i Marija iz Osijeka su se preselile u New York gdje izrađuju majice posvećene Matthewu. Prodaju ih kako bi mu dale novac za terapiju Još neko vrijeme neću znati pomaže li mi lijek. Ne osjećam više tako snažan pritisak u kralježnici pa se nadam da su moje molitve uslišene i da se rak polako povlači, tvrdi u emotivnom pismu Matthew. Producent se požalio da je, osim što trpi snažne bolove, zbog uzimanja lijekova počeo osjećati probleme s disanjem. Ponekad ne uspijeva udahnuti, no danju ipak kontrolira svoje ponašanje kako bi izbjegao napadaje panike. - Noću mi to ne polazi za rukom pa sam počeo piti antidepresive koji mi pomažu da se smirim - objasnio je Matthew. Dodao je da mu je najvažniji saveznik u borbi protiv raka Tajči koja se noću budi, sjedne uz njega te ga drži za ruku dok ne počne disati normalno. Prijateljice njegove supruge, Ivana i Marija Ćurić, osmislile su majice na kojima su oslikale zdrava pluća. Blizanke iz Osijeka, koje proteklih godina žive i rade u New Yorku, prodaju odjeću koju su posvetile Matthewevoj borbi s bolešću. Novac od prodaje uplaćuju Tajčinoj obitelji za njegovo liječenje. - Tajči je inspirirala i podržavala brojne mlade umjetnike koji nisu odustajali od svojih snova. Sad je došlo vrijeme da mi pomognemo njezinu suprugu pa smo na majicama oslikali pluća, a sve što zaradimo donirat ćemo mu za terapiju - rekle su Osječanke. Na okupu: Tatjana i Matthew sa sinovima su često putovali po SAD-u S Tatjaninim suprugom družile su se nekoliko puta, a njegov optimizam nadahnuo je sestre da mu pomognu. - Moj strah je stvaran. Unatoč molitvama. Ne želim da moji sinovi ostanu bez oca. Ne želim odbrojavati dane koji su mi preostali. Ni deset godina mi nije dovoljno, a kamoli desetak mjeseci - iskren je producent. Matthew je oženio našu pjevačicu prije nešto više od 17 godina, a u braku su dobili sinove Dantea, Evana i Blaisea. Godinama žive u Cincinnatiju, a otkako se Cameron razbolio, Tatjanina majka Štefica preselila se iz Zagreba kćeri kojoj pomaže u kućanstvu. - Ja sam samo mama koju moja Tatjana sad treba. I njezino troje djece me čeka. Idem i kroz zidove i željezo samo da budem uz njih, da pomognem što god mogu - rekla je Štefica. Svaki dan hrabri i tješi kćer. Uvjerava je da će sve biti dobro. Tajči se trudi ostati jaka i ne prepušta se tuzi. Pozvala je sve koji mogu da novac doniraju za liječenje.