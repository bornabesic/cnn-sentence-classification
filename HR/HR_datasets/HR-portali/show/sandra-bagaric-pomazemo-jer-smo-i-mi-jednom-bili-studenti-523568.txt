Suprug i ja uvijek se radujemo ovom koncertu jer znamo da radimo pravu stvar, kaže Sandra Bagarić (43) uoči humanitarnoga koncerta u Muzeju Mimara u Zagrebu. U četvrtak u 19.30 zagrebačka glazbenica, operna pjevačica i glumica sa suprugom Darkom Domitrovićem (53) nastupit će na koncertu 'Ja ljubim', kojim se već deset godina prikuplja novac za studente slabijeg imovinskog stanja. Nerazdvojni: Sandra će pjevati operne arije, a Darko će je pratiti na klaviru - Nastupamo već četvrtu godinu zaredom jer smo i mi bili studenti i znamo kako je to kad nemaš novca. Dosad smo imali mnogo gostiju koji su nam se rado odazvali, poput pjevača Miroslava Škore i violončelistice Ane Rucner - kaže Bagarić, koja će pjevati poznate arije iz opera i mjuzikala. No ovaj put pozvala je i kolegicu Danijelu Pintarić (38) iz kazališta Komedija, kao i Ivana Jelića, mladog pjevača rodom iz Zenice. Akademski obrazovani glazbenik već je poznat po svojim obradama sevdaha, pa će i njegov nastup biti prava glazbena poslastica. Organizator koncerta je Zaklada Prsten, koju je osnovala istoimena udruga bosanskih Hrvata početkom 2007. Zaklada stipendira studenate Hrvate u BiH, kao i Hrvate iz BiH koji žive u Hrvatskoj. Dosad je zaklada dodijelila 104 stipendije, za što su članovi i prijatelji udruge Prsten osigurali oko 2,7 milijuna kuna, a stipendisti su danas uspješni mladi ljudi. 