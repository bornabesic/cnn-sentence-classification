Nakon koncerta u Zadru Đorđe Balašević napisao je pjesmu "Stih iznad svih" koju je posvetio zadarskom koncertu i kako kaže, svim našim narodima jer je ne treba prevoditi. O pjesmi i posveti snimio je i video u kojem sve detaljno objašnjava.  - Htio sam da ostane i jedna pjesma kao uspomena na koncert u Zadru za koji sam znao da će biti lijep i pozitivan i da će se o njemu pričati. Ne postoje u tome trikovi, ali štos je u tome da moraš zaslužiti. One priče o gostoljubivosti su davno prošlo vrijeme i sada moraš zaslužiti da budeš dobrodošao, a ja imam tu sreću da me ljudi dočekaju otprilike tako kako su me dočekali i to nema puno lajkova kod onih koji su otprilike nosioci drugih vijesti, koji su negativni i šire neku drugu energiju - rekao je Balašević u videu koji je objavljen i na Youtubeu.  Pjesmu "Stih iznad svih" 10. lipnja imat će priliku čuti i publika u Čakovcu gdje će održati koncert na Stadionu SCR „Mladost“ .