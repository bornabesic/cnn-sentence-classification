Britanska pjevačica Adele u intervjuu za Vanity Fair je kazala da se nakon rođenja sina borila s posporođajnom depresijom te da je zbog te svoje "vrlo mračne strane" kao mlada djevojka išla na psihoterapiju.  Pjevačica je pri kraju desetomjesečne turneje kojom promovira album "25", a u intervjuu za prosinačko izdanje časopisa među ostalim je rekla kako bi bila vrlo sretna da više nikad ne mora ići na turneju. "Voljla bih i dalje snimati, no ne bi mi nedostajalo da više nikad ne čujem aplauz uživo. Idem na turneje kako bih se susrela sa svima onima koji me cijelo vrijeme podupiru. Nije mi do novca", kazala je dvadesetosmogodišnja glazbena zvijezda.  Sklona sam depresiji Dobitnica 10 nagrada Grammy i poznata po srceparajućim baladama, priznala je da je oduvijek naginjala melankoličnoj glazbi.  "Sklona sam depresiji... imam svoju vrlo mračnu stranu. Vrlo lako se okliznem i upadnem u njezinu mrežu. Počelo je kad je umro moj djed, bila sam desetogodišnjakinja. Nikad nisam bila suicidalna, no često sam išla na psihoterapiju. Zadnji put me 'ulovila' postporođanja depresija nakon što sam rodila sina. Bilo je baš ružno... preplašilo me. Bila sam opsjednuta svojim djetetom, činilo mi se da nisam dobra majka, da ništa ne činim dobro. Depresija, nažalost, dolazi u raznim oblicima", rekla je pjevačica za online izdanje Vanity Faira.  Vrlo je iskreno priznala i da je, otkad ima sina, prestala pušiti i alkoholizirati se.  >>Adele u prva tri dana prodala više od 2,3 milijuna primjeraka albuma '25'! 