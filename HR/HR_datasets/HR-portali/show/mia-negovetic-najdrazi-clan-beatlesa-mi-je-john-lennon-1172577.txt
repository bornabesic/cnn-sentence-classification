Sretan rođendan, naredniče Pepper! - naziv je koncertnog spektakla Beatles Revival Orchestra u Lisinskom, 28. svibnja 2017. kojim će Hrvatska obilježiti 50. obljetnicu izlaska najvažnijeg albuma svih vremena - “Sgt. Pepper's Lonely Hearts Club Band” legendarnih Beatlesa. Riječkom Beatles Revival Bandu i orkestru Olje Dešića na pozornici Lisinskog pridružit će se brojna poznata glazbena imena među kojima i mlada i talentirana Mia Negovetić. Ove godine navršava se 50. rođendan jednog od najvažnijih albuma rock glazbe, „Sgt. Pepper's Lonely Hearts Club Band“ Beatlesa. Sjećate li se kad ste se prvi put susreli s ovim albumom? Nisam ga imala priliku čuti jer to nije glazba koju svakodnevno slušam, no neke pjesme Beatlesa, s raznih albuma, volim povremeno poslušati. Izvodit ćete najpoznatije hitove grupe The Beatles. Koliko je glazba The Beatlesa utjecala na vaš glazbeni smjer  i vašu glazbu općenito? Meni je kod Beatlesa jako zanimljivo što su u kratko vrijeme koliko su nastupali zajedno ostavili tako dubok trag te ljudi i danas, nakon toliko godina, vole njihove hitove. Možete li navesti koja vam je najdraža pjesma od The Beatlesa? Imagine... ta mi je predivna. Koja je prva pjesma koju ste čuli od The Beatlesa? Prva pjesma koju sam čula bila je - Let it be. Koji vam je najdraži Beatles? Definitivno mi je najdraži Beatles, John Lennon. Jeste li već ranije izvodili pjesme Beatlesa? Imala sam priliku otpjevati jednu njihovu pjesmu na priredbi u školi.