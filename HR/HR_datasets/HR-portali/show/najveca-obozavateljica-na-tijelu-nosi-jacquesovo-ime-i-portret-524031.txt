Cijeli se dan Jagoda Haramina tetovirala u Zaboku kako bi umjetničkim djelom tu večer, na koncertu u Ivancu u lipnju 2015., iznenadila svojeg pjevačkog idola, Jacquesa Houdeka (35). Jacques je iznenađenjem bio frapiran i istinski ganut, čak ju je upitao je li to naljepnica. Iako poznaje Jagodu otprije, nije imao pojma o kako odanoj ljubiteljici njegove glazbe je riječ.  Prije desetak godina Jagoda je u časopisu ispunila kupon u kojem je napisala da želi upoznati Houdeka. No tada se nisu sreli jer je ona dobila upalu slijepog crijeva. Zbog toga je drugu priliku morala čekati jako dugo. Jagoda je bila strpljiva i nije odustajala, a onda je voditelj radijske emisije Jacquesa u Jagodin krapinski dom doveo pod okriljem noći. - Već sam bila u spavaćici kad je došao. To je moja sestra organizirala. Odmah nakon toga sam istetovirala njegovo ime na ruci - rekla je razdragana Jagoda koja je kasnije tetovirala i pjevačev portret. Nazvala je prijatelja, tattoo majstora iz Zaboka i rekla mu neka očisti raspored jer ona ima hitnu situaciju. - On se specijalizirao za tetovaže portreta s fotografija. Boljelo je jako, ali sve sam izdržala. Jacques me oduševljava i kao pjevač, ali i kao muškarac. Jako je jednostavan i s njim mogu razgovarati o svemu. Inače ne bih ovo nikad ni napravila - rekla je Haramina.  