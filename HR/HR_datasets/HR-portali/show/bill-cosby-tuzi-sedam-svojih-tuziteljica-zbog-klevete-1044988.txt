Američki glumac Bill Cosby, kojeg je pedesetak žena tužilo za seksualna zlostavljanja, tužio je njih sedam za klevetu i namjeru da mu nanesu štetu, objavila je njegova odvjetnica. Glumac, (78), jedno vrijeme jedan od najpopularnijih na američkoj televiziji, oduvijek je odbacivao te optužbe.  Tužbu za klevetu uložio je na sudu u Springfieldu u američkoj saveznoj državi Massachusetts protiv Tamare Green, Therese Serignese, Linde Traitz, Louise Moritz, Barbare Bowman, Joan Tarshis i Angele Leslie, priopćila je odvjetnica Monique Pressley. Cosby ih optužuje za klevetu i namjerno nanošenje duševne boli, rekla je Pressley i ustvrdila da glumac nije nikada drogirano ni seksualno napao tih sedam žena koje su od jeseni 2014. objavile brojne lažne izjave i optužbe, kako bi naštetile njegovom ugledu i ostvarile financijsku dobit. Tvorac slavne tv-serije "The Cosby Show", koji je dugo bio oličenje idealnog oca u cijelom svijetu, traži zakonom određene maksimalne odštete i kamate. Danas je još jedno sveučilište odlučilo poništiti počasnu diplomu koju je u svibnju 2014. dodijelilo Billu Cosbyju. Najmanje tri sveučilišta su posljednjih mjeseci poništila počasne diplome tom glumcu. >>Bill Cosby poručio obožavateljici: Morate biti oprezni dok pijete kraj mene 