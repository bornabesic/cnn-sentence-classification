Portugalac Cristiano Ronaldo nagodio se sa ženom koja ga je optužila za silovanje i platio joj 375.000 dolara "kompenzacije" kako o tome više ne bi prozborila ni riječ, objavio je ugledni njemački magazin Spiegel. Dotična žena je tvrdila da ju je Ronaldo silovao 2009. godine u Las Vegasu - tada je bila u srednjim dvadesetim godinama, piše Spiegel, koji je sudske dokumente dobio u sklopu Football Leaksa, kada je tisuća povjerljivih dokumenata o nogometašima procurilo u javnost. Žrtva je još 2010. godine započela postupak protiv zvijezde Real Madrida, a tada je na šest stranica zabilježena i na postupku mirenja pročitana njezina izjava o nemilom događaju. U tom dokumentu ona opisuje silovanje iz svoje perspektive i navodi posljedice koje je zbog toga imala.  Taj je dokument pročitan i prilikom zaključenja nagodbe na tri stranice, u kojoj je svjetski poznati nogometaš opisan kao "Gospodin D", a žena kao "gospođa C". Ovom izvansudskom nagodbom žena se obvezala da više neće u javnosti govoriti o navodnom silovanju te da će odustati od svih tužba protiv Portugalca.