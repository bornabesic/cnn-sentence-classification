Ako je izreka 'kako započneš novu godinu, takav će ti biti i ostatak' imalo istinita, onda neke naše zvijezde zaista čeka uzbudljiva 2017. Dok je u Hrvatskoj zima tek počela pokazivati svoje zube, neki poznati Hrvati pobjegli su u egzotične krajeve, ali obožavatelje redovito obavještavaju o svojim avanturama na društvenim mrežama. Splićanin Slavko Sobin, kojeg smo gledali u hit filmu 'Zvizdan', a trenutačno je aktualna druga sezona serije 'Crno-bijeli svijet' u kojoj glumi Žungula, otputovao je na pravu malu azijsku turneju. Trenutačno istražuje egzotični Vijetnam, gdje uživa u lokalnim specijalitetima, a poslije će obići i Tajland te Kambodžu. Lana Jurčević odlučila se pak za Maroko. Ondje je i dočekala 2017. Nakon što je napunila baterije u luksuznom odmaralištu u Marakešu, pjevačica je krenula na nezaboravnu pustinjsku avanturu. Osim što je jahala na devi, kojoj je čak dala i ime - Kamilica, spavala je u šatoru usred saharske pustinje na minus tri Celzijeva stupnja, bez struje i vode, ali sve što je ondje doživjela ne bi, kaže, mijenjala ni za što. 'Logorska vatrica u pustinji. Imamo pokušaj zagrijavanja. Pokušala sam spavati u duplim hlačama, bundi, četiri veste, duplim čarapama i kapi ispod osam kilograma deka. I živa sam! Vraćam se u obliku sladoleda. Ako se putem ne otopim...', napisala je Jurčević na Instagramu. Saharu istražuje i Jelena Glišić. Nakon razgledavanja Ait Ben Haddoua, utvrđenoga grada na karavanskom putu između Sahare i Marakeša, manekenka je odsjela u selu Merzouga. Ondje je upoznala sve čari marokanskog tradicionalnog načina života i družila se s lokalnim stanovništvom. Maja Šuput u prvim danima 2017. uživa u Meksiku. Pjevačica je fotografijama s drugog kraja svijeta ponovno dokazala da zbilja živi život punim plućima - s prijateljicama obilazi najbolje restorane, ali ne ustručava se kušati ni čips od svinjske kože. Razgledala je piramide, a uz čašicu tekile čak je i zapjevala s legendarnim mariachijima.