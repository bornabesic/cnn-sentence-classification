Stella Maxwell, 27-godišnja sjevernoirska manekenka rođena u Belgiji, jedno od zaštitnih lica modne kuće Victoria's Secret, početkom tjedna predala je titulu najseksepilnije žene svijeta novoj nasljednici, 20-godišnjoj Amerikanki Hailey Baldwin. Upravo su kćer holivudskog glumca Stephena Baldwina čitatelji prestižnog časopisa Maxim proglasili najljepšom ženom svijeta u 2017. godini. Hailey se manekenstvom bavi od 17. godine - samo lani krasila je naslovnice magazina V, Vogue i Elle, a snimila je i dvije uspješne kampanje za brend Guess. Na Instagramu je prati skoro deset milijuna ljudi, a atraktivnu plavušu uskoro čeka i prvi televizijski angažman - s Jamesom Cordenom vodit će emisiju 'Drop the Mic'.  Baldwinova se u intervjuu za Maxim osvrnula i na svoj privatni život. - Odgajana sam u katoličkom duhu i redovito idem u crkvu. Vjera mi je jako bitna - izjavila je Hailey. Objasnila je i zašto više voli biti u vezi s javnim ličnostima. - S takvim dečkima barem znam na čemu sam. Ne moram se mučiti pitanjima 'je li sa mnom isključivo zbog moje slave i novca' - rekla je kći Stephena Baldwina, koju su svojedobno povezivali s kanadskim reperom Drakeom i NBA košarkašem Jordanom Clarksonom.