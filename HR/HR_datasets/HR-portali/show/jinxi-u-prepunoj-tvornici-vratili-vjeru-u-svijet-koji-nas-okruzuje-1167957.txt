Čekanje se isplatilo! Trijumfalnim koncertom u prepunoj Tvornici kulture u Zagrebu grupa Jinx sinoć je promovirala novi album "Pogrebi & pomiriši", koji je izašao punih sedam godina nakon albuma "Diksilend". Album, ali i koncert stigli su u pravi tren, u tjednu kad je politika preuzela prevlast u svim sferama života. Glazba se još jednom pokazala kao stvar koja nas može sve ujediniti i natjerati da zaboravimo na probleme. A Jinxi su moćniji nego ikad. Yaya vlada scenom, brass sekcija je najbolja u Hrvatskoj, a Coco na kreativnom vrhuncu. Premda publika još nije upoznala pjesme s novog albuma, bilo je zanimljivo pratiti kako reagiraju. Neke poput "Continental Blue" i "Jedni za druge" su već na prvo slušanje pokazale da će biti hitovi. Inače, koncert su počeli s "Jesmo li dobro", pjesmom koja je i bila prvi singl s novog albuma, no oduševljenje su izazvali prvi taktovi "Smijem se". I tu se Coco opet pokazao kao pravi meštar jer tu, baš kao i druge stare hitove, "našminkao" u tvrđe, rockerskije aranžmane. "Tamo gdje sve po mom", "Na plaži", "Brazil" ili "Bye Bye Baby Bye", su pjesme koje gotovo da Yaya i nije trebala pjevati jer je umjesto nje to radila oduševljena publika. Jedini gost sinoć bio je Davor Gobac, koji je s Yayom otpjevao singl "Maradona". No, njima ni ne trebaju gosti. Sretni smo da imamo ovakve bendove kao Jinx. Slušanje njihove glazbe vraća vjeru u život i svijet koji nas okružuje...