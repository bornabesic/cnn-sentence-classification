Gibonni je briljantan autor, izniman pjesnik, ali prije svega 'čovik' i muzičar koji, djelujući već više od 30 godina, ostavlja u glazbi jedinstven pečat i potpis. Kombinacija popa i rocka sa zrnom osebujnog mediteranskog kolorita čini ga jednom od ikona hrvatske glazbe. Koncert u Areni Zagreb prvi je Gibonnijev nastup u ovoj dvorani. Svi koji su pratili njegov uspjeh, počev od 1991. kada kreće njegova samostalna karijera, preko hitova „Tempera“, „Lipa moja“, „Činim pravu stvar“, „Mirakul“, „Libar“, „Žeđam“, „Oprosti“, „Posoljeni zrak i razlivena tinta“, „Judi, zviri i beštimje“, „Onako, od oka“, „Udica“ pa do aktualnog singla „Bella Figura, Bella Pitura“ znaju da publika s nestrpljenjem očekuje svaki Gibonnijev koncert, i da se uvijek traži karta više. Rezimirajmo: publika žeđa za novim koncertima, vrhunski bend će učiniti pravu stvar, a Gibonni će u subotu 21. listopada u Areni  Zagreb napraviti mirakul. Ulaznice za ovaj koncertni spektakl potražite od četvrtka, 1.6. u: Aquarius Music Shopovima, te u sustavu Ticketshop.hr Pripremili smo i posebnu ponudu za studente. U četvrtak,  1.6.2017. u Aquarius Music Shopu (Varšavska 13) uz predočenje“X-ice“ 500 najbržih ostvarit će poseban popust za kupnju ulaznica u fan pitu (250 komada) i parteru (250 komada). Informaciju o ovom koncertu Gibonni je u ponedjeljak podijelio sa 60 najvećih fanova. Prvi su informaciju o velikom koncertu mogli čuti obožavatelji Gibonnija koji su prisustvovali ekskluzivnom koncertu za koji su ulaznice osvojili u eteru Antene Zagreb. Sam Gibonni htio je da ovaj mini koncert nosi ime Primo Piatto (predjelo) jer je htio svojim fanovima pružiti najbolji mogući uvod u veliki zagrebački koncert u Areni.