Ulogom ukrajinskog kriminalca Yurija u trećoj sezoni iznimno uspješne i višestruko nagrađivane hit-serije “Fargo”, naš proslavljeni glumac i miljenik žena Goran Bogdan otvorio je vrata Hollywooda. U seriji koja se upravo prikazuje na HBO-u Bogdan glumi uz zvučna imena, poput Ewana McGregora, Carrie Coon i Davida Thewlisa, s kojima je proveo tri mjeseca na setu u Kanadi. Iza sebe ima nekoliko važnih inozemnih projekata, poput glavne uloge u hvaljenoj britanskoj seriji “Posljednje pantere”, i angažmana u engleskom znanstveno-fantastičnom filmu “Giantland”. Odmah nakon povratka iz Calgaryja, gdje je snimao “Fargo”, vratio se na set srpske serije “Senke nad Balkanom” Dragana Bjelogrlića, u kojoj je utjelovio prilično osebujnu povijesnu ličnost Mustafe Golubića, odradio je radionicu u Konavlima, a počastio se i izletom na jedan od najvećih svjetskih filmskih festivala, u Cannesu. - Zabavljao sam se u Cannesu, nisam ništa radio četiri dana. Posjetio sam ondje neke prijatelje, turistički. A kad sam već tamo, bio sam i gost beogradske Kinoteke, mog prijatelja Jugoslava Pantelića, u povodu 50 godina kultnog filma ‘Sakupljač perja’, pa sam se družio i s Oliverom Katarinom. Divna žena, toliko duhovita, pametna, brza, predivna - rekao je glumac. Bez imalo dvoumljenja Bogdan ističe da je serija “Fargo” njegov najveći projekt u životu dosad i iznimno glumačko iskustvo kojem je prethodila velika uloga u “Posljednjim panterama”. I sam se, kaže, iznenadio, kad je dobio angažman. - Angažman sam dobio zahvaljujući agentici u Londonu, s kojom surađujem od ‘Last Panthers’. ‘Fargo’ je bio toliko divno iskustvo, da još nisam svjestan gdje sam bio. Tri mjeseca sam proveo u Calgaryju. Poslao sam producentima svoju snimku, ali tako stalno radimo, to je uobičajena praksa. Ja sam u Zagrebu, oni u Londonu ili već negdje, i dobio ulogu - prisjeća se. Iako je riječ o epizodnoj ulozi, Bogdan u “Fargu” glumi jednog od ključnih likova. Budući da se sezona trenutačno emitira, ne može otkrivati baš puno. - Uloga definitivno nije statiranje u kukuruzu. Najdraže mi je bilo, ipak, glumiti s imenima poput Ewana McGregora i Davida Thewlisa, kojeg baš obožavam kao glumca, još od vremena kad je za film ‘Naked’ dobio 1993. u Cannesu Zlatnu palmu za najboljeg glumca. Izvan seta su također svi odlični. Ipak smo u Calgaryju zajedno proveli tri mjeseca, a u Kanadi je u to vrijeme temperatura - 30. Što ćeš drugo nego družiti se izvan seta - smije se Bogdan. Za “Fargo” je specifično i to što nakon svake dvije epizode dolazi novi redatelj. - To je osvježenje u glumačkom smislu. Na tako velikim projektima nisu redatelji kao kod nas, drukčiji je princip. Oni su baš egzekutori. Ne daju na scenama autorski potpis. Sve kreće od kreativnog producenta Noaha Hawleya, koji je izvrsno osmislio tu seriju, on je glavni. Njegova je kreativna dimenzija, a oni samo isporučuju njegovu ideju. Sve je jako precizno. S te strane ti je svejedno što se redatelji mijenjaju - objašnjava, dodajući da je najveća razlika između hollywoodske i ovdašnje produkcije u tome što oni imaju puno više novca. - Oni imaju toliko više novca od nas, da to ne možeš ne osjetiti, ali u srži je sve to isto, od seta na dalje - otkriva. U samoj je seriji, kaže, imao puno prostora i odriješene ruke za kreiranje svog lika. - Sve je na tebi, a ima toliko likova s ovih prostora na osnovi kojih možeš kreirati lik, da ih treba zaboraviti. Ne fali nam ih. Ali kako je ‘Fargo’ takva serija, nisam htio ništa klasično. Tamo je stavljen naglasak na glumački svijet. Glumci su prilično bitni i imaju mnogo svog prostora, oni sve kreiraju. Nisam tipični kriminalac, ali cijeli ‘Fargo’ nije klasičan. Pogledao sam prve dvije sezone i na osnovi toga sam osmislio lik - kaže Goran. “Posljednje pantere” prvi je projekt na kojem je iskusio rad izvan regije, a serija je postigla odličan uspjeh, te ju je, kaže Bogdan, otkupila američka Sundance TV, podružnica IMC-ja, koja je radila hit-seriju “Breaking Bad”. A vrlo je izgledno i da ga je producent Hawley upravo tamo i primijetio. No, trema na “Fargu” ipak je bila neusporediva. - Imao sam tremu svaki dan, samim time što je puno toga na glumcu, nije da ti redatelj išta govori. Puno ti je dano slobode, a samim tim je i veća odgovornost, ali i veća trema. Da budem iskren, tri mjeseca sam konstantno imao tremu. Nisam htio bilo što zeznuti. Time je bilo nezgodnije. U ‘Panterama’ je bio jedan redatelj, Johan Renck, i on me vodio. Tamo sam imao i puno veću ulogu, ali ako ja nešto nisam znao, on bi mi dao smjernicu. U ‘Fargu’ je manja uloga, ali puno veća trema - iskren je glumac. A kad je riječ o samokritičnosti, Bogdan je prilično šokirao izjavom da još nije pogledao niti jednu epizodu “Farga” u kojoj glumi. - Još se nisam usudio pogledati niti jednu epizodu, nisam se vidio. Još se ne usudim. Previše sam kritičan prema sebi. Ubijem se živ. Ne žuri mi se kako bih se ugledao u ‘Fargu’. Pogledat ću uskoro, samo da izađe još koja epizoda, za dva, tri tjedna - najavljuje Bogdan. Trenutačno u Beogradu snima posljednje kadrove serije “Senke nad Balkanom”, čije je snimanje krenulo još u listopadu. - Izašli su mi stvarno u susret što se tiče Kanade. Bjelogrlić mi je išao na ruku. To je velika serija. Glumim povijesni lik Mustafe Golubića. On je istinit lik. Bio je NKVD-ov špijun između dva svjetska rata. To je čovjek koji je organizirao ubojstvo Trockog. Mustafa Golubić je jako osebujan lik, Tita je uveo u Partiju, a dosta je tu i legendi. Ima i jedna, da je bio prejak, pa ga je Tito izdao Nijemcima, a oni su ga ubili. Kad su Rusi osvojili Beograd, Staljin je rekao da mu se iskopaju pogrebni ostaci Mustafe Golubića i ruski su ih vojnici poslali Staljinu u Moskvu, gdje je pokopan kao najveći sin majčice Rusije. Super je uloga i bit će jako dobra serija - siguran je Bogdan. Serija bi se trebala emitirati na jesen, a tijekom snimanja ga je, kaže, oduševio rad s Draganom Bjelogrlićem. - Prvi put radim s Bjelogrlićem i mogu reći da odlično radi. Zaljubljenik je u film. Super je, posvećen, ima neku dobru zaigranost, kao neki dječak. Baš vidiš da voli to što radi. Neka su nam referenca odlična serija ‘Peaky Blinders’. U seriji su također povijesni likovi, iako je radnja izmišljena. Od Golubića, Pavelića, ima dosta fakata. Snimali smo uglavnom u Beogradu i Barandi, gdje Bjelogrlić ima svoj studio, a odatle je i rodom, pa dobar dio snimamo i tamo - kaže glumac. A zbog raznih angažmana Goran je morao odbiti i ulogu u posljednjem filmu Antuna Vrdoljaka “General” koji se još snima. - U ‘Generalu’ na kraju nisam mogao igrati. Morao sam odbiti jer nisam znao kad ću biti ovdje. Antuna Vrdoljaka sam upoznao i stvarno je odličan, zanimljiv lik, britak. Bilo me strah da ne zeznem s terminima, već sam namučio i Bjelogrlića u Beogradu, a ovo bi bilo previše - otkriva. S Brankom Schmidtom u rujnu je završio snimanje filma “Agape” u kojem uz Dariju Lorenci ima glavnu ulogu, a film će biti predstavljen na ovogodišnjem pulskom festivalu. - U filmu igram posrnulog svećenika, ali zafrknuta je uloga i strah me je da time ne otkrijem previše o filmu. Daria Lorenci glumi moju sestru. Divna je i osoba i glumica. Imam glavnu ulogu. Bilo je divno raditi sa Schmidtom, super je lik - kratak je bio Bogdan koji na festivalu u Puli ima još nekoliko projekata, a među ostalim i film Krisa Milića “Mrtve ribe plivaju na leđima”. Kako doslovce nikad ne miruje, u budućnosti planira i ponovnu suradnju s Juditom Franković i Vlatkom Vorkapićem, s kojima je radio hvaljeni film “Sonja i bik”. - Super mi je bilo raditi s Juditom. Divna je partnerica i poznajemo se jako dugo. Zajedno smo bili u amaterskom kazalištu. Još je to na dugom štapu, ali riječ je o istoj postavi. Vlatko Vorkapić, Judita i ja. Nadam se da će do toga doći, a ako dođe, nitko sretniji od mene. Uz to, trebali bismo raditi nešto super - tajanstven je Bogdan. Iako sve govori u prilog tome da mu se otvara karijera vani, možda baš u Hollywoodu, Goran ostavlja sve opcije otvorenima. - Zašto da ne? Ali, što bude, bit će. Bit ću otvoren za sve, ali, iskreno, nemam bijesni plan. Ne bi mi bilo mrsko, niti bih odbio. Ali, zaredalo se toga i dobre se stvari događaju u zadnje vrijeme - priča glumac. U međuvremenu se vratio i u angažman u svoje matično kazalište ZKM, gdje je uzeo pauzu od pola godine zbog snimanja “Farga”. Unatoč velikom broju angažmana i zgusnutom rasporedu, ipak se, kaže, nađe slobodnog vremena, ali pred njim su brojne nove obaveze. - Dosta toga imam otvorenog. Već sam prilično bukiran do kraja iduće godine, ali puno toga i visi. Isto tak,o za ‘Fargo’ nisam znao do zadnjeg časa. To se sve događa prilično brzo. Oni te zovu i već za dva tjedna si negdje. Imam i svoj festival WHF i trebao bih se sad oko toga angažirati. To će biti 3., 4. i 5. kolovoza. Organiziram bendove. Ponovno će biti TBF, a ostale ćemo vidjeti - najavljuje. Njegov bend Luni Megumi malo je usporio tempo jer je Ivana Roščić ponovo trudna. - Danilo Šerbedžija, ja i Jadran Puharić ipak se tu i tamo nađemo pa sami sviruckamo. To me opušta. Nekima je to mali nogomet, a meni dva sata svirke. Isprašimo se baš kao u sportu - objašnjava. O intimnom životu glumac, u pravilu, nikad ne govori, iako je jasno da je u sretnoj vezi kojoj ni česta razdvojenost ne šteti. - Volim privatno zadržati za sebe. Ne želim time gnjaviti ljude. To mi je dosadno i kad to čitam, bude mi neugodno - zaključuje.