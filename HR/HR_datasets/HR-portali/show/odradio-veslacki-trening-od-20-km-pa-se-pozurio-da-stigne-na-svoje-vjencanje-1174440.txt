Kada borci u usponu pobijede nekog teškog protivnika, obično već u ringu proglase tko im je sljedeća meta pa, ako je ovaj u publici, upru prstom u njega i kažu: “You are next”. A upravo takav “prst sudbine” ugledao je naš najbolji boksač Filip Hrgović, ali na svadbi svog vrlog prijatelja Valenta Sinkovića. Naime, upravo je Hrga ulovio podvezicu pa bi on, po pučkom vjerovanju, trebao biti sljedeći mladoženja. Doduše, dozvolite nam da u šali posumnjamo da je ovdje riječ o novoj “namještaljci” u hrvatskom sportu jer nekako nam se čini da nije Hrga slučajno bio ispred svih neženja i da ga mladoženjina ruka nije mogla promašiti. To je djelić izuzetno vesele atmosfere sa svadbenog slavlja veslača i olimpijca Valenta Sinkovića i Splićanke Antonele Šušak, koja je ovom prilikom blistala u vjenčanici splitskog dizajnerskog dvojca Arileo, održanog na romantičnom imanju Luna kod Kupinečkog Kraljevca kamo su se svatovi uputili nakon vjenčanja u crkvi sv. Antuna Padovanskog. A sportskom paru, jer mladenka je bila perspektivna tenisačica, kumovali su sportaši. Antoneli bivša tenisačica, danas pravnica Klara Gea Marcan, a Valent je za kuma izabrao upravo Filipa Hrgovića s kojim se sprijateljio još 2011. godine za vrijeme vojničke obuke u Požegi. Nastavno na to, žestinu na plesnom podiju diktirali su sportaši, ponajprije veslači koji su poznati po tome da žestoko slave svoje pobjede. No unatoč velikoj “borbenosti” na plesnom podiju i brojnim zdravicama, mladoženju već danas čeka vrlo težak trening u dvojcu bez kormilara. Uostalom, trenirali su on i brat Martin i na dan Valentova vjenčanja. Trener Nikola Bralić ni na taj poseban dan nije imao milosti pa su dečki, veslajući dionice, odveslali 20 kilometara. A ponajbolji svjetski veslački trener činio se zadovoljnim što se oženio i drugi član njegove zlatne olimpijske posade. Naime, mlađi brat Martin učinio je to u rujnu 2013. kada je razmijenio zavjete vjernosti s tadašnjom studenticom prava Sinjankom Manuelom Kanaet. – Za muške sportaše uvijek je bolje da imaju čvrstu vezu ili da su u braku jer slobodan sportaš, koji emotivno luta, počesto je sebi najveći protivnik u svom sportu – mudro je zborio iskusni stručnjak. Svatovi s mladenkine strane bili su i vaterpolski olimpijski pobjednici Milivoj Bebić (57) i Deni Lušić (55) jer su oni suigrači Antonelina oca Zorana, također bivšeg vaterpolista splitskog POŠK-a, a među mladenkinom rodbinom prepoznali smo i nogometnog trenera Ivu Šuška. Mladoženju su pak bodrili vrhunski ortoped dr. Tomislav Smoljanović i uspješni poduzetnik Marko Banović, nekad i sami vrhunski veslači svjetske klase. Valentu u čast proveseliti se došao i bivši europski gimnastički prvak Marijo Možnik, a nakratko je navratio i gradonačelnik Bandić, kojeg nam je mladoženja predstavio kao svojeg “počasnog kuma”.