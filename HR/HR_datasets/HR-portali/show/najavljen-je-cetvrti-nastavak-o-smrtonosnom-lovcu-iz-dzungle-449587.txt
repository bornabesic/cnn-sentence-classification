 Premda je najavljen još prošle godine, vijesti o nastavku ‘Predatora’ , ili rebootu (kako su ga još nazvali) baš i nisu stizale. Stoga nas je poprilično razveselio komičan post na Facebooku, kojim je kultni scenarist Fred Dekker obznanio da je Predator živ i zdrav i da je prvi scenarij predan na čitanje. No znajući kako stvari funkcioniraju u filmskoj industriji, još će mnogo vremena proći prije nego što dobijemo ikakve konkretne vijesti o tome kako će se Predator rebootati ili osmisliti nanovo. Ono što do sad znamo je i da je Dekkerov prijatelj i jedan od originalnih glumaca u prvom predatoru, Shane Black, odabran za poziciju redatelja. Za one koji nisu upoznati s redateljsko-scenarističkim parom Black&Dekker , ne govorimo o izvrsnim alatima, već o redatelju i scenaristu. Prvi put oduševili su 1987. godine, nevjerojatno zabavnom horor komedijom 'The Monster Squad', koju su zajedno napisali, a koju je Dekker i režirao. Black je te godine i glumio u 'Predatoru', a nastavio je i pisati, tako da njegovo ime stoji iza velikog broja holivudskih uspješnica. Dovoljno je spomenuti samo ‘Smrtonosno oružje 1&2’, ‘Prljavi igraju prljavo’ ili ‘Iron Man 3’ , pa da odmah bude jasno o kakvom kalibru govorimo. No kako je Black trenutačno zauzet trima projektima iz Marvelovog svemira , postavlja se pitanje kada će Predator doći na red. 