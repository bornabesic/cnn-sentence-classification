Na dobrotvornom koncertu posvećenom žrtvama koje su stradale u bombaškom napadu nakon koncerta Ariane Grande prije dva tjedna u Manchesteru, zapjevali su mnogi glazbenici te su skupili više od 2 milijuna funti za pomoć stradalima. Koncert 'One Love Manchester' je bio rasprodan u šest minuta, a sav prihod ići će žrtvama. Osim Ariane, nastupili su Justin Bieber, Miley Cyrus, Katy Perry, Usher, Pharell Williams, Liam Gallagher, Take That i Niall Horan. Koncert na kojem se okupilo oko 50.000 ljudi, Grande je prenosila uživo putem svoje Facebook stranice. Pjevačica je održala minutu šutnje za žrtve, a onda je otpjevala pjesmu za 15-godišnju obožavateljicu Oliviju koja je smrtno stradala u napadu. - Kada sam upoznala njezinu majku pustila sam suzu. Rekla mi je da prestanem plakati jer Olivia to ne bi željela - rekla je slomljena Ariana. Pjevačici se u jednom trenutku na pozornici pridružio njezin dečko Mac Miller, a mnogi obožavatelji uočili su prsten na njezinoj ruci te počeli nagađati da se par zaručio. Grande se tijekom nastupa slomila, a utješio ju je Will.I.Am te joj pomogao da nastavi pjevati. Emotivan je bio i Justin Bieber koji je publiku zamolio da svoje molitve uputi obiteljima stradalih. - Ovo je za njihove najbliže. Volimo vas - rekao je pjevač. Katy Perry odjenula je kostim anđela kako bi poslala poruku obiteljima žrtava. Britanski voditelj Piers Morgan napao je pjevačicu nakon terorističkog napada u Manchesteru jer je Ariana, prema njegovim riječima trebala ostati i posjetiti ozlijeđene. - Koji si ti idiot. Vjerojatno je traumatizirana - pisali su mu tada ljutiti obožavatelji pjevačice. Morgan se nakon sinoćnjeg koncerta ispričao Ariani te joj čestititao na hrabrosti i nastupu. Koncert je nazvao 'impresivnim'. - Mislio sam da Ariana nije smjela otići kući, ali danas je održala odličan koncert - napisao je na Twitteru. Voditelj je nakon toga na društvenoj mreži objasnio kako je krivo procijenio pjevačicu i da ona ima impresivne vokalne sposobnosti.