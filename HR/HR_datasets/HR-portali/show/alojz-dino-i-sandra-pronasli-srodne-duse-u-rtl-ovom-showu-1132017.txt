Došlo je vrijeme i za finalnu epizodu 'Ljubav je na selu', u kojoj su se po posljednji put okupili svi kandidati. U jednom zagrebačkom restoranu voditeljica Marijana Batinić je dočekala Alojza, Stanka, Marija, Dina, Dražena i Sandru s njihovim simpatijama. Uz svečanu večeru Marijana je odlučila otkriti tko je uistinu ostao u vezi, a tko je na kraju samo prijatelj. Tako je otkriveno da su i dalje zajedno Dino i Josipa! Kada je Marijana upitala Dina traje li još njihova veza, Dino se nije sramio priznati da traje. - Naravno da traje - kazao je.  I na Marijanino pitanje znači li to da su zajedno, odgovorio: - Pa recimo da jesmo, ako nismo, na dobrom smo putu da budemo zajedno. Josipa se samo zagonetno smješkala. Alojz i Snježana su, pak, rekli da im je ovo bilo nezaboravno iskustvo i da se nadaju da će njihova veza potrajati. - Nadamo se da će uskoro svadba! - kazao je Marijani Alojz. Također, otkrio je da se sa svim curama, koje su bile kod njega na farmi, čuje i da su u dobrim odnosima, jedino s Anjom nije baš ostao u najboljim odnosima. - S Anjom nisam u kontaktu, ona izbjegava mene, a ja nju - rekao je Alojz. No, budući da je i Anja stigla na večeru, imala je i ona što za reći. - Svima od srca želim sve najbolje, život ide dalje. Vratila sam se starom životu, prijateljima, obitelji, a imam i nekog novog - otkrila je Anja te rekla što misli o Snježani kao odabranici Alojzova srca.- Neka im je sa srećom, ali nije ona za Alojza - zaključila je. I dok su ostali Marijani rekli da su sretni što su se prijavili u emisiju bez obzira na ishod, Marijana iz Sandre nikako nije mogla izvući potvrdu da su ona i Tin u vezi!  - Budući da je tvoja sestra trebala biti diplomat, Dino, reci mi molim te, jesu li njih dvoje zajedno? - upitala je Sandrinog brata Dina.  - Pa pogledaj ih samo! Naravno da jesu! - otkrio je Dino status njihove veze umjesto sramežljive Sandre. A iako Stanko i Ljubica nisu ostali zajedno, kao ni Mario i Denita te Dražen i Mirjana, Amorova vila ipak je bila zadovoljna ishodom sezone. - Ovo je najplodonosnija sezona! Imamo čak tri veze! - zaključila je sa smiješkom Marijana i dobila veliki aplauz od svih kandidata sedme sezone 'Ljubav je na selu'. 