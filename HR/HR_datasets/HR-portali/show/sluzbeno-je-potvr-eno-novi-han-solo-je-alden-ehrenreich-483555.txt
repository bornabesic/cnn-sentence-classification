Iako se o tome nagađalo već mjesecima, i svi su mislili da je u pitanju gotova stvar, napokon je stigla i službena potvrda da je odabran glumac koji će glumiti mladog Hana Sola u samostalnom filmu o legendarnom krijumčaru. Potvrda je stigla niti više niti manje već od samog glumca koji je dobio ulogu, Aldena Ehrenreicha. Na sajmu 'Star Wars Celebration' u Londonu, glumac je osobno otkrio da je ulogu dobio poslije audicije na kojoj je sudjelovao s Chewbaccom. Uz to, Ehrenreich se fanovima hvalio svojim fotografijama na kojim je on sa svojom kolekcijom memorabilija iz 'Ratova zvijezda'. Redatelji Christopher Miller i Phil Lord (koji su nas oduševili svojim Lego filmom) objavili su da je Ehrenreich bio prvi koji je i došao na audiciju, od 3000 ostalih glumaca koji su se prijavili za ulogu. Premda se već nagađalo da je Ehrenreich taj koji će uskočiti u ulogu mladog avanturista, ovo je prva službena potvrda da to uistinu jest tako. Uz to, čini se da je tako potvrđeno i da će Solova priča služiti i kao izvorišna priča za Chewbaccu, što je donekle čudan podatak jer smo mladog Chewbaccu već vidjeli krajem treće epizode 'Ratova zvijezda', koja se odvija prije trenutka kad su se upoznali Solo i Chewy. 'Ratovi zvijezda: Epizoda VIII' stiže u kina diljem svijeta 15. prosinca 2017. godine. To ipak ne znači da ćemo 2016. provesti bez svoje filmske doze 'Ratova zvijezda' jer ćemo krajem ove godine gledati 'Rogue One: A Star Wars Story'. A ako ste iz 'onog drugog kampa',  'Zvjezdane staze' stižu pretpremijerno 20. srpnja, za samo dva dana, pa možete već onda u njima uživati. A do filma s novim Hanom Solom ćete se ipak morati strpjeti mnogo više, jer film u kina stiže tek u svibnju 2018. godine. Tema: FILM 