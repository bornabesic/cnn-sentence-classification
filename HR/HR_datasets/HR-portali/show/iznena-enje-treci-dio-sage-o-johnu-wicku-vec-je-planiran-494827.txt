Kada sve uzmemo u obzir, moramo izjaviti da nam se čini da je u zadnjih nekoliko godina snimljeno stvarno jako malo toliko dobrih akcijskih filmova kao što je 'John Wick'. A kako ste mogli vidjeti u našoj filmskoj rubrici, taj odličan akcijski film početkom naredne godine dobiva i svoj zaslužen nastavak (prvi foršpan pogledajte ovdje). No ono što je stvarno iznenađujuće jest da su već pokrenuti planovi koji bi mogli od tih filmova napraviti trilogiju. - Studio nam je rekao da se fokusiramo i probamo nešto osmisliti. Pa smo to i napravili, imamo već neke ideje - izjavio je redatelj Chad Stahelski. U nastavku filma osim Keanua pojavljuje se i Lawrence Fishburne (prva suradnja dvojice glumaca nakon groznih nastavaka 'Matrixa'), a iz prvog dijela vraćaju se i Bridget Moynahan, John Leguizamo kao i Ian McShane. Novi glumci u 'John Wick: Chapter Two' su, među ostalima i Common, Ruby Rose i Peter Stormare. A da priča ne bi bila sumorna, Wick je nabavio i gore spomenutog novog psa, koji će možda i doživjeti do kraja filma. Drugo poglavlje sage o Johnu Wicku preživjet će samo odabrani. 'John Wick: Chapter Two' u kina dolazi krajem veljače 2017. godine. Tema: FILM 