Vannin peti solistički koncert održan u Lisinskom na Svjetski dan sindroma Down okupio je brojne ljude dobre volje koji su odlučili podržati akciju „Uljepšajmo njihov svijet“ i pomoći djeci sa sindromom Down. Akciju su u partnerstvu s Vannom pokrenuli Rotary klub Zagreb Gradec i Adria Medija Zagreb s magazinom Story, a sav prihod namijenjen je Udruzi za sindrom Down – Zagreb. Projekt su podržali i Predsjednica Republike Hrvatske te Gradonačelnik Grada Zagreba koji su ujedno bili i njegovi službeni pokrovitelji. Cilj akcije „Uljepšajmo njihov svijet“ bio je prikupiti sredstava za razvoj programa rane intervencije te edukaciju i angažman dodatnih rehabilitatora za rad s najmlađom djecom sa sindromom Down. Uspješnoj realizaciji ovog plemenitog projekta najviše je pridonio koncert jedne od naših najvećih glazbenih umjetnica koja je još jednom napunila Lisinski i u pratnji Zagrebačke filharmonije te skladatelja i glazbenika Ante Gele i Gorana Kovačića pred punom dvoranom pokazala raskoš svog vokala. Najveće oduševljenje Vanna je izazvala među najmlađima koji su cijeli koncert pratili iz prvog reda. „Postoji li bolji razlog za koncert od želje da pomognemo drugima? Veliko mi je zadovoljstvo biti s vama koji ste kupnjom ulaznice pomogli djeci sa sindromom Down i podržali ovu akciju te na taj način pokazali da imate veliko srce. Vi ste, zajedno s njima, naši heroji.“, istaknula je Vanna i pozvala publiku da s njom otpjeva najveće hitove. Vanna je ovom prigodom premijerno izvela i svoj najnoviji hit „Izmiješane boje“ koji je publika izvrsno prihvatila. Osim brojnih okupljenih, zadovoljstvo koncertom izrazili su i njegovi organizatori, predsjednik Rotary kluba Zagreb Gradec Damir Jugo i generalna direktorica Adria Medije Zagreb Ivona Čulo, koji su istaknuli kako je sreća na licima najmanjih najveći motiv za akcije poput ove. Posebnu zahvalnost organizatorima i publici izrazila je i predsjednica Udruge za sindrom Down – Zagreb Natalija Belošević koja je iskoristila priliku i pozvala na daljnju podršku Udruzi i na proces integracije osoba s Down sindromom u društvo. 