Američka televizijska i radio mreža ABC potvrdila je da će nakon dvadeset godina ponovno snimati osam novih epizoda kultne američke serije "Roseanne", prvobitno prikazivane između 1988. i 1997. Sitcom bi na tv-ekrane trebao stići 2018., izvijestio je ABC, predstavljajući program za sezonu 2017./2018. U nastavku serije glumit će velik broj članova njezine originalne postave. Uz Roseanne Barr (Roseanne), u seriji će glumiti John Goodman (Dan), Sara Gilbert (Darlene), Laurie Metcalf (Jackie), Michael Fishman (D.J.) i Lecy Goranson (Becky).  Među njima neće biti Johnnyja Galeckog, koji je igrao ulogu Davida, zbog obveza u CBS-ovu sitcomu "Teoriji velikog praska" u kojemu utjelovljuje dr. Leonarda Hofstadtera.  Serija je dobila brojne nagrade, no sredinom devedesetih izgubila je na popularnosti. Unatoč tomu, posljednja 221. epizoda, emitirana 1997. privukla je gotovo 17 milijuna gledatelja.  "Radosti i poteškoće s kojima se susreće obitelj Conner i danas su aktualne i duhovite, kao što su bile prije dvadesetak godina. Mislim da nitko ne može prikazati modernu američku obitelj kao Roseanne", kazala je predsjednica ABC Entertainmenta, Channing Dungey.    