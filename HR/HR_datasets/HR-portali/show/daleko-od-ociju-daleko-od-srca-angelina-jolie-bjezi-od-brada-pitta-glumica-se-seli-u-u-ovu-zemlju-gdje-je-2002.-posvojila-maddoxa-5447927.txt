Nakon što je u rujnu predala zahtjev za razvod od Brada Pitta poslije deset godina ljubavi i dvije godine braka, Angelina Jolie očajnički želi prekinuti sve veze s kolegom i donedavnim životnim partnerom. Holivudska glumica planirala se s djecom preseliti u London kako bi što manje viđala Pitta, ali sad se navodno predomislila i ipak odlučila za Kambodžu, piše američki Radar Online. To je, pojadala se prijateljima, jedino mjesto na svijetu koje je neće podsjećati na ljubavni brodolom. Šuška se kako Angelina želi živjeti u tradicionalnoj kući na prostranom imanju u gradu Battembangu usred kambodžanske džungle. Pitt je nedavno iselio sve stvari iz vile u New Orleansu, koju je svojedobno kupio s Jolie, a uskoro će prodati i Miraval, raskošan dvorac u Francuskoj, gdje se par i vjenčao 2014. Angelina je 2002. upravo u sirotištu u Battembangu posvojila prvoga sina, tad sedmomjesečnog dječaka Maddoxa Chivana. Prije toga u Kambodži je bila dvaput - kad je snimala film 'Lara Croft Tomb Raider: Kolijevka života' i poslije kao ambasadorica UNHCR-a. Maddoxa je posvojila s tadašnjim suprugom, glumcem Billyjem Bobom Thorntonom. Par se tri mjeseca poslije rastao, a Jolie je dječaka nastavila odgajati kao samohrana majka.