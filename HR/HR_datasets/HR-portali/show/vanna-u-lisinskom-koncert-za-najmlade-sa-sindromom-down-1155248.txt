Nakon četiri nezaboravna solistička koncerta, Vanna se peti put vraća u Lisinski i zajedno s Rotary klubom Zagreb Gradec, Adria Medijom Zagreb i najčitanijim magazinom Story, sudjelujući u plemenitoj akciji „Uljepšajmo njihov svijet“, pomaže Udruzi za sindrom Down - Zagreb. Veliki koncert „Vanna u Lisinskom“ održat će se 21. ožujka 2017. s početkom u 19:30 sati, a sav prihod od ulaznica namijenjen je edukaciji i angažmanu logopeda i rehabilitatora koji će s najmlađim downićima raditi od prvih dana njihovih života. Program rane intervencije Djece sreće i sunca koja svuda oko sebe šire iznimnu količinu pozitivne energije i topline u Zagrebu trenutno ima više od 400. Nažalost o njihovom razvoju, u vrijeme kada dijete od nemoćne bebe postaje dijete koje u većoj ili manjoj mjeri komunicira s okolinom, brine nedovoljan broj terapeuta i rehabilitatora. Premda djeca sa sindromom Down uspijevaju samostalno izvoditi pokrete, zbog postojećih poteškoća ti pokreti su nepravilni i stoga je od iznimne važnosti kontinuirano i od samih početaka intenzivno raditi s njima. Prepoznavši potrebu za edukacijom i angažmanom dodatnih terapeuta, Rotary klub Zagreb Gradec i Adria Media Zagreb odlučili su pokrenuti novi plemeniti projekt „Uljepšajmo njihov svijet“ i prikupiti sredstva za razvoj programa rane intervencije koja će značajno unaprijediti razinu skrbi koja će biti na raspolaganju najmlađim downićima i njihovim obiteljima. Vanna u Lisinskom Vanna se bez imalo premišljanja priključila akciji i nakon nešto više od godinu dana pred punom dvoranom Lisinski u pratnji orkestra ponovno će prirediti pravi spektakl. „Prvi je dan proljeća, Svjetski dan sindroma Down i ujedno rođendan moje kćeri stoga će to zaista biti poseban dan za mene. Nisam dvojila ni trenutka zbog straha da netko drugi ne zauzme moje mjesto. Velika dvorana Lisinski, orkestar i jedna prekrasna priča.“, najavila je Vanna svoj veliki koncert u Lisinskom. Ulaznice za dobrotvorni koncert „Uljepšajmo njihov svijet“ moguće je kupiti već danas na blagajni dvorane Lisinski, a sva sredstva prikupljena ovom akcijom namijenjena su Udruzi za sindrom Down – Zagreb koja djeluje gotovo 20 godina i u to vrijeme je kroz nju prošlo 200 obitelji od kojih je čak 130 aktivnih članova. Službeno pokroviteljstvo nad humanitarnom akcijom „Uljepšajmo njihov svijet“ prihvatili su predsjednica Republike Hrvatske Kolinda Grabar Kitarović i gradonačelnik Grada Zagreba Milan Bandić.  