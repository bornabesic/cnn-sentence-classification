Drugi singl s prošlogodišnjeg akustičnog koncerta Vatre u Lisinskom je 'Mornarska majica (akustik)', ovog puta u, za njih neuobičajenom ,latino ritmu. Novi aranžman pjesme, koji priziva sunce i ljeto, odveo je bend pravcem kojim još nisu išli i koji im je omogućio potpuni preobražaj pjesme i igranje glazbenim stilovima. Zaigranost je upravo ono što su postigli ovom obradom, pa je 'Mornarska majica (akustik)' dobila svojevrsni kubana, cha cha cha feeling. Svoj prvi akustični koncert javnosti su predstavili pjesmom 'Gorim (akustik)' koja još uvijek orbitira po domaćim top ljestvicama, a zajedno s 'Mornarskom majicom (akustik)', najavljuju skorašnji izlazak svog prvog akustičnog albuma. Inače, u petak 19. i subotu 20. svibnja u Tvornici kulture, Vatra će po prvi puta u karijeri u istom prostoru u dva dana održati dva različita koncerta s različitim set listama pjesama. Prvi dan rezerviran je za akustičan nastup, dok će dan kasnije bend pripremiti električnu set listu s nekoliko iznenađenja sa starim i novim pjesmama. Tema: Muzika 