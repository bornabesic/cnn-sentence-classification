Niko Bulić inzistirao je da se vratim na Splitski festival s ljubavnom baladom. On je za mene napisao pjesmu ‘Zlatna jesen’. I evo me natrag na Prokurativama nakon 28 godina, kaže Kićo Slabinac (72). S Bulićem ga veže dugogodišnje prijateljstvo. Upoznali su se u Dubrovniku, gdje je Kićo nastupao za Novu godinu. Nastavili su se družiti i kad je Bulić postao ministar turizma, a Slabinac saborski zastupnik HDZ-a. Kićo se veseli povratku na Splitski festival, gdje je zadnji put nastupao 1989. godine s pjesmom “Nek’ se toči staro vino”. Kićo Slabinac kaže da će pjevati dokle god može. Sretan je što ga glas i dalje dobro služi. Dogodine planira turneju po hrvatskim gradovima. S Ibricom Jusićem i Radojkom Šverko u mladim danima. - Veselim se ponovnom nastupu na Prokurativama nakon toliko godina. Bit će to povratak u lijepe godine. Po meni, pjesma ‘Zlatna jesen’ je vrsta glazbe koja fali na festivalima. Pjesma govori o našim zlatnim godinama. Kad su već prošle tolike godine, zgodno je zapjevati da su prošle brzo, kao san, kako i ide pjesma - kaže Kićo. Dodaje da ništa ne očekuje, osim pozdraviti se sa svojom starom publikom. - Splitska publika oduvijek mi je bila draga. Ne pjevam da postignem ne znam kakav uspjeh. Jako sam ponosan što sam pjevao u Splitu i u vrijeme kad je festival imao svjetski značaj - kaže veteran Slabinac. Prisjetio se da je njegov prvi susret s morem bio upravo u Splitu, kad je kao školarac došao na Bačvice. Suze: Uz Kiću Slabinca na Prokurativama nastupa i Mladen Grdović s pjesmom “Dalmatinca mater rodi”. Lani je pobijedio i plakao - Odrastao sam na periferiji Osijeka s mnogim Dalmatincima. Od malena sam naučio pjevati dalmatinske pjesme i tako sam postao navijač Hajduka - nostalgičan je Kićo. Zbog zdravlja je od Nove godine krenuo na dijetu. Prije pet godina imao je moždani udar, zbog čega mu je bila oduzeta desna strana tijela. Tjednima se oporavljao u slovenskim toplicama. Onamo i dalje odlazi kako bi se vratio u formu. Dosad je skinuo šest kilograma. Odrekao se kobasica i kulena. - Nisam krenuo na dijetu iz estetskih razloga već zbog zdravlja. Pjevača treba slušati, izgled je sporedan. Dobro sam, drži me glas, nikad bolje se nisam osjećao. Namjeravam i dalje snimati i pjevati - kaže Kićo. Dogodine obilježava 50 godina glazbene karijere, kad planira turneju po hrvatskim gradovima. - Nadam se da ću to doživjeti. Još se osjećam kao da sam u kondiciji i da mogu. Pjevat ću dokle god me glas služi. Čudna je politika prema starim pjevačima. Vani, što si stariji, to više vrijediš. Kod nas je obratno. Ljudi, ako imaju sreće, umiru u krevetu, a pjevači na bini - zaključio je uz smijeh. Slabinac stanuje u kući u Zagrebu sa svojim sinovima i s bivšom suprugom Dubravkom, s kojom je ostao u dobrim odnosima nakon razvoda. Prije tri godine poželio si je naći mlađu partnericu jer je, kako se našalio, zahrđao. Nedjeljom nastupa na plesnjacima, na kojima pjeva evergreene. Radi ih za umirovljenike na Maksimiru. - Nagovaram svoje vršnjake da dođu na moj plesnjak umjesto da kod kuće čuvaju svoju unučad - našalio se Slabinac.