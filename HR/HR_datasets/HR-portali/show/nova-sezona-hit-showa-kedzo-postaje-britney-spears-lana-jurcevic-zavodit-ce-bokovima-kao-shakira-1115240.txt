Ove nedjelje vidjet ćemo prve transformacije osmero natjecatelja treće sezone hit zabavnog showa Nove TV 'Tvoje lice zvuči poznato'. Ekipa showa koja je zadužena za šminku, frizuru i masku općenito, kao i kostime dala je sve od sebe da osmero natjecatelja nove sezone Žanamari, Lanu Jurčević, Hanu Hegedušić, Mattea Cetinskog, Fila Tilena, Damira Kedžu, Filipa Dizdara, Lanu Jurčević i Anu Maras Harmander transformiraju do ruba prepoznatljivosti. Za njihove vokalne transformacije pobrinule su se Ivana Husar i Martina Tomčić. O koreografiji i savršen plesni pokret po uzoru na izvođača koji se imitiraju brinuo je Igor Barberić, dok je pobjednik prve sezone Mario Petreković kao njihov dramski trener pomogao natjecateljima da se još više približe originalu. Kako je to kome pošlo za rukom saznat ćemo već u prvoj epizodi koja će polučiti i prvog pobjednika, a pobjedom će biti osigurana i prva od donacija humanitarnoj udruzi prema odabiru najboljeg natjecatelja nedjeljne emisije.  Bit će zanimljivo vidjeti kako će Hana postati Mladen Grdović, Žanamari izvesti neki od hitova Bijelog dugmeta, a Fil Tilen Modern Talkinga. Filipa Dizdara vidjet ćemo u ulozi pjevača Black Eyed Peas, a ususret prvoj emisiji izjavljuje: "Od showa očekujem jako dobru zafrkanciju i zabavu, također mislim da ću od trenera pokupit dosta dobrih savjeta koji će mi koristiti i izvan showa, pritom ne mislim na hodanje u štiklama niti brijanje intimnih dijelova. Nisam dosad imitirao druge izvođače al nešto duboko u meni mi govori da bi mogao imati sreće sa ženama.'' Ana Maras će proći i iskustvo mijenjanja boje kože pa će postati Gloria Gaynor, Damir Kedžo će zapjevati, ali i izgledati kao Britney Spears, Matteo će pokušati 'skinuti' Danijela Popovića dok će se Lana zasigurno dobro zabaviti imitirajući Shakiru. Najveću i najzahtjevniju protetiku u prvoj emisiji imat će glumica i pjevačica Hana Hegedušić koja je dobila zadatak transformirati se u Mladena Grdovića. ''Nisam previše ambiciozna, najvažnije mi je da se svi ovdje dobro zabavimo.'' – izjavila je Hana ususret prvom izazovu. >> 'Glas za show vježbao sam na Tonyjevim svadbama' 