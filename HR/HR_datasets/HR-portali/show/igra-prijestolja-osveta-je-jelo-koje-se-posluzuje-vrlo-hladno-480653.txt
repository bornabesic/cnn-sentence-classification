Finale šeste sezone 'Igre prijestolja' definitivno nije razočaralo. Tako smo nakon fantastične prethodne epizode dobili još jednu snažnu epizodu koja možda nije bila toliko nabijena adrenalinom, ali je zato imala sve - akciju, ubojstva, intrige, otkrića, šokove i preokrete. Upozorenje: u nastavku slijede kompletni spojleri za posljednju epizodu šeste sezone 'Igre prijestolja', 'The Winds of Winter'. Za početak, dobili smo potvrdu teorije o kojoj fanovi Martinovih knjiga iz sage 'Pjesma leda i vatre' nagađaju već godinama. Ok, djelomičnu potvrdu te teorije. Drugim riječima, sada nam je definitivno jasno da Jon nije Nedov sin, a iako njegov otac nije izravno imenovan, tijekom 'previously on' segmenta epizode nas je režiser jasno podsjetio s kim se Lyanna upuštala u ljubavne aktivnosti. Dakle, je li R+L=J sada službena, kanonska činjenica? Je li Jon dijete Rhaegara Targaryena i Lyanne Stark? Rekli bismo da - jest. Kako i priliči jednom pravovaljanom nasljedniku krune, Jon je u finalu šeste sezone 'Igre prijestolja' proglašen kraljem Sjevera i to na inicijativu koga drugoga nego najkulnijeg fiktivnog djeteta ikada - Lyanne Mormont. Ta cijela scena je bila izuzetno moćna, a izgleda kako je čak i Sansa iznenađujuće zadovoljna s kompletnom situacijom. Naravno, faktor Littlefingera bi vjerojatno mogao izazvati dosta pomutnje u Oštrozimlju, ali situacija je za sada nakon dugo vremena napokon donekle smirena. Što se Brana tiče, on se rastao s Benjenom i izgleda prihvatio činjenicu da je sada on onaj čudni vidoviti čovječuljak koji pipka drveće i utječe na sudbinu Westerosa. Malo je reći da jedva čekamo vidjeti što sve Bran može učiniti sa svojim novim moćima. Valja napomenuti kako je već i vrapcima na grani jasno da scene koje gledamo u seriji nisu poredane kronološki, no jedina zamjerka koju smo imali na sinoćnju epizodu je vezana baš na onu notornu brzinu kojom naši (anti)heroji putuju po Westerosu i Essosu. Samu je trebala cijela sezona da stigne u Oldtown dok je Varys u 20 minuta iz Meereena stigao u Dorne i vratio se nazad. To tehnički nije problem s kontinuitetom, no zna biti zbunjujuće s obzirom da smo ove sezone već gledali neka sumnjivo duga i kratka putovanja kao npr. ono Theona i Yare koji su oplovili pola svijeta brže nego što su Jon i Sansa obišli tri plemićke kuće na sjeveru. Ako jednog lika nismo očekivali vidjeti u ovoj epizodi, onda je to definitivno Arya, no drago nam je da su je scenaristi ipak ugurali u sinoćnje finale. Kao prvo, drago nam je jer to znači da njena priča u šestoj sezoni nije završila tragikomičnom epizodom 'No One', a kao drugo - BAJ, BAJ WALDER FREY! Dakle, naučili smo da je osveta jelo koje se servira hladno, po mogućnosti u obliku pite napravljene od leševa sinova vašeg  smrtnog neprijatelja. Oni koji su čitali knjige će se sjetiti Wymana Manderlyja i njegovih "Freyevskih pita," izuzetno zabavne i degutantne priče iz knjiga koju je serija izbacila, ali smo zato barem dobili ovu krasnu malu referencu. S tim u vezi, definitivno nije slučajnost da je sam Wyman Manderly u sinoćnjoj epizodi dobio lekciju od Lyanne Mormont. Na koga će se Arya sljedećeg namjeriti? Cersei je zadnje ime na njenom spisku, no ona bi mogla biti puno teža meta s obzirom na događanja u 'The Winds of Winter'. Očekivali smo eksploziju i - dobili smo eksploziju. Cersei je tako u jednom pažljivo orkestriranom potezu eliminirala praktički sve svoje političke i ostale protivnike, a u procesu je indirektno ubila i vlastitog sina, kralja Tommena. Sjećate se onog proročanstva o tome kako će svo troje njene djece umrijeti i kako je to ono zbog čega Cersei s godinama postaje sve brutalnija i okrutnija, kako bi spriječila ono što se ne može spriječiti? Da, ispada kako je to bilo samoispunjavajuće proročanstvo. Tommenova smrt nije bila skroz iznenađujuća, ali moramo priznati kako definitivno nismo očekivali vidjeti samoubojstvo. S druge strane, cijela situacija je prezentirana krajnje uvjerljivo - tko se ne bi ubio da ostane bez Natalie Dormer? Na kraju, Tommenova smrt je i krasna paralela s načinom na koji je Jamie pokušao ubiti Brana u prvoj epizodi prve sezone. Dakle, iako cjelokupna radnja u King's Landingu ove sezone nije bila toliko zanimljiva jer nam baš nije bilo jasno za koga bi trebali navijati, njena kulminacija će definitivno ostati zapamćena kao jedan od najvećih trenutaka ove serije. Cersei kao kraljica također predstavlja najmoćniju moguću opoziciju u prijestolnici Sedam kraljevstva za Daenerys koja NAPOKON PLOVI ZA WESTEROS! Nakon šest dugih godina smo dočekali i taj dugo priželjkivani trenutak, a osim same plovidbe, Dany je u sinoćnjoj epizodi imala još dvije kvalitetne scene - onu u kojoj se efektivno rješava Daarija te onu u kojoj Tyriona proglašava 'Rukom kraljice'. Tyrion i Dany do sada nisu bili pretjerano emocionalni jedan s drugim tako da nas je ova potonja scena krajnje ugodno iznenadila. Što se ostalih događanja tiče, bit će zanimljivo kako će Jamie reagirati na činjenicu da mu je posljednje dijete mrtvo, a sestra mu se pretvorila u srednjovjekovnog Sith lorda, na koji način će Dorne i Olenna Tyrell pomoći Dany u njezinom osvajanju te kamo će se najstarija spaliteljica djece zaputiti sada kada ju je Jon prognao sa Sjevera. Također, veselimo se i otkrićima do kojih će od svijeta odvojeni Sam doći u Oldtownu, a jedino nam je žao što najduža epizoda 'Igre prijestolja' ikada ipak nije našla barem par minuta za Hounda, Brienne i Poda. Eksplozivna kulminacija sukoba u King's Landingu se dobrim dijelom iskupila za ovogodišnju usporenu radnju u prijestolnici Sedam kraljevstva, a uz nju smo dobili i hrpu novih otkrića te najava nadolazećih sukoba. U usporedbi s prošlogodišnjim finalom koje je bilo samo hrpa zaredanih cliffhangera, možemo reći kako smo itekako zadovoljni sa svim što nam je 'The Winds of Winter' servirala. A sada je vrijeme za Dany osvaja Westeros/Jon se bori protiv White Walkera hajp! Joj, kad će ta 2017.? +R+L=J potvrda +DANY NAPOKON PLOVI ZA WESTEROS +Cersei je novi Sith lord +Arya je opet u kvartu -Ponekad zbunjujuć redoslijed scena Izvor: adria.ign.com Tema: FILM 