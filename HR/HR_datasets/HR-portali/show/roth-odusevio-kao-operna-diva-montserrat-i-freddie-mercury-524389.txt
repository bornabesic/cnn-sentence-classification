Mario Roth oduševio je i nasmijao žiri do suza fantastičnom izvedbom  pjesme 'Barcelona' Montserrat Caballé i Freddieja Mercuryja te odnio svoju drugu pobjedu u showu. - Jao Mario što si nas nasmijao. Ne mogu ti nikakvu kritiku reći jer je ovo bilo toliko zabavno. Ti si napravio parodiju onako kako svi zamišljaju operne pjevačice od tih velikih gesta, teatralnih. Beskrajno zabavno! Ti toliko zračiš, mene si zabavio beskrajno - poručila mu je oduševljeno Sandra, dok je Goran komentirao: - Fantastično, glumački stvarno briljantno da uopće nije trebao ni Freddie i nisi trebao niti jedan točan ton otpjevati. Pridruženi član žirija Marko Tolja zaključio je kako Mario mora biti glumac, dok je Tomo ustvrdio da je 'imitacija Sandre bila fantastična'. Iznos od 10 tisuća kuna Nova TV će u Marijevo ime donirati Udruzi gluhoslijepih osoba grada Osijeka i Osječko-baranjske županije. Zavidno drugo mjesto na bodovnoj tablici pripalo je Danielu Biliću koji je sve ostavio bez teksta nastupom kao Rag'N'Bone Man. - Čekala sam te cijelo vrijeme. Dakle, nakon 11 emisija, strašan napredak! Stvarno imaš lijepi glas i ja te molim da nakon showa nastaviš raditi na svom glasu. Fascinantno je što imaš, taj jedan urođeni osjećaj za frazu. To zaista imaš u sebi. Ovdje je tvoj šarm sakriven iza maske - bila je oduševljena Sandra, a s njom su se složili Marko i Goran. - Do sada smo se tebi uvijek smijali i sad je najedanput ovo ozbiljno i dobro. Pokazao si se u jednom drugom svjetlu - zaključio je Tomo. Gledatelji Nove TV imali su priliku vidjeti i raspjevanog Rokyja Balbou kojega je utjelovila Nives Celzijus s pjesmom 'Eye Of The Tiger'. - Nives, pobjednica si! Ti si prva u ove četiri sezone koja se tuče i pjeva. Nekako si iz tijela ispjevala cijelu pjesmu. Mušku energiju grandiozno donosiš. Svaka ti čast! Bravo - čestitala joj je Sandra, a Marko je dodao: - Meni je bilo impresivno vidjeti kako iz te Stallonove zgužvane njuške iznosi jedan nježni glasić. Mislim da se kroz cijelu sezonu trudiš. Svaka čast!“ Goran joj se zahvalio na nastupu, a Tomo joj je poručio: - Ti kad si došla u ovaj show, imali smo predrasude o tebi kao jednoj seksi pjevačici, umjesto toga dobili smo ružnog muškarca. Sve predrasude su pale i pokazala si se fantastična u svim ulogama do sada, pa tako i u ovoj. Svaka ti čast. Bojana Jambrošića vidjeli smo ovoga puta u liku pjevačice grupe En Vogue s pjesmom 'Don't Let Go'. Sandra je izjavila kako je ovo bilo jako teško za izvesti, a Bojanov nastup je opisala kao vokalno nadmoćan. Tomo se složio s njom, a Marka je najviše zaintrigirala maska. - Brate Bojane, na što ti ličiš - priupitao ga je.  Mia Anočić Valentić utjelovila je Michaela Jacksona s pjesmom 'Black Or White'. - Nevjerojatna scenska snaga i jedno ovako vokalno penetrativna invazivnost Michaela Jacksona došla je do izražaja i definitivno se to osjetilo. Pokreti su bili energični, identični, fenetični, vrlo poetični - konstatirao je Goran, a Sandra je primijetila kako joj je vokal bježao, no usprkos tome održala je energiju na nivou. Marko je bio oduševljen Mijinim plesom, a Tomo joj je poručio: 'Gljiva te definitivno voli mučiti pa ti daje ovakve stvari. Fantastično, super da si izdržala i ostala živa'. Transformacijom u Lidiju Bačić i s pjesmom 'Viski', Dalibor Petko priredio je pravu zabavu. Goran je kazao kako je 'možda malo previše uživao', a Sandra je komentirala kako je glasovno jako dobro otpjevao. - Meni će trebati ta boca viskija da zaboravim što sam sad vidio. Ovo je kombinacija Lidije Bačić i turopoljske snaše. Ovo mi  je najveća nagrada za gostovanja u tvojim emisijama kada si mi spremao spačke, izazove. Hvala vam na ovome - rekao mu je Marko, a Tomo mu je poručio: 'Ti si jedan od najzabavnijih likova ikada i apsolutno svaka čast'. Ivana Mišerić uprizorila je scenu iz filma Briljantin, a njezina transformacija u Sandy, odnosno Oliviu Newton John oduševila je žiri. - Zaista si dočarala i dramaturški Oliviu. Prelijepa si, skinula si taj njezin svijetli drhtavi glas. Baš si onako prava mala Olivijica - poručila joj je Sandra, a Tomo se složio da je bila prozračna baš kao i Olivia. - Mislim da si dočarala glumački to doba kada je strašno bila važna ljetna ljubav. To je trebalo točno ovako izgledati. Ja se zahvaljujem i tebi i Igoru, stvarno ste napravili jednu lijepu filmsku scenu - dodao je Goran.  Anu Gruicu ovoga puta vidjeli smo u liku izvođača njemačke skupine Dschinghis Khan, a dočarala je njihov nastup s Eurosonga 1979. godine. - Što se tiče koreografije i energije, to je bilo donešeno - izjavila je Sandra, a Goran je kazao kako je njezin pogled govorio tisuću riječi. - Prvo mislim da našoj gljivi trebaju antibiotici jer izbori postaju sve bizarniji. Pjesma je vrlo zanimljiva. Opet si pokazala da imaš energiju, volju, snagu. Borila si se vrlo strasno - dodao je Tomo. U idućoj emisiji vidjet ćemo Bojana Jambrošića kao Ed Sheerana, Dalibora Petka kao Helenu Paparizou, Daniela Bilića kao Ivu Robića, Mario Roth postat će James Brown, Ana Gruica Nicole Scherzinger iz grupe Pussycat Dolls, Nives Celzijus ćemo vidjeti kao Cher, Ivanu Mišerić kao Lady Gagu, a Miu Anočić Valentić čeka hologramski nastup sa Siom i Seanom Paulom. 