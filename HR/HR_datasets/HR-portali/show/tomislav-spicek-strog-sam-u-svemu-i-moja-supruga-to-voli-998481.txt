U studiju kulinarskog showa "Tri, dva, jedan – kuhaj!" RTL Televizije postane posebno napeto kad tročlani žiri predvođen chefom Tomislavom Špičekom krene obilaziti radne jedinice natjecatelja kako bi provjerio što kandidati pripremaju i kako se snalaze u zadatku zadanom za taj tjedan. Žiri je pri tome uvijek iskren pa ponekad natjecatelje "počasti" i kojom grubljom opomenom, ali uvijek je tu i zrnce humora. A strogoću i humor majstorski spaja Tomislav Špiček koji je zahvaljujući svojem šarmu, simpatičnosti i iskrenosti osvojio srca gledatelja i postao TV zvijezda. Slava ga opterećuje Ljudi ga svakodnevno zaustavljaju dok pješači na posao u zagrebački restoran Kaptolska klet gdje je šef kuhinje. – Neki put mi je to čak prenaporno jer nemam uvijek vremena razgovarati sa svakim. Svaki me dan obavezno zaustavi dvoje-troje ljudi po čemu vidim da je emisija gledana, htjeli bi razgovarati o receptima, kandidatima, traže kulinarske savjete... Kad god stignem, stanem i porazgovaram s njima – kaže Špiček. U pripremi uskrsnih jela ovaj tjedan, ocjenjuje, svi su kandidati više-manje bili dobri. – Kad je krenula druga sezona, bojao sam se da će natjecatelji cijelo vrijeme biti loši, ali popravili su se. U ovom uskrsnom tjednu nije bilo loših ocjena, svi su to korektno odradili – ističe pa otkriva koga vidi kao potencijalnog pobjednika i dobitnika vrijedne novčane nagrade. – Čine mi se dosta jaki Martina, Tomislav i Anja i mislim da je među njima jedan za sto tisuća kuna. Na pitanje jesu li se njegovi ukućani već navikli da im je otac i suprug TV zvijezda, kao iz topa odgovara: – Ma nemamo mi vremena o tome razmišljati puno. Imamo svoj svakodnevni tijek, pogledamo emisiju i to je to. Špiček je za mnoge kulinarski autoritet, ali u njegovu domu šefica je u kuhinji njegova supruga Višnja, također profesionalna kuharica. Iako će mnogi reći da su Špičekova tradicionalna jela, za koja je velemajstor, za prste polizati, njihova djeca, 15-godišnja kći Paula i 12-godišnji sin Ivan, više vole ono što im pripremi mama. – Za moju djecu mama bolje kuha, kod njih nema pardona. Jedanput kad sam skuhao nešto samo su se navirili u lonac i rekli: "To naša mama tak' ne kuha". Kažem im da probaju, ali kažu: "Ne, po boji to nije onako kako treba i mama to drugačije napravi". Točno znaju što žele jesti i kako to mora izgledati. I sami kuhaju tako da smo supruga i ja bez brige ako nas nema i tjedan dana doma. Ivan zna napraviti jaja i skuhati juhu, a kći priprema tjestenine, rižota... Ono što vole jesti, to su naučili i raditi – kaže. A kao otac, otkriva, dosta je strog i kod njega se red mora znati. Ljubomorna supruga – Prema djeci sam strog i moja je žena ljubomorna na to jer je ona popustljivija. Sa mnom pregovaranja nema, kod mene se red zna i, kad se toga držimo, onda nema problema ni u čemu. Ja volim da bude veselo, ali prvo se mora odraditi ono što treba. A ono što Špiček perfektno radi tradicionalne su namirnice poput domaćeg kruha, mlinaca, rezanaca,... – Nitko se toga ne bi primio, a kad probaju, viču: "Joj, kak su fini mlinčeki, kak su fini rezančeki", a nitko to ne zna odraditi kak' Bog zapovijeda. Ako moja Paula sa 15 godina zna napraviti rezance, onda bi mogli i neki drugi ljudi, koji su malo stariji. Suprugu, priznaje, nije osvojio kuhanjem. – Prema supruzi sam bio strog, ona je bila moja podređena u kuhinji. Upoznali smo se na poslu u Tuheljskim Toplicama, u Dvorcu Mihanović, gdje smo oboje radili. Ljubav ne mora nužno ići kroz želudac, ali hrana je sigurno jedna od komponenti koja je jako lijepa što se tiče ljubavi. Da se fino večera, popije čaša vina, da se zaokruži ta priča, to je jedna lijepa karika u tom kotaču – ističe pa za kraj savjetuje što bi trebao biti dodatak svakog uskrsnog stola ovu nedjelju: – Obavezno orehnjača i makovnjača. Nisam inače baš za slatko, ali orehnjaču i makovnjaču dvaput godišnje volim pojesti, za Božić i za Uskrs. >>Špiček oduševljen uskrsnim ručkom: Da imam rep, mahao bih! >>Špiček se pripremio - na ocjenjivanje tripica došao 'slinčekom' 