Venoma smo već prije vidjeli u filmu o Spider-Manu, i to u trećem nastavku trilogije Sama Raimija, s Tobeyem Maguireom kao Spider-Manom. No u tom filmu Venom je sveden na komediju i sprdnju i nije ostavio nimalo dobar dojam na publiku, a niti na kritičare. To je bilo i za očekivati, jer je u pitanju bio relativno loše odglumljen lik s dosta čudnom motivacijom i karakterizacijom. Stoga je dosta iznenađujuće kada je otkriveno da Sony namjerava snimiti i svojevrstan nastavak priče o tom liku te je čak objavljen i datum izlaska filma. U pitanju je 5. listopada, kada nema drugih superherojskih filmova. Cijeli plan je zvučao neozbiljno sve do trenutka kada je veliki obožavatelj stripova i jedan od boljih glumaca današnjice, Tom Hardy, objavio svoju fotografiju kojom je potvrdio da je preuzeo ulogu opakog negativca. Ne samo to, već je projekt dobio i redatelja, i to jednog kojem akcija nije strana. U pitanju je Reuben Fleisher, koji je režirao hvaljeni film 'Dobrodošli u zemlju zombija'. A prije nego što nam se Venom pojavi u kinima, ove godine ćemo imati priliku vidjeti najnoviju inkarnaciju Spider-Mana. Film režira Jon Watts, a u glavnim ulogama su Tom Holland kao Spider-Man, Marisa Tomei kao ujna May, Michael Keaton u ulozi spomenutog negativca Vulturea. Robert Downey Jr. nastupa u svojoj već klasičnoj ulozi kao Iron Man, a Donald Glover se pridružio glumcima u neimenovanoj ulozi (smatra se da bi on također mogao obući Spider-Manovo odijelo). Bokeem Woodbine je Shocker, dok negativca Tinkerera glumi Michael Chernus, a kao heroina nastupa Zendaya koja će preuzeti ulogu Michelle. 'Spider-Man: Homecoming' bi se u kinima trebao pojaviti početkom srpnja ove godine. Tom Hardy se ove godine pojavljuje i u misterioznom ratnom filmu o jednoj od najvećih operacija Drugog svjetskog rata, 'Dunkirku'. Tema: FILM