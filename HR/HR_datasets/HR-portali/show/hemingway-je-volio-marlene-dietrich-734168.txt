Ljubavna pisma jednog od najpoznatijih pisaca Ernesta Hemingwaya i njemačke glumice Marlene Dietrich prvi su put objavljena u javnosti. Pisma daju kompletan uvid u platonsku ljubavnu vezu dvoje umjetnika koji su ostavili izniman trag u kulturi prošloga stoljeća. Od 1949. do 1959. Ernest je s različitih mjesta širom svijeta glumici slao pisma održavajući tako vezu s "ledenom kraljicom". U jednoj od koketnih poruka Hemingway joj iskreno priznaje "kako voli nju, njenu ljepotu i postojanost". Usto, zanima se i za cigare koje su bile glumičin zaštitni znak, želeći za sebe imati iste kako bi ga na nju podsjećalo što više toga. Glumičina kći Maria Riva odlučila je pisma darovati bostonskoj knjižnici "John F. Kennedy", a kompletna arhiva i svi materijali bit će otvoreni 2007. godine. - Uspomene na divno prijateljstvo i vezu među njima sačuvane su u tim pismima. To je majčino bogatstvo i treba imati pravi američki dom. Kennedyjeva knjižnica u Bostonu to sigurno jest - izjavila je Maria. Američki novelist i pisac kratkih priča autor je brojnih romana, a njegova djela i život utjecali su na svjetske pisce njegova doba. "Starac i more", "Kome zvona zvone", "Zbogom oružje" neka su od njegovih najpoznatijih djela, a 1954. dobiva Nobelovu nagradu za književnost. Bio je veliki zaljubljenik u prirodu i more, a lov mu je bio omiljeni hobi,Družio se s najpoznatijim osobama 20. stoljeća, poput Jamesa Joycea i Picassa. Dva puta je bio u braku, s Hadley Richardson i Pauline Pfeiffer, a ova pisma i poruke potvrdila su da je obožavao Marlene. Velika glumica proslavila se filmom "Plavi anđeo", a svoju je rodnu Njemačku napustila 1930. preselivši se u Ameriku. Odbila je sve prijedloge nacista da se vrati u domovinu, a za Drugog svjetskog rata pjevala je američkim vojnicima što su joj Njemci jako zamjerili. Marlene se 1921 godine zaljubula u njemačkog pekara, Willya Michela, kojemu je također slala ljubavna pisma. Umrla je 1992. u Parizu, a prema vlastitoj želji, pokopana je u Berlinu. Marlene i Ernest održavali su vezu putem pisama u kojima se očitava veliko međusobno obožavanje i poštovanje. Zoran ŠABIĆ 