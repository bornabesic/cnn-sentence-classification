Osim u Cannesu, u programu Cannes Clasic, 'Skupljači perja' prikazat će se i u svim kinodvoranama Francuske, a ja već imam dogovorene koncerte u Parizu, rekla nam je Olivera Katarina (77). Beogradska glumica i pjevačica okreće novu stranicu. U Cannes putuje danas i vjeruje da je taj posjet početak tih promjena. Veselje remeti tek spoznaja da njezini kolege iz filma, Bekim Fehmiu i Velimir Bata Živojinović, ne mogu vidjeti ponovni uspjeh filma.  Olivera je bila velika zvijezda 70-ih i 80-ih godina. Jugoslavenski film o životu Roma 1967. joj je donio svjetsku slavu. U Cannesu se tada družila s Brigitte Bardot (82) i ostalom svjetskom kremom. RAI ju je proglasio originalnim glasom Mediterana. U pariškoj Olympiji imala je 72 uzastopna koncerta. Na jednom od njih pred njom je klečao Salvador Dali. Nakon takvih uspjeha u bivšoj je državi pala u nemilost i dobila otkaz u beogradskom Narodnom pozorištu. - I danas mi je nije jasno zašto sam nekome smetala. To nije bilo godinu ili dvije nego tri desetljeća. Preživljavala sam tako da sam pjevala i snimala filmove većinom u inozemstvu - kaže Katarina. Godinama već ništa nije snimila, a pjeva tek povremeno. Da bi preživjela, prodala je i stan i namještaj. Danas živi kao podstanarka. Nedavno je dobila nacionalnu mirovinu, no ona je, kaže, dovoljna tek da pokrije najamninu i režije. Pjevačka diva imala je dva braka. Prvi s piscem Vukom Vučom, a drugi s Miladinom Šakićem, nekadašnjim političarom. Drugi suprug joj je poginuo u prometnoj nesreći samo sedam mjeseci nakon rođenja sina Maneta (46). - Cijeli svijet mi se srušio, bila sam prepuštena sama sebi. Nastavila sam raditi kako bih podigla sina. Samo ja znam kako mi je bilo, ali bila sam dostojanstvena i u najvećoj bijedi - rekla je Katarina. Puno je radila da može plaćati njegov studij slikarstva u Madridu. Danas se ponosi jedincem, koji je ugledni slikar i živi u New Yorku. - Puno mi pomaže. Da nema njega, u Beogradu ne bih mogla preživjeti. Obrazovan je, govori desetak jezika, a ni on nije mogao raditi u Beogradu. Odnos prema meni preslikao se i na njega. Zato je i otišao u New York. Često razmišljam da se i ja odselim k njemu - rekla je Katarina.  Donedavno je tugu liječila velikim količinama hrane, pa se udebljala. Sad ističe da želi smršavjeti. Priželjkuje si i unuke, iako Mane, kaže, još ne pokazuje želju da se oženi. - Želim dočekati da postanem baka. I srce i dušu bih im dala, rado ih čuvala - kaže Olivera. Veseli je da ju publika nije zaboravila. Kaže da su Francuzi uvijek bili divni prema njoj, a voljeli su je i u Zagrebu. - Ponudili su mi da krenem na turneju po Kanadi i naglasili da bi se lako mogla proširiti i na Ameriku. Pristala sam i jedva čekam - kaže Olivera. Nakon tragedije s drugim suprugom imala je udvarače, ali ni zbog jednog joj, kako kaže, srce nije brže zalupalo. - Da sam našla ljubav, ne bih bila sama. No ovo mi je draže od polovičnih veza - kaže.