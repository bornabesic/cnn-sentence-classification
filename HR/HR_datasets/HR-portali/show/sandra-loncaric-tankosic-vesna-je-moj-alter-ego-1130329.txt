U seriju "Zlatni dvori" ulazi novi lik Vesna Galović, Anina mama i Antunova supruga a glumit će je Sandra Lončarić Tankosić. Vesna Galović je svoj kraj napustila radi pjevačke karijere koju na kraju nije ostvarila, a u Slavoniju se vraća kao bogata nasljednica tvornice u Njemačkoj.  Sandra je komentirala svoj novi lik i atmosferu na setu: - Kad sam pročitala prve scene svojega lika odmah sam pomislila da je Vesna moj alter ego. Apsolutno smo slične u svemu, od pogleda na život, vježbanja joge, meditacije, vegetarijanstva, odnosu prema ljudima... U svakom slučaju drago mi je da kroz Vesnu mogu gledateljima prikazati koliko zdrav način života i pozitivno razmišljanje mogu utjecati na bolju kvalitetu življenja. Usto, atmosfera na setu je odlična. S većinom glumaca radila sam i u prijašnjim projektima tako da smo brzo stvorili tu sinergiju koja je neophodna za dobar rezultat. Osim toga, radnja serije smještena je u Slavoniji, što je dodatna prednost - oduševljeno poručuje Sandra. Sandrin lik Vesna je žena slobodnog duha s nekonvencionalnim pogledima na svijet, a uvijek će za svoje postupke nalaziti opravdanja koja će isprva izazivati nevjericu i ljutnju okoline, a posebice Ane i Antuna. Iako je bila zaljubljena u Antuna i voljela svoju kćerkicu, Vesna je bila nezrela, neodgovorna i usredotočena na svoje snove o pjevačkoj karijeri u inozemstvu, pa se brak i majčinstvo nisu uklapali u njezine planove.