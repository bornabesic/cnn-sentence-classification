Poznata hrvatska košarkašica Antonija Mišura proteklog je tjedan stupila u brak sa svojim dugogodišnjim dečkom Markom Sandrićem. Po mnogima najzgodnija Hrvatica, a njezini brojni obožavatelji tvrde da je jedna od najljepših žena na svijetu, zanimljiva je i po tome što oko njezine ljepote vlada opći konsenzus. Djeluje umiljato Što to ima Antonija Mišura, a nemaju neke druge ljepotice, upitali smo psihologinju dr. Mirjanu Krizmanić, psihijatra dr. Miru Jakovljevića i estetskog kirurga dr. Davora Mijatovića. Svi se slažu da nije dovoljno samo da osoba ima savršene crte lice i proporcije, nego je važan i način na koji se "nosi" ljepota. – O ukusima se ne može raspravljati, ali kada su ispitivali zašto su nam neka ljudska lica lijepa, ustvrdili su da ljudi vole simetrične crte lice, da se ništa posebno ne ističe i strši. Ali to nije dosta jer imate ljude koje ne smatraju lijepima iako imaju simetrične crte lica – ističe dr. Krizmanić naglašavajući da su u percepciji ljepote podjednako bitni objektivni i subjektivni kriteriji. – Osobno mislim da je puno u pogledu onog koji gleda. Imate lijepih žena koje su maksimalno antipatične. Ljude privlači kada je netko lijep, a djeluje umiljato i blago. Bitno je da nema bahatosti. Neki ljudi jednostavno imaju lijep pogled, lijepo vas gledaju, imaju nešto milo u izrazu lica – objašnjava Krizmanić ističući da je Mišura općeprihvaćena jer svoju ljepotu nosi bez bahatosti i oholosti, što se ne bi moglo reći za neke druge lijepe žene. Psihijatar dr. Miro Jakovljević slaže se da su za percepciju ljepote bitni objektivni i subjektivni kriteriji. – Ljepota ima svoja pravila i zato i služi uljepšavanje. Međutim, u životu uvijek postoje i paradoksi. Postoje i ružni ljepotani. Recimo, popularnog francuskog glumca Jean-Paula Belmonda zvali su ružni ljepotan. Muškarce primarno privlači ženska ljepota, ali postoje i drugi aspekti koji privlače ljude. Kada vam, dok gledate neku osobu, poraste dopamin, to znači da vam se jako sviđa, a vama je jako lijepa. Moguće je da postanete i ovisni o njoj. Drugima uopće ne mora biti lijepa – naglašava dr. Jakovljević. Ima i objašnjenje zašto neke žene plijene pozornost, a neke druge, koje nisu ništa manje lijepe, ostaju u drugom planu. – Zato što se neke žene ne znaju urediti i "prodati". Ne znaju nositi svoju ljepotu, ne znaju privući pozornost pa ljudi ne znaju za njih. Neke žene nisu na prvi pogled lijepe, ali kasnije, kada ih bolje pogledate, vidite da su ljepotice. Nije bitan samo fizički izgled, nego kakva je osobnost. Na izborim za Miss gleda se njihov nastup i držanje – zaključuje dr. Jakovljević. Pozitivni sportaši Estetski kirurg dr. Davor Mijatović naglašava da je hrvatska populacija, a osobito oni koji dolaze iz Dalmacije, odakle je i Mišura, općenito vrlo lijepa. – Mišura je apsolutni primjer lijepe žene. Fizička ljepota nije toliko bitna, nego energija koja iz nje zrači – ističe dr. Mijatović te dodaje da nije nebitno što je Mišura sportašica jer su to ljudi koji su općenito pozitivni i dobri. >>Udala se Antonija Mišura: Lijepa sportašica zablistala u vjenčanici >>Prelijepa Antonija Mišura oduzima dah kao mladenka! 