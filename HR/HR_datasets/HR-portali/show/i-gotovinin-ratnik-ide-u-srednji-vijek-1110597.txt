Malo je onih koji bi komociju modernog doba, unatoč njegovoj užurbanosti, pristali zamijeniti spavanjem na slami bez grijanja, struje i vode, koji bi brzinu mikrovalne pećnice odbacili zbog kuhanja na otvorenom ognjištu, a umjesto kupnje u obližnjoj trgovini sami kovali neophodno oruđe, pa i oružje.  Da, vrijeme je da predstavimo šesnaestero hrabrih koji su među 1700 prijavljenih Hrvata izabrani za sudjelovanje u povijesnom realityju “Anno: Ljeta Gospodnjeg 925.” koji se počinje prikazivati sutra na RTL-u u 20 sati. Dolaze iz cijele zemlje, raznih su profesija, imaju od 18 do više od 50 godina, a ono što ih povezuje je – avanturizam. Već dva tjedna žive u gradini Ribnik pokraj Karlovca i prilagođavaju se životu kakav je bio u srednjem vijeku. Svakodnevno ih prati 46 kamera, na projektu radi 120 ljudi, za svaku epizodu sklada se posebna glazbena tema, a s obzirom na filmske kamere, dronove i način montaže, riječ je o projektu koji je više nalik snimanju filma, nego klasičnog realityja. Kandidati neće cijelo vrijeme boraviti unutar zidina, odlazit će u šumu po drva, na sastanke s vidarom i na sajam na kojem će razmjenjivati proizvode za ono što im svakodnevno nedostaje. Naravno, tjedni zadaci nezaobilazno su pravilo svakog realityja tog tipa, a o njima će ovisiti i njihov položaj u dvorcu. Dvorac, iako u realnosti datira iz 13 st., preinakama je prilagođen vremenu 925., a kandidati časno i odano “služe” kralju Tomislavu (igra ga glumac Mladen Vulić) i knezu Krševanu (Marinko Prga). Voditeljica emisije je, kao što smo već najavili, Antonija Blaće uz koju će glavnu ulogu u tjednim turnirima u ulozi suvoditelja imati Miroslav Škoro, inače i autor naslovne pjesme showa “Vrijedilo je”. Kandidate, naravno, u njihovu opstanku u srednjovjekovnim uvjetima ne motivira samo želja za izazovom, nego i novac. Naime, najizdržljiviji će osvojiti nagradu od 440 solida, srednjovjekovnog zlatnog novca, koji preračunati u današnju valutu iznose 500.000 kuna. Riječ je o ambicioznom projektu koji nema samo zabavan, nego i edukativan karakter jer gledatelji će učiti o kulturi, povijesti, starim zanatima, nacionalnim vrijednostima, samom Ribniku, koji je rijetki očuvan primjerak nizinske vodene utvrde tzv. Wasserburga, ali i o zdravoj kompetenciji. Show nije naš domaći proizvod, riječ je o norveškoj licenciji “Anno 1721.” koja je na tamošnjoj televiziji NRK TV prvi put prikazana prošle godine. U norveškoj verziji sudjelovalo je 14 kandidata koji su se vratili 300-tinjak godina u prošlost, a cijeli reality trajao je deset tjedana. Show je zaintrigirao i Britance koji su ga otkupili i upravo ga prikazuju na svojem kanalu BBC1. Kandidati realityja predstavljeni su u našoj fotogaleriji! >> Pogledajte najavu za RTL-ovu povijesnu avanturu: Antonija Blaće i Miroslav Škoro vode vas u 925. godinu 