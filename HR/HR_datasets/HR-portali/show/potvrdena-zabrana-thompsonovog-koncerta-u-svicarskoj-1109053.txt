Predstavnik švicarske kantonalne vlade potvrdio je odluku gradskog vijeća grada Schlierena s kraja srpnja kojom se zabranjuje koncert Marka Perkovića Thompsona, koji je trebao u tom gradiću pokraj Züricha biti održan 3. rujna, priopćila je uprava grada Schlierena. Potvrdu odluke danas su prenijeli švicarski mediji. "Organizator koncerta, tvrtka Cronight žalila se na odluku gradskog vijeća Schlierena predstavniku kantonalne vlade u okrugu Dietikon koji je, međutim, potvrdio odluku o zabrani", priopćio je grad Schlieren. Predstavnik organizatora, tvrtke Cronight, izjavio je za Hinu kako razmišljaju o žalbi pri Upravnom sudu, ali ne polažu puno nade u uspjeh. "To je politička odluka", rekao je predstavnik Cronighta koji je htio ostati neimenovan. Tvrtka Cronight prije toga u izjavi za dnevnik Neue Zürcher Zeitung požalila se kako zbog zabrane koncerta "trpe financijsku štetu". Neue Zürcher Zeitung u istom članku navodi kako Thompson "uvijek iznova" upada u oči zbog "ultranacionalističkih svjetonazora" i "veličanja fašističkog režima ustaša". Grad Schlieren izrazio je zadovoljstvo odlukom kantonalnih vlasti. "Ova odluka potvrda je da je grad dobro odvagao privatne i javne interese i da temeljna prava nisu prekršena", stoji u priopćenju grada Schlierena. Grad je isprva zabranio nastup Thompsona iz bojazni za javnu sigurnost te da bi "pojedine grupe ili osobe" mogle pokušati ometati nastup. Odluku kantonalnih vlasti pozdravila je i organizacija Juso, mladež Socijaldemokratske stranke Švicarske (SP), koja je i pokrenula postupak zabrane Thompsonova koncerta. "Čestitamo gradu Schlierenu na hrabroj odluci da zabrani ovaj nastup i tako obrani demokratske vrijednosti. Fašizmu nema mjesta u našem društvu", izjavila je potpredsjednica mladeži SP-a kantona Zürich Nina Huesser. Thompsonu su već i prije u Švicarskoj, ali i u Njemačkoj, bili zabranjivani koncerti zbog "opasnosti za javni red i mir". >> Predsjednica otvorila moderan studio: 'Najdraži izvođač mi je Thompson' 