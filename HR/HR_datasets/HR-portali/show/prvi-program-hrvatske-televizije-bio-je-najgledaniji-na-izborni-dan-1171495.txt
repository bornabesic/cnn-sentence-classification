Prvi program Hrvatske televizije (HRT – HTV 1) na kojem se jučer emitirao program posvećen praćenju lokalnih izbora imao je najveći cjelodnevni udio u gledanosti (SHR) od svih nacionalnih televizijskih programa te je njegov udio iznosio 23 %, odnosno 3 % više od drugog po gledanosti nacionalnog televizijskog programa toga dana, objavili su na HRT-u. Osim što je Prvi program Hrvatske televizije (HRT – HTV 1) bio pojedinačno najgledaniji program prema cjelodnevnom udjelu u ostvarenoj gledanosti, Hrvatska radiotelevizija (HRT) bila je najgledanija televizija na izborni dan i kad se promotre ukupni udjeli za sva četiri njezina programa u zbroju. Naime, ukupni je udio u gledanosti za sva četiri HRT-ova televizijska programa iznosio 35 %, dok je druga po gledanosti nacionalna televizija za sve svoje programe imala udio od 25 %, a treća od 18 %. Informativni medijski servis Hrvatske radiotelevizije tijekom jučerašnjeg je dana pripremio dosad najopširniji program praćenja prvog kruga lokalnih izbora koji je uživo trajao gotovo šest sati, a pratilo ga je približno 270 000 ljudi ili svaka peta osoba koja je bila pred malim ekranima. Program je sadržavao 22 izravna uključenja iz izbornih stožera iz svih dijelova Republike Hrvatske, ostvarivalo ga je više od dvjesto HRT-ovih novinara, snimatelja i tehničara iz osam regionalnih centara i dopisništava, a usporedno se emitirao na Prvom programu Hrvatske televizije (HRT – HTV 1) i na Četvrtom programu Hrvatske televizije (HRT – HTV 4). Procjenjuje se da je izbornu noć na tim programima prosječno pratilo 8,51 % općega stanovništva (AMR), odnosno prosječno 350 000 gledatelja.