Dolazak ljeta i ljetnih vrućina za voditeljicu i glumicu Doris Pinčić-Rogoznicu (27), njezina supruga Borisa Rogoznicu (29) i dvogodišnjeg sinčića Donata redovito znači i odlazak obitelji u rodni Zadar, ali i brojnim prijateljima diljem jadranske obale, koje će posjetiti tijekom godišnjeg odmora. Dok se Doris odmara od voditeljskih poslova na Narodnom radiju i RTL-u, gdje je i ove sezone vodila showove “Zvjezdice” i “3,2,1 kuhaj”, Boris nastavlja svoju glazbenu karijeru. Nedavno je tako za Hit Records snimio novi singl “Prazan papir”. – Jednog dana sjeo sam za stol, stavio ispred sebe papir i olovku i rekao sam sebi: “Idem sad napraviti jednu dobru pjesmu.” Kako to u praksi baš ne ide tako, nakon poprilično vremena ispred mene je bio samo taj prazan papir. Onda mi je sinula ideja da bih to mogao iskoristiti kao naslov za pjesmu. Brzo se stvorila priča i motivacija, a pjesma je nastala u dahu – govori nam Boris koji je u braku s Doris malo manje od tri godine. Prije dvije godine postali su roditelji malog Donata, i tada im se život promijenio. – Sve smo počeli gledati kroz roditeljsku, odnosno zaštitničku prizmu. Sve se podređuje djetetu, pa nas je to prirodno navelo na mirniji obiteljski život. Nema nekih bezbrižnih izlazaka, partijanja kao prije, niti nam to nedostaje. Družimo se intenzivno s ljudima koji su u istoj ili sličnoj situaciji, i to nas ispunjava – dodaje Doris. Mali Donat je veselo dijete, koje prepoznaje mamu i tatu i na televiziji. – Dok je Doris stalno bila na televiziji, na Zvjezdicama i ostalim projektima, prepoznavao ju je. Pokazivao je emocije, pogotovo ako u tom trenutku mama nije bila kući. A ako je kući, pa bude na televiziji, samo se smiješi kao nekoj magiji. Voli i tatine pjesme, pogotovo “Na mojim rukama”, jer je tu najviše slušao – kaže Boris. Doris i on upoznali su se u Zadru. Prvo su bili prijatelji, a onda su shvatili da među njima postoje i dublje emocije te da ne mogu jedno bez drugog. – Mi ne dijelimo poslove na muške i ženske. Oko kućanskih obaveza nikad nismo pravili razlike. To su obaveze kao i sve druge, i skupa ih rješavamo, ovisno o dogovoru. Boris je slobodan ujutro pa posprema, kuha ručak, sprema suđe i krevet, a vikendom generalke radim ja. Oboje smo dobri kuhari, a još bolji gurmani – kazala je Doris, a Boris nam je odao i njihov moto: – Snaga naše obitelji je u zajedništvu. Mi smo vam poput Tima Raketa iz Pokemona. Kupnja stana je prioritet Njihov Tim Raketa u budućnosti se namjerava povećati na barem još jednog člana. No, to će pričekati dok Donat ne naraste, odbaci pelene i postane samostalniji. – Prioritet nam je i riješiti stambeno pitanje. Trenutačno smo podstanari u Novom Zagrebu, a plan nam je i otkupiti taj stan. Tek onda ćemo razmišljati o povećanju obitelji, naravno, kada Doris bude imala pauzu s projektima – kaže Boris, kojemu ne smeta da ga se još uvijek percipira kao Dorisina supruga, a ne kao pjevača. Lani se dosta govorilo o njegovoj pjesmi “Tužan pas”. U toj pjesmi šalio se na svoj račun i pjevao o tome kako se “zeznuo” kad se oženio tako lijepom i dobrom ženom. – Izuzetno je teško privući pozornost publike u današnje vrijeme hiperprodukcije, kada dnevno na tržište izlazi 20 novih pjesmama i spotova. Nakon moje prve dvije pjesme nije bilo velikih reakcija. Naravno da sam se zapitao ima li smisla to što radim, jer ulažem ozbiljan novac u svoju karijeru, a od toga dobijem samo tapšanje po ramenu od nekolicine prijatelja. Bilo je potrebno napraviti nešto neočekivano, i tako je nastao “Tužan pas”. Odlučio sam javno objaviti zezanciju, i gle čuda, dobio sam poglede na YouTubeu, komentare, reakcije i, što je najvažnije, dobio sam gaže. Eto, to možda govori ponešto i o današnjoj estradnoj sceni, više se može postići sprdačinom i idiotarijom nego nekom ozbiljnom pjesmom. I naravno, nipošto mi nije žao što sam se oženio mlad. Žalio bih da se nisam oženio – kaže Boris koji marljivo radi na novim pjesmama, a piše i za druge izvođače kao što su klapa Kampanel ili Igor Cukrov. Ništa od glazbenog dueta Doris je nakon televizijskih serija počela briljirati kao voditeljica. Rad na Narodnom radiju i RTL-u donio joj je brojne pohvale. Primjerice, Ksenija Urličić je zimus, prilikom nominacija za Večernjakovu ružu, rekla kako odavno nismo imali takvu voditeljicu kao što je Doris. – Naravno da mi laskaju takve pohvale. Vođenje je slično glumi. To je isti posao s različitim nazivnicima. Jako volim svaki spektar tog posla i osjećam se vrlo zahvalnom jer mogu živjeti od onoga što stvarno volim – kaže Doris koja je nedavno glumila i u redateljskom debiju Anđela Jurkasa, filmu “Zbog tebe”. – Divno je bilo raditi na tom filmu u kojem je igralo puno mojih kolega. Budući da se radi o sedam posebnih priča, nitko od nas nije vidio film prije nedavne premijere u Ljetnom kinu Tuškanac. Veselim se novim filmskim i tv ulogama, a ponude uvijek pristižu – dodaje. Ne smeta joj što je mnogi još uvijek zovu Lara, po ulozi u “Larinu izboru” koja ju je proslavila. Gotovo svakog dana je netko od obožavatelja zaustavi na ulici, a često odgovara i na poruke fanova na društvenim mrežama. Iako je Doris i zapjevala u “Larinu izboru”, malo je vjerojatno da ćemo u budućnosti čuti neki duet sa suprugom. – Ne daj Bože. Nema tog modernog kompjutorskog programa koji bi mogao uljepšati Dorisino pjevanje! – našalio se Boris Rogoznica.      >> Doris Pinčić: Ljetni predah s obitelji u Supetru na Braču 