Iako ove vijesti nisu još potvrđene te tako spadaju u kategoriju glasina, i valja ih uzeti sa zrnom soli, čini se da je slučajno otkriven glavni negativac drugog dijela 'Čuvara galaksije', i to niti više niti manje, u obliku glumice Elizabeth Debicki. Premda je teorija malo nategnuta, i dalje ima podosta smisla, pa ju cjelokupnu prenosimo. Naime, na kraju prvog dijela 'Čuvara galaksije', poslije odjavne špice, mogli smo vidjeti slomljenu čahuru iz koje je očigledno nešto ili netko pobjegao. Prema izjavama ljubitelja stripa, takvu čahuru ima superheroj, a ponekad i supernegativac Adam Warlock, drugim imenom Him. Njegova ženska verzija, tj. klon, je Ayesha ili Her, savršeno genetičko biće i negativka, a upravo je to uloga koju je navodno preuzela glumica. Jesu li dvoje savršenih bića negativci u nastavku? Potvrde nema, no čini se da jesu. U svakom slučaju, čak i ako jesu, postavlja se pitanje što im je motivacija. Nastavak Marvel uspješnice vraća nam poznatu ekipu u iste uloge. Zoe Saldana, Dave Bautista, Vin Diesel, Karen Gillan, Michael Rooker, Sean Gunn, Glenn Close, i Bradley Cooper svi repriziraju svoje likove, zajedno s glavnim glumcem, Chrisom Prattom. Novi članovi postave su, za sad, Kurt Russell, Tommy Flanagan iz 'Sinova anarhije', Nathan Fillion te navodno i Sylvester Stallone. 'Guardians of the Galaxy Vol. 2' bi u kina trebao stići krajem srpnja 2017. godine. Tema: FILM 