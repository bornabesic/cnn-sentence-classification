Ako vas je uhvatila post-Valentinovska depresija, donosimo vam odličnu vijest. Jedna od najboljih ljubavnih komedija, 'Zapravo ljubav', dobit će uskoro i svoj nastavak. Za potrebe manifestacije 'Comic Relief and Red Nose Day', dan kada se provodi dobrotvorna akcija za pomoć siromašnoj djeci, je osmišljen desetominutni film, koji bi nam trebao pokazati što sve se dogodilo s originalnim likovima iz filma, 14 godina nakon snimanja. Najbolji dio vijesti jest da se većina originalne postave odlučila vratiti u film. Tako ćemo vidjeti povratak zvijezda kao što su Hugh Grant, Keira Knightley, Liam Neeson, Colin Firth, Martine McCutcheon, Bill Nighy, Rowan Atkinson, a i Andrew Lincoln je potvrdio sudjelovanje. - Kroz godine sam stvarno uživao stvarajući epizode Red Nose Day-a za televiziju, gdje god da sam radio ('Crna Guja', 'Bean', 'Vikarica iz Dibleyja'). Činilo mi se kao da bih mogao ove godine napraviti jednu takvu epizodu, bazirano na nekom mojem filmu - izjavio je redatelj i scenarist filma 'Zapravo ljubav', Richard Curtis. Da bi pokazali koliko im je ideja pomoći bitna, uz velike zvijezde će nastupiti i Lucia Moniz, Thomas Brodie-Sangster, Olivia Olson i Marcus Brigstocke koji su imali manje uloge u filmu. - Oduševljen sam što je toliko glumaca odlučilo pojaviti se u filmu, bit će uistinu to jedan nostalgičan trenutak kada vidimo gdje su njihovi likovi 14 godina kasnije - rekao je Curtis. Premda je većina glumaca potvrdila svoje sudjelovanje, na žalost, kako je preminuo prošle godine u siječnju, Alan Rickman se neće pridružiti postavi. Ovaj skeč moći ćete pogledati 24. ožujka ove godine, samo jedan dan nakon dolaska 'Power Rangersa' i akcijske komedije 'CHIPS' u naša kina. Tema: FILM 