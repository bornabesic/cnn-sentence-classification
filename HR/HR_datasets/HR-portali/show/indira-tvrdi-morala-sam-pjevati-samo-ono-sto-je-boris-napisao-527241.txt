Nakon što je Indira Levak (43) objavila kako izlazi iz Colonije, obožavatelji legendarne dance grupe bili su razočarani jer, kako tvrde, bez Ire više ništa neće biti isto. Pjevačica je objasnila kako odluka o napuštanju grupe nije bila nimalo laka, ali bila je ispravna. - Coloniju smo stvarali i Boris i ja. Nikad nisam uzimala zasluge samo za sebe. Vežu nas jako lijepe pjesme i veliki hitovi. U 21 godinu iznjedrili smo toliko lijepih pjesama koje slušaju ljudi od 8 do 88. Naravno da je teško napisati kraj svake priče, pa tako i ove, ali vjerujte mi da je ovo najbolje za mene u ovom trenutku - rekla je za InMagazin. Objasnila je kako u životu treba izaći iz svoje komfort zone, a smatra da će tek sada dati ono najbolje od sebe. Kaže kako je i jedan od razloga zbog kojih je izašla iz Colonije, zasićenje zbog rada s istim autorom. - Boris je pisao pjesme za Coloniju punih 21 godinu. Samo je on bio autor tih pjesama, unatoč tome što je radio pjesme i drugim izvođačima. Ja sam tu bila na neki način zatvorena i morala sam pjevati samo ono što je on napisao - priča Indira. Levak govori kako je sama sebi rekla 'okej, sad je vrijeme da uzmem sve u svoje ruke i da budem gazda sama sebi', jer, kaže, kad si u bendu onda na neki način funkcioniraš uz kompromise. Poželjela je svu sreću svojem bivšem kolegi Borisu Đurđeviću (44), a najveća podrška joj je suprug Miroslav Levak. - Rekao mi je što god da odlučiš ja sam uz tebe. To je najbolji muž na svijetu. Moja velika potpora, moja produžena ruka - zaključuje Indira.