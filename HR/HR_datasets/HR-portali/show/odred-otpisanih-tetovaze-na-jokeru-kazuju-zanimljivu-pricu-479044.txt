Kroz sve godine svojeg postojanja, neki od najzanimljivijih i najpoštovanijih glumaca iz Hollywooda su glumili Jokera. Spomenimo Cesara Romera, legendarnog Jacka Nicholsona i nažalost pokojnog Heatha Ledgera. Tim glumcima pridružuje se uskoro i oskarovac Jared Leto u filmu 'Odred otpisanih'. Koliko smo uspjeli do sada saznati o ovoj inkarnaciji klasičnog psihopata, osim svojih standardnih opsesija noževima i izazivanjem ludila u drugima, dobiti ćemo i Jokera koji je duboko razvijen lik. Prema redatelju Ayeru, to se vidi u njegovim tetovažama. - Tetovaže pričaju jednu jako specifičnu priču i ljudi će ih eventualno dešifrirati da bi saznali što se zbiva. Očigledno su nešto što je mnogima prijeporno pitanje, ali sve novo je uvijek prijeporno. Postoji vrlo specifična priča vezana za tetovaže, zajedno s par skrivenih detalja - rekao je redatelj. Premda su prve reakcije na Letovog Jokera došle uz gunđanje, kasnije slike i videi su 'ušutkali' takve prigovore jer je postalo jasno da nam stiže podosta drugačija, a opet jednako poznata verzija svima poznatog psihopata. Redatelj Ayer je jasno naglasio da će Jokerova priča najbolje biti prepričana putem njegovog tijela. - Čak i njegovi zubi, i iza njih je kanonska priča. Cijela povijest mu je na tijelu. Ovaj Joker nije običan i mislim da bi bez problema mogao postojati - izjavio je Ayer. Iz pera scenarista i redatelja Davida Ayera dolazi nam film zasnovan na likovima iz DC-ovog stripa 'Suicide Squad'. U filmu glume Jai Courtney, Jay Hernandez, Adewale Akinnuoye-Agbaje, Ike Barinholtz, Scott Eastwood, Cara Delevingne, Adam Beach, i Karen Fukuhara uz već legendarnog Willa Smitha, spomenutog Jareda Leta i Margot Robbie. 'Odred otpisanih' stiže u naša kina u distribuciji Blitz film i video krajem blockbusterske sezone ove godine, 4. kolovoza, u svim današnjim kvalitetnim formatima, kao što su 3D i IMAX. Tema: FILM 