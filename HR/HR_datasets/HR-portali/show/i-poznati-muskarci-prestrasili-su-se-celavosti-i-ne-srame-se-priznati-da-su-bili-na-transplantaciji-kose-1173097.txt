Muškarcima je gusta, bujna kosa simbol muškosti i snage. Uvriježio se stereotip da su ćelave osobe neprivlačne, no s druge strane neki stručnjaci tvrde da muškarci koji gube kosu imaju veći libido i izraženiju seksualnost. I mnogi slavni muškarci muku muče s gubitkom kose, poput engleskog nogometaša Waynea Rooneyja, koji je na transplantaciji kose proveo devet sati. Počeo je ćelavjeti u 25. godini, a kako bi usporio proces gubitka kose, Rooney je prije pet godina izdvojio 250 tisuća kn za operaciju. – Pogledao bih se u ogledalo i pomislio: O, Bože, tako si mlad, a već ti se sjaji ćela. Opterećivalo me to – rekao je nogometaš koji igra u Premier ligi za Manchester United. I plavokosi Teksašanin Matthew McConaughey također nije oduvijek imao bujnu kosu. Kako ju je 1999. počeo naglo gubiti, odlučio se na presađivanje i odmah bio proglašen najseksepilnijim muškarcem u časopisu People. Frizurom se može pohvaliti i britanski pjevač Robbie Williams, kojemu genetika nije išla na ruku. – Presadio sam kosu i to ću svima reći. Rezultati su odlični – bez srama je priznao Williams. Isti je problem imao i nekadašnji najbolji svjetski tenisač, 30-godišnji Rafael Nadal, kojem su potkraj siječnja ove godine obožavateljice slale poruke podrške zbog gubitka kose. Prije nekoliko mjeseci Nadal je objavio fotografiju na društvenim mrežama i zbunio ih. Obrijao je, naime, glavu kako bi bio spreman za transplantaciju kose u jednoj madridskoj klinici. Nešto slično nedavno je učinio i bivši hrvatski nogometni izbornik Slaven Bilić pa su britanski mediji primijetili da mu je kosa neobično gusta, a navodno je još jedan trener naše nacionalne vrste presadio kosu. Riječ je o Igoru Štimcu. Premda je tvrdio da se ne namjerava podvrgnuti presađivanju, teško je bilo ne primijetiti njegovu gustu kosu. Izvori bliski 49-godišnjem sportašu rekli su da kosu presađuje zimi, kada se tjeme može skriti kapom. – Činjenica je da je kosa simbol muškosti i snage, zato se muškarci toliko boje ćelavosti – izjavio je glumac Mel Gibson. Nakon što je pribjegao starom triku i začešljao kosu da bi prekrio ćelavi dio glave, mnogi su ga ismijali pa se odlučio na transplantaciju. – Prije operacije detaljno se analizira vlasište kako bi se utvrdilo koliko dlaka i u kojoj fazi raste te koliki je stupanj ćelavosti. Prije zahvata, koji se obavlja pod lokalnom anestezijom i potpuno je bezbolan, vlasište se detaljno pere dezinfekcijskim sredstvom. Donorsko područje folikularnih jedinica najčešće je zatiljak te dio iznad uški, iako se folikularne jedinice mogu uzeti i s drugih dijelova tijela, kao što su leđa, trbuh i noge. Folikularne jedinice na kojima se nalaze dlake uzimaju se mikrokirurškim instrumentima malog promjera kako ne bi ostali ožiljci na donorskoj regiji. Nakon što su izvađene, folikularne jedinice se implantiraju u područje gdje nedostaje kose – opisuje postupak dr. med. Ana Maletić, specijalistica plastične, rekonstrukcijske i estetske kirurgije pa dodaje: – Osim transplantacije, sve je popularnija PRP terapija (Platelet-Rich Plasma). Primjenom PRP metode kod većine pacijenata primijećen je ubrzan rast kose koja postaje duža i deblja. U tom se postupku koriste stanice krvi kao što su trombociti, bioaktivne tvari i čimbenici rasta koji su odgovorni za ubrzavanje procesa regeneracije.