Postoji jedan značajan broj ljudi koji preziru cijeli podžanr horor filmova koji se bavi tzv. pronađenim snimkama, ili 'found footage' na engleskom. No čak i ti ljudi bez nekih problema mogu pogledati 'Projekt: Vještica iz Blaira' jer se istinski radi o jednom od boljih horor filmova ikad snimljenih. I iako nije bilo nužno da taj film dobije nastavak, srećom završio je donekle nedorečeno pa nam nije nimalo teško prihvatiti da je nastavak snimljen. A kako je nedavno otkriveno da je film 'Woods' (najavljen istinski izvrsnim foršpanom) u stvari bio samo dio viralne kampanje za 'Vješticu iz Blaira', donekle smo i sretni. Jer ako novi film, 'Vještica iz Blaira', uspije prenijeti barem djelić one atmosfere koju smo u tom foršpanu vidjeli, dobit ćemo stravičan film. U međuvremenu, novi foršpan za film 'Vještica iz Blaira je izašao, a mi vam ga donosimo. Pogledajte video U glavnim ulogama su James Allen McCune, Callie Hernandez, Brandon Scott, Valorie Curry, Corbin Reid i Wes Robinson. Umjesto Daniela Myricka i Eduarda Sáncheza u redateljskoj stolici gledamo Adama Wingarda, Simona Barretta kao scenarista, također umjesto spomenutih autora. 'Vještica iz Blaira' u naša kina dolazi 22. rujna, u distribuciji Blitz filma. Tema: FILM 