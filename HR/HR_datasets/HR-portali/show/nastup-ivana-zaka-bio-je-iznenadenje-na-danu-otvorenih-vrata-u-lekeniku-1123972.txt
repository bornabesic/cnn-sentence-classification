Veselo i kreativno bilo je na jučerašnjem Danu otvorenih vrata SOS Društvenog centra u Lekeniku. Mališani iz SOS sela, ali i njihovi prijatelji, sudjelovali su u nekoj od brojnih edukativnih radionica, a na kraju ih je iznenadio i pjevač Ivan Zak. SOS Društveni centar u SOS Dječjem selu radi od 2007., s ciljem da djeci ponudi sigurno i udobno mjesto za obrazovni, kreativni i socijalni razvoj. Tako je bilo i jučer kada su se djeca uključila u dramsku, hobby art, plesnu, rokersku, šahovsku, fotografsku i likovnu radionicu te se okušali i u sviranju violine. – Trenutačno u Društvenom centru provodimo 13 radionica pod voditeljskom palicom vanjskih suradnika Sela, a danas smo predstavili dio njih. Uz radionice organiziramo i druge sadržaje edukativnog i kulturnog karaktera namijenjenih djeci iz SOS Dječjeg sela Lekenik i svoj djeci iz lokalne zajednice. Posebno smo ponosni na rezultate naše djece, na njihove nastupe i suradnje s glazbenicima, na prekrasnu glumu u našim predstavama, sudjelovanje na šahovskim i drugim natjecanjima... – rekla je voditeljica SOS Društvenog centra Anamarija Adamek. Posebno iznenađenje na Danu otvorenih vrata bio je koncert pjevača Ivana Zaka. Uz to što ih je zabavio izvrsnim nastupom, Zak se družio s djecom fotografirajući se i potpisujući autograme. – Uvijek se rado odazovem i održim koncert kad su u pitanju djeca i humanitarne akcije. Djeca su iskrena, kad nekog vole to otvoreno pokazuju i ponosan sam što su upravo oni dio moje najvjernije publike. Danas su se pokazali kao odlični interpretatori mojih pjesama i siguran sam da ćemo se još viđati i pjevati u SOS Dječjem selu Lekenik – istaknuo je Ivan Zak. Udruga SOS Dječje selo Hrvatska djeluje od 25. veljače 1992., a kamen temeljac za SOS Dječje selo Lekenik položen je u rujnu 1992. U rekordna četiri mjeseca izgrađeno je 15 obiteljskih kuća za smještaj djece, zajedno s pratećim objektima i dječjim igralištem. Danas SOS Dječje selo Lekenik može smjestiti stotinu djece, a o odgoju djece svakodnevno se brine 15 SOS mama u 16 SOS kuća. 