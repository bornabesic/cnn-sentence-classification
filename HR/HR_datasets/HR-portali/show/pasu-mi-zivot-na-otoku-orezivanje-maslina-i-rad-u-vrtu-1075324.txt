Koncertnu promociju albuma “Mostovi” Darko Rundek i Cargo Trio započeli su lani, a nastavljaju je 15. travnja u Karlovcu odakle će se zaputiti prema Labinu, Zadru, Splitu, Sisku… – Nadam se da će ovaj dio promocije biti lakši i vedriji nego je bio početak jer smo sada uhvatili kurs koji nam daje lakoću i sigurnost koju nismo imali na startu turneje – kaže Rundek na početku našeg razgovora u kojem smo se dotakli glazbe, politike, Brača, Francuske, poljoprivrede i još koječega. Lagano kuha i novi album Razgovor smo načeli turnejom, a nastavili s “Mostovima” koje je “gradio” pet godina, a od čega su sazdani i kako su nastajali, pitamo glazbenika? – Bio je to dug proces i na početku smo ga gradili na improvizacijama, a onda sam kao autor svih tih nastalih riječi i melodija poput križa ih nosio okolo po svijetu od Hrvatske, Francuske pa sve do Indije i tako da su se sve te pjesme zapravo izgradile od rada, impresija, intuicije, pokušaja i pogrešaka – govori Rundek čiji je novi album konačan oblik poprimio u Povljima na otoku Braču gdje glazbenik ima svoj studio i gdje provodi veći dio godine. U Francuskoj čovjek koji može reći nešto pametno cjenjenji nego onaj koji ima moć ili je političar, što kod nas baš i nije slučaj – Nekako mi sve više odgovara biti u malom selu na otoku u kojem nema izolacije kako većina misli. Ondje ljudi rade na svojim čamcima, love ribu, obrađuju masline, kartaju, ponekad i zapjevaju malo, druže se u jednoj od dvije birtije, selo ima svoj život i sa svima se srećete “face to face” i sa svima se pozdravljate na ulici – opisuje glazbenik otočki ambijent u koji se lijepo uklopio. Ima i svoj vrt i polako uči i otkriva tajne obrade zemlje. – Nisam još uvijek sasvim siguran kako pravilno orezati maslinu, ali učim. Sviđa mi se i što na otoku postoji inicijativa samoodrživog sela i organskog uzgoja koji podržavam – kaže. Plodovi vrta su mu sigurno dragocjeni jer je zadnjih godina prešao na vegetarijansku prehranu, činilo mu se to, kaže, ispravnim i zbog suosjećanja prema životinjama, a i takav tip prehrane mu sasvim odgovara. – Dobro se osjećam, ne vidim da mi nešto fali. Tu i tamo kad odem na turneju zarijem zube u meso neke životinje koja je ulovljena u lovu, ali životinje iz masovnog uzgoja ne jedem uopće i takav pristup mi se čini fair play – kaže. U pjesmi “Ima ih” na novom albumu Rundek je realno opisao društvenu i političku zbilju kod nas, ali i u većini Europe pa ga pitamo kako bi, da može, promijenio tu sliku i političko uređenje u državi? – Ukinuo bih politiku i političare i po regionalnim cjelinama bih postavio mudre kraljeve čiji bi odbori i savjetnici sasvim dobro mogli organizirati društvo. Do tada treba raditi na drukčijem i odgovornijem odnosu prema ekonomiji i tehnologiji i ljudi se trebaju odgovornije ponašati prema sebi i drugima, što je ostvarivo bez velikih revolucija – objašnjava i ističe što cijeni u Francuskoj u kojoj živi već niz godina. Sin mi je nasred Atlantika – Kod njih je kritična misao na cijeni i čovjek koji može reći nešto pametno i argumentirano je cjenjeniji nego onaj koji ima moć ili je političar, što kod nas baš i nije slučaj – govori Rundek. Dok se on priprema na turneju po Hrvatskoj, njegov sin Vid zaputio se na jednu turneju malo odvažnijeg karaktera. – Trenutačno je negdje nasred Atlantika, naime odlučio je s još troje prijatelja prejedriti Atlantik. Svestranih je interesa, a jedan od njih je i glazba. Iako je taj interes manje razvijao vjerojatno iz mladenačkog bunta da ne ide istim putem kao roditelji, ali lijepo svira gitaru i saksofon, odlično pjeva, super žonglira i izučio je tesarski zanat i taj posao može raditi gdje god da dođe. Zadnjih nekoliko godina se dosta slobodno i široko kreće. Naravno da bi meni i suprugi bilo lakše i manje bismo se brinuli da ima neki stalniji posao, ženu i da se već neki klinci tu motaju, ali ni meni moji starci nisu govorili što da radim niti su me silili na bilo što, tako da ni ja to ne radim Vidu – govori. S Cargo Triom do kraja ljeta će održati 25 koncerata u Hrvatskoj i regiji, a nakon toga “Mostove” će predstaviti i u Njemačkoj, Francuskoj, Pragu, Budimpešti. Za kraj ga pitamo ima li već sad naznaka novog glazbenog materijala? – Ima, sad već lagano počinje kuhati i vriti novi album. >> Ljetno kino feat. Darko Rundek, Dino Šaran i Gile koncert 