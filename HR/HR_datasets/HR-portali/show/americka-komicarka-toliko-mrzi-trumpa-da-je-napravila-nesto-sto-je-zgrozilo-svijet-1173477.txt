Američka komičarka Kathy Griffin (56) ispričala se nakon što je shvatila da je pretjerala u vrijeđanju predsjednika Donalda Trumpa. Ona je pozirala fotografu Tyleru Shieldsu držeći u rukama lažnu krvavu glavu, koja je podsjećala na Trumpa. Kad su nakon objave videa i fotografije krenule lavine kritika na njen račun, ali i objava tajne službe kako će je ispitati zbog prijetnji, Kathy se posula pepelom i ispričala u video poruci na Twitteru.   - Moja djeca, pogotovo 11-godišnji sin Baron imaju probleme zbog ovog. Bolesno - napisao je Trump na Twitteru Njegov stariji sin Donald Jr. zgrožen je fotografijama, ali ne i iznenađen: - Odvratno, ali ne i iznenađujuće. Ovo je ljevica danas. Oni ovo smatraju prihvatljivim. Zamislite da je ovo napravio neki konzervativac dok je Obama bio predsjednik? Na Trumpovu stranu stala je i Chelsea Clinton, kćerka njegove suparnice na izborima Hilary Clinton. Napisala je kako "nikad nije zabavno zbijati šale o ubojstvu predsjednika". Inače, Griffin je jedna od najvećih kritičarki Donalda Trumpa. - Tek sad vidim reakcije na slike. Ja sam komičarka, prešla sam granicu. Pretjerala sam. Slike su previše uznemiravajuće i sad shvaćam kako su utjecale na ljude. Nije bilo smiješno. Molim vas za oproštaj - rekla je Griifin.