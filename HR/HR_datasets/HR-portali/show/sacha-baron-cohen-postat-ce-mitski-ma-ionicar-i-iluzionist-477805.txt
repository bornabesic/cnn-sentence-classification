Sacha Baron Cohen je gotovo tri pune godine izbivao s velikih ekrana, a niti na malima ga baš nismo mogli vidjeti u istom periodu. No ove godine je uspio dva filma napraviti te objaviti planove za svoj naredni projekt. Doduše, i film 'Ne(Profesionalci)' kao i 'Alisa iza ogledala' su se pokazali kao vrhunski neuspjesi, pa se nadamo da se takva loša sreća neće preliti i u ovaj film. Naime, Cohen je najavio da je potpisao ugovor za film o liku kojeg mnogi smatraju prvim superherojem. U pitanju je Mađioničar Mandrak, kojeg je 1934. stvorio Lee Falk. Za one koji nisu upoznati s tim superjunakom, Mandrakovo primarno oružje ili bolje rečeno, oruđe je hipnoza. Mađioničar i borac protiv zločina je praktički sve svoje slučajeve rješavao stvaranjem iluzija u umovima svojih protivnika. U konstantnoj borbi protiv kriminala pomagao mu je 'Princ sedam nacija', Lothar, divovski Afrikanac neodređenog podrijetla. Kako je originalno priča smještena u svijet 1930-ih tako je donekle i prisutna doza rasizma, pa ćemo definitivno dobiti prilagodbu na današnji svijet, bez imalo takvih primisli. Scenarist i redatelj Etan Coen će režirati i pisati ovaj film, a istovremeno se namjerava baviti 'Utrkom Cannonball'. Kako su mu dosadašnji projekti 'Tropska grmljavina', 'Idioti budućnosti' i 'Ljudi u crnom 3', tako ne sumnjamo da bismo mogli dobiti poprilično dobar film te vjernu adaptaciju izvornika. No kako smo već prije vidjeli, ovakvi projekti znaju propasti. U ranim '60. godinama redatelj Federico Fellini pokušao je već napraviti adaptaciju ovog djela, no sve je otišlo u dim. Jasno, datum izlaska filma još nije objavljen, kao niti početak snimanja. O tim događajima bit ćete u dogledno vrijeme obaviješteni putem naše rubrike FILM. Tema: FILM 