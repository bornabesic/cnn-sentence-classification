Neno Belan je u intervjuu za srpski Headliner ispričao priču o snimanju pjesme 'Ella E', piše Slobodna Dalmacija. 'Ovu pjesmu sam napravio za mog pokojnog prijatelja Dina Dvornika. On je tada snimao drugi album, pjesma je zamišljena kao duet i mi smo se našli u splitskom studiju našeg prijatelja Nenada Vilovića. Otpjevao on svoje, ja svoje i dođe red na posljednji dio pjesme gdje urlamo 'ella e, ella e, ella, ella, ella eeee…'. Dok smo vrištali, zazvonio je telefon u studiju. Dino se javio, razgovarao s nekim, a ovamo se istovremeno vrtio snimljeni dio 'ella e, ella, ella eeee'… Tada Dino počinje urlati nešto u telefon i to traje neko , ništa ga ne razumijemo. Spušta slušalicu, ulazi u režiju i ponovno urla: 'Postao sam tata, postao sam tata, rodila se… Tada zastaje, malo razmisli nešto i drekne na sav glas – mala Ella', otkrio je Belan. Milivoj Keber / CROPIX Dino Dvornik i Neno Belan u Tvornici 2008.   'On je tada odlučio da mu se novorođena kći zove Ella po pjesmi koju smo upravo snimali i po tim stihovima koje smo pjevali. Ella je zaista izrasla u veliku i pametnu djevojku, koja, eto, stjecajem okolnosti zaista nosi ime po mojoj autorskoj pjesmi', rekao je Neno, prenosi Slobodna.