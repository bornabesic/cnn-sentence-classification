Jednog od najbolje plaćenih turskih glumaca Erkana Petekkayu (47), koji navodno zarađuje čak 19.000 eura po snimljenoj epizodi, gledamo u seriji “Tuđi život” u ulozi Džihana, no iza sebe ima više od dvadeset godina glumačkog iskustva. Tijekom snimanja serije “Tuđi život” sapunica se događala i iza kamera. Naime, glumica Nurgül Yesilcay, koja je u seriji glumila njegovu ljubavnicu Gulseren, napustila je seriju, a kao razlog navela psihičko zlostavljanje koje je trpjela od tzv. turskog Georgea Clooneya. – Erkan je još u prvoj sezoni govorio kako ne može glumiti mog ljubavnika, a kad sam mu rekla da je to samo posao i da meni nije problem glumiti prostitutku ili lezbijku, on mi je odbrusio: “To je ono što najbolje znaš” – rekla je i dodala kako se u drugoj sezoni maltretiranje samo pogoršalo. S druge strane, Erkan Petekkaya tvrdi da je sve “izmišljena priča osobe s golemim egom”. Ipak, prema navodima turskih medija, u Erkanovu ugovoru postoji i klauzula po kojoj glumac ne mora snimati ljubavne scene jer to ne želi kako ne bi uznemirio konzervativnu tursku javnost. Uglavnom, kada je i posljednji put odbio snimiti scene ljubljenja s Nurgül, ona je prekinula suradnju. Erkan se rodio 11. prosinca 1970. u Elaziğu. O glumi nije razmišljao sve dok u srednjoj školi nije slučajno stao na daske koje život znače i očarao se. Turski zavodnik u braku je s Didem Dursun, inženjerkom geologije. Par je 2004. godine dobio sina Cem Cana, a Erkan kaže da mu je najsretniji trenutak u životu bio kada ga je uzeo u naručje. Erkan je imao problema s alkoholom, ali riješio ga se zahvaljujući pomoći supruge. – Imao sam velikih problema i ne sramim se to priznati. Nisam se znao nositi sa stresom. Utjehu sam pronalazio u alkoholu, a Didem je vjerovala da se mogu promijeniti i biti bolji muškarac i uspio sam – rekao je. Voli preispitivanje u osami Uz njenu potporu brzo se izliječio te se kune kako se slične epizode nikad neće ponoviti, pogotovo sada kad imaju sina koji u njima vidi uzor. – Dobar sam otac, suprug i čovjek, ali Didem me tome svemu naučila. Bože, hvala ti što si mi je poslao. Imala je strpljenja i oblikovala me – iskren je. Tajni sastojak za sreću mu je pozitivan pogled na život, prijatelji i ljubav. – Volim se i osamiti. Čovjek se u osami zamisli. Uglavnom, svi griješimo. Sitnice koje ne ispravljamo pretvore se u veće probleme. I zato ih moram ispraviti – kaže Erkan koji godinama ima problemima i s bubrezima. – Dvaput sam operirao lijevi bubreg, desni mi ne stvara probleme, ali u lijevom i dalje imam tri kamena. Kad zahladi, imam problema s bubrezima i povremeno završim u bolnici – iskreno kaže i priznaje da zbog toga pije po decilitar maslinova ulja dnevno.   