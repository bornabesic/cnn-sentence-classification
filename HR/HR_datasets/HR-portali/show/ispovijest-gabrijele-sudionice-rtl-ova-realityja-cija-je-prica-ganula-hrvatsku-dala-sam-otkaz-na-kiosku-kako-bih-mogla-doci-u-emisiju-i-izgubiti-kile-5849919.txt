Gabrijela Crnjac, 25-godišnjakinja iz Slavonskog Broda, osvojila je simpatije gledatelja showa 'Život na vagi', koji se na RTL-u prikazuje od ponedjeljka do četvrtka od 20 sati, kada je voditeljici Marijani Batinić priznala da ju je najviše strah da će zbog svoje težine cijeli život ostati sama. No, to se ubrzo promijenilo jer Gabi je u novom realityju stekla nove prijatelje - najviše se, kaže, zbližila s Leonardom, Darjanom i Anom. U razgovoru za RTL otkrila je koje joj je danas najdraže jelo i što je u njezinu slučaju presudilo da krene u borbu s viškom kilograma. Kad je definitivno odlučila da će se prijaviti u show, Gabrijela, koja je radila kao prodavačica u kiosku, dala je otkaz. - Prvih nekoliko dana najviše mi je nedostajao mobitel. A što se tiče hrane, najteže mi je izdržati bez sokova, i to svih vrsta - iskrena je Gabrijela. Dodala je kako prije 'Života na vagi' nije kuhala, ali sada je već prava majstorica u pripremanju rižota svih vrsta. - Naučila sam puno toga, ali najvažnije je jesti pet puta na dan u manjim količinama. Prije sam si često pripremala lazanje, ali sada sam se prebacila na zdravi povrtni wok. Svima koji se bore s debljinom savjetujem da prvo sami sebi priznaju kako su uopće došli do te kilaže. Kada to napraviš, tek onda možeš krenuti skidati kile, a dok god tražiš razloge 'okolo naokolo', nećeš ništa poduzeti - zaključila je Crnjac.