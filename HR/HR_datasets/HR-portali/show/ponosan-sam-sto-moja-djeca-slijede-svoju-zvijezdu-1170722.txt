U svemu što postigneš najvažnija su djeca. Ona su nešto što u tom životnom besmislu ima smisla. Nakon tebe ostaje netko tko će proširiti tvoju misao, gene. Strahovito sam ponosan na njih, bio bih ponosan i da nisu ostvarili takve uspjehe jer za mene količina ljubavi nije ekvivalent njihovim društvenim uspjesima – ispričao je Željko Krušlin Kruška, uspješni glazbenik i otac uspješne djece koja bi svojim postignućima jednog dana mogla zasjeniti i sve što je frontmen skupine Latino ostvario u 25 godina dugoj karijeri. – Mogu samo biti zahvalan Bogu što su takvi jer nije uvijek bilo ružičasto. Bilo je trenutaka u Filipovoj karijeri u kojima bi samo luđak poput njega i mene mogao vjerovati da će se to dalje dobro odvijati. Bilo je takvih ozljeda da je bio na rubu odustajanja od sporta. I ponosan sam na njega što je sve to prebrodio. Uza sve nedaće koje je imao, postao je olimpijac, hrvatski košarkaški reprezentativac, a to je nemjerljivo. Strahovito je jak, psihički. I Edita. Ponekad imam dojam da ona samo spava i uči te ima malo vremena za izvanškolske aktivnosti. No toliko je odgovorna, predana svom cilju – izobrazbi. Ponosan sam što slijede svoju zvijezdu. Njegov 27-godišnji sin Filip, kojeg je dobio u prvom braku, trenutačno igra za KK Cedevitu, a 17-godišnja kći Edita iz braka sa sadašnjom suprugom, novinarkom Ivanom Radaljac Krušlin, već se osam godina profesionalno bavi plesom, a nastupila je i u spotu za najnoviju pjesmu grupe Latino “Čuvaj me”, sentiš koji mnogi već uspoređuju s njegovim hitom “Divno je biti nekome nešto”. – Supruga je osmislila cijeli projekt, a s obzirom na to da se Edita plesom bavi od osme godine, svojim je radom zaslužila taj nepotizam. Ona je osmislila i koreografiju za plesnu točku. Jako je zrela i obje su joj noge na zemlji. Znam da je ovo u njezinoj glavi neće lansirati u neslućene visine – kaže pjevač. Iako je Editi, za razliku od oca i brata, ovo prvi put pred kamerama, odlično se snašla. – Perfekcionistica sam i trudila sam se da sve bude kako sam zamislila – kaže srednjoškolka. Za razliku od nje, Filip, koji je lani predstavljao Hrvatsku na OI u Riju, potpuno je usredotočen na košarku, ali našao je vremena i za fakultet. Na Vernu upravo završava preddiplomski studij ekonomije poduzetništva i planira vjenčanje s rukometašicom Ivom Milanović Litre. – Zaručili smo se nakon deset godina veze. Planiramo ležerno vjenčanje jer nismo tipovi za velike svadbe – otkriva sportaš.   