Natjecatelj showa “Zvijezde” Ilija Atanacković istaknuo se baršunastim glasom. Uspio je ući u top 12 natjecatelja, posljednjim nastupom nije prošao u sljedeći krug, ali po mnogočemu jest. Iliju, koji dolazi iz Trpinje pokraj Vukovara, prijatelji su i prije nagovarali da se prijavi u talent-emisije, ali on nije bio siguran u sebe. Naučio sam se cijeniti – Imam specifičan i dubok glas zbog kojeg sam imao komplekse. Ne mogu visoko pjevati i mislio sam da moj glas neće nitko cijeniti. Ispostavilo se da je to zapravo veliki plus – kaže. Odmalena voli glazbu, a s 14 godina sâm je naučio svirati gitaru. Odrastao je slušajući rock-grupe iz vremena Jugoslavije, a iako ga je žiri hvalio, ponekad je bio previše samokritičan. – Najveća lekcija koju sam naučio u emisiji jest da ne budem toliko samokritičan jer to ponekad prelazi granice. Naučio sam cijeniti sebe – otkrio je Ilija. Ilija i njegov prijatelj iz emisije Petar Nižetić snimili su pjesmu “Nestala bez traga”. Mladi glazbenici nadaju se da će tom pjesmom razbiti predrasude kada je riječ o odnosu Srba i Hrvata jer je Petar zaposlenik Hrvatske ratne mornarice, a Ilija Srbin iz Vukovara. – Smatram da glazba ruši predrasude. Našu sam pjesmu podijelio na Facebooku i napisao “Politika razdvaja, a glazba spaja”. Rođeni smo početkom rata i nemamo veze s tim događajima, nismo krivi za ono što su radili drugi ljudi. Ja sam Srbin i pravoslavac i time se ponosim. S Petrom sam se sprijateljio toliko da mogu reći da mi je poput brata – kaže. Smatra da pjevanje na ekavici ne bi trebalo negativno utjecati na njegovu glazbenu karijeru. – Ne sramim se zbog ekavice. Da se sramim, ne bih tako pjevao ni govorio u showu. U talent-emisijama u Srbiji natječu se Hrvati pa nitko ne komentira ni njihovu nacionalnost ni njihov govor. Nastao je “bum” zato što govorim ekavicom iako sam, iskreno, očekivao puno više negativnih komentara – otkrio je Ilija te dodao da u Vukovaru nije doživio neugodnosti zbog nacionalne pripadnosti. – Ponekad čujem od drugih da su imali loša iskustva, ali ja nisam. Uvijek će se naći klinci koji će se potući u kafiću. Svi se zapravo dobro slažemo i družimo. Mislim da samo političari stvaraju podjele – zaključio je. Bez negativnih komentara Ilija je za kraj rekao da se želi baviti glazbom, ali pritom želi imati svoj stil. – Želim uživati u pjevanju koje najbolje odgovara mojem glasu, bez stresa. Kad je riječ o statičnosti na sceni, jednostavno sam takav jer se uživim u pjesmu. Svatko treba imati svoj stil i, ako je to moj stil, mislim da ga treba poštovati. Razbacat ću se u diskoteci, ali na pozornici je važna samo pjesma – rekao je Ilija.