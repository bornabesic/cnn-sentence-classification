“Ne slovim za ljepotana i svjestan sam toga. Na portalima i društvenim mrežama često vidim komentare kako nisam pretjerano drag ljubiteljima telenovela. To je možda odraz mojih uloga negativaca, zbog kojih me publika drukčije doživljava, no ne smeta mi to”, kaže 38-godišnji meksički glumac Salvador Zerboni, kojeg trenutačno gledamo u ulozi Leonela u telenoveli “Voli me zauvijek” na HTV-u.  Karijeru je započeo 2005. godine u čileanskoj telenoveli “Macho muškaraci”, koja je pratila kompleksne odnose unutar velike obitelji otkrivajući fascinantan svijet prepun iznenađenja, a emitirala se i na domaćoj televiziji 2006. godine. Osim kao macho muškarca, gledali smo ga i u meksičkoj telenoveli “Rebelde”, koju je producirala produkcijska kuća Televisa, u ulozi Gabina Mendoze u sapunici “Ponor ljubavi” te u potpuno drukčijoj telenoveli “Kraljica juga”, čija se radnja temeljila na životu dilera, lopova i korumpiranih policajaca. “Već me u ranijoj dobi svijet sapunica i filma počeo privlačiti. Sve mi je to tada bilo intrigantno, glamurozno i primamljivo. Sretan sam što radim ono što volim jer je to najveći dar i blagoslov koji čovjek može dobiti”, kaže glumac kojem su mediji i fanovi već prestali brojiti djevojke i kojega često prozivaju ženskarom. Jer dok se on ne smatra privlačnim, žene se s time ne slažu. Barem ako je suditi prema popisu njegovih bivših djevojaka. “Ne volim komentirati privatni život i odnose sa ženama. Kao svaki muškarac, naravno, volim lijepe i zabavne žene. Ne znam što je tu loše. Nemam suprugu i djecu i slobodan sam raditi što želim”, kaže glumac koji je bio u vezi s glumicama Anom Layevskom i Livijom Brito, pjevačicama Paty Cantú i Alejandrom Guzmán te meksičkom manekenkom Marianom Echeverrijom. Parapazzi su ga znali uloviti i s nepoznatim djevojkama. No ni to nikada nije želio komentirati. “Nemam pojma o čemu pričate, ta cura s kojom ste me snimili moja je prijateljica. Jeste li sigurni da se ljubimo?” branio se u medijima. Nedavno je uhvaćen kako razmjenjuje nježnosti s kolegicom iz serije “Rebelde”, Zoraidom Gomez. “Možda ne slovi za tipičnoga tamnoputog ljepotana, ali rijetko koja žena može odoljeti njegovim prodorno plavim očima. Kada vas pogleda, naprosto mu ne možete odoljeti”, kažu njegove kolegice koje mu ne mogu odoljeti. Ipak, dok je snimao telenovelu “Ponor strasti” i bio u ljubavnoj vezi s osam godina mlađom kolegicom Livijom Britom, upleten je u skandal. Njihova je veza, navodno, završena zbog njegove teške naravi. Pojedini mediji izvijestili su da je mladu glumicu nekoliko puta udario. Ona nikad nije komentirala te navode, a Salvador je s gnušanjem odbacio optužbe.  Osim zavodničkog pogleda, krasi ga i zanosan torzo, za koji su zaslužni sati provedeni u teretani.  “Vježbanje mi je vrsta relaksacije kojom izbacujem stres i višak negativne energije, a osim toga odlično utječe na moj fizički izgled. Život me nagradio i dobrim genima, pa mi ne treba mnogo da se dovedem u formu. Osim vježbanja, volim pogledati i dobar film, a najdraže mi je od svega druženje s prijateljima”, kaže glumac koji je trenutačno zauzet snimanjem filma “Juan Diego”.