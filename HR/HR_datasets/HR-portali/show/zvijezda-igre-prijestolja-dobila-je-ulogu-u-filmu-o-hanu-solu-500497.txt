Nakon što su posvetili značajnu količinu vremena da bi pretražili preko 2500 glumaca i pogledali svakoga na audiciji, redatelji Phil Lord i Chris Miller odlučili su se da će ulogu 'mladog Hana Sola' preuzeti glumac Alden Ehrenreich. A nakon tih vijesti stigle su i vijesti da je Disney Ehrenreichu ponudio ugovor za tri filma. Kako Hanove avanture u mladim danima ne moraju biti povezane s ratom između Carstva i pobunjenika, jasno je da za takva tri filma i te kako ima materijala jer scenaristi nisu sputani već napisanim. Kako svakom pravom heroju treba i dama u nevolji, ili princeza u nevolji ako ste Han Solo, tako je i mladi lupež dobio nekoga tko će mu zadavati probleme u filmu. A glumica koja je odabrana za tu ulogu je Emilia Clarke, koju veći dio javnosti poznaje preko njenog lika iz 'Igre prijestolja', tj. preko 'gospodarice zmajeva' Daenerys. Clarke je tako 'porazila' Tessu Thompson, Zoe Kravitz i Naomi Scott koje su također pokušavale dobiti tu ulogu. Na ovaj način je praktički sto postotno potvrđeno da je Disney jako ozbiljan glede ovog filma jer nisu zaposlili neku relativno nepoznatu glumicu, već su se odlučili za neku 's imenom'. A sama činjenica da su tu ipak malo ozbiljniji glumci s nekim iskustvom iza sebe znači i da bismo bez ikakvog problema mogli dobiti i radnju koja nije trivijalna. Možda bismo mogli saznati nešto više o Hanovim problemima s Jabbom ili o njegovom odnosu s Boba Fettom, a zasigurno bi bilo interesantno kada bi se radnja maknula od uobičajenih par planeta na kojima se sve zbiva. No još nema nikakvih drugih podataka o filmu, pa je sve otvoreno spekulaciji. 'Rogue One: Priča iz Ratova zvijezda' stiže nam u kina ove godine, 16. prosinca, dok ćemo 'Star Wars: Episode VIII' dobiti godinu dana kasnije, 15. prosinca 2017. godine. Samostalni film o mladom Hanu Solu trebao bi u kina doći 25. svibnja 2018. godine. Tema: FILM 