Najslušanija zagrebačka radijska postaja Antena Zagreb sinoć je u Muzičkoj akademiji proslavila deveti rođendan. Kao i prošle godine, kada im je rođendanski koncert održao Gibonni, i ove su se potrudili proslaviti u stilu, pa su pozvali Parni valjak. Među 200 čestitara našlo se i 100 najvjernijih slušatelja Antene, koji su koncert pratili iz prvih redova. - Da nema vaše podrške ne bi bilo ni nas, pa ni ove proslave - kazao je Saša Lozar, jedno od zaštitnih lica Antene, koji je uz Tamaru Loos i najavio koncert, a zatim se s kolegama rasplesao u publici. Parni valjak je, pak, pokazao zašto su još uvijek na samom vrhu domaće pop-rock scene. Iako su na sceni punih 40 godina, njihov zvuk je besprijekoran, što je posebno došlo do izražaja u akustičnoj dvorani Muzičke akademije. U pratnji gudačkog kvarteta Valjak je odsvirao dvosatni unplugged koncert. Kako to obično i bude na njihovim koncertima, publika je vrlo brzo ustala i zajedno s energičnim Akijem pjevala njihove najveće hitove - "Ugasi me", "Neda", "Lutka za bal", "Sve još miriše na nju", a čuli smo i recentne pjesme kao što su "Samo ti" i "Opet se smijem". Ako je ovako dobrim koncertom Antena Zagreb proslavila deveti rođendan, možemo misliti što nam tek pripremaju za jubilarni, deseti rođendan. Sretno!     