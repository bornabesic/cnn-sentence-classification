Nakon burne rasprave na kampiranju u Durlincima prošloga tjedna, u novom nastavku emisije Ljubav je na selu došlo je vrijeme da Dino malo porazgovara sa svojim djevojkama o raspravi koju su vodile dok su igrali 'kukuruz istine'. On nikako ne može shvatiti odnos između Minele i Denite koje se prvo svađaju, a onda se nakon pet minuta ponašaju kao da ništa nije bilo. - To je nešto neobjašnjivo - zaključio je Dino koji se s jednom od svojih cura danas morao pozdraviti. Izbacio je Gabrijelu Domeniku. - Da smo imali više vremena i mogućnosti, ova odluka bi bila drugačija - objasnio joj je Dino. Za to vrijeme kod Dražena na farmi stiglo je vrijeme za malo romantike pa je Mariju odveo na ručak ne bi li razgovarali. - Dražen je prekrasna osoba i što ga više poznajem, sve mi se više sviđa, kazala je Marija te mu zahvalila što ju je odveo u Međugorje. Zanimalo ga je bi li mogla doći kod njega u Hercegovinu. - Ti si mi jako draga osoba i osjećam se kao kod kuće, ali moja Slavonija mi toliko nedostaje... A bi li došao živjeti kod mene u Hrvatsku - upitala ga je Marija na što joj je on rekao da se mogu naći na pola puta.  U Tuheljskim Toplicama kod Alojza avantura za avanturom. Zagorskog Putina zanimalo je kako se Lauri sviđa kod njega. - Prvi dojam mi je bio u redu, ali neke stvari mi se sad ne sviđaju, kao poljubac sa Snježanom - iskrena je bila Laura, a Alojz se pravdao da to mora tako sa svakom 'odraditi', na što se ona nasmijala. - Imam osjećaj kao da mene i Rebeccu zapostavljaš - rekla mu je Laura na što joj je on rekao da joj se krivo učinilo. - Pa ono, mislim, cura ne zna plivati, ti joj pomažeš, nešto pričate i najednom se ljubite - rekla je Laura pomalo ljutito. Rebecca je također uhvatila Alojza nasamo pa ga je pitala bi li mu smetalo da na njegovo imanje dovede svog sina, na što je Alojz rekao da ne bi jer voli djecu. Nakon dužeg razgovora rekao joj je da postoji mogućnost da ona zadnja ostane na farmi, a oboje su zaključili da će to biti njihova tajna. Alojz ih je potom odveo u saunu gdje su djevojke uživale, a Rebecca je tada tek otkrila da su se Alojz i Snježana poljubili! U Lici je također došlo vrijeme da jedna od djevojaka ode kući. Mario je sa svog imanja otpratio Petru, a Stanko se pozdravio s Ružicom koja je zadnja došla kod njega. Sandra je odlučila s Tinom otići u vinograd ne bi li ga bolje upoznala, pa su jedno drugom priznali da s obje strane postoje simpatije.