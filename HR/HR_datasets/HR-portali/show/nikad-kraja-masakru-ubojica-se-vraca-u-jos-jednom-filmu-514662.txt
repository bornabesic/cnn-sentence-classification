Prošle je godine postalo jasno da će Blumhouse, producentska kuća iza filmova 'Prizivanja', 'Paranormalno', 'Podmuklo', 'Zle kobi' te 'Posjete' s Miramaxom probati financirati novi film iz serijala o Noći vještica'. Nakon toga se projektu pridružio i redatelj Mike Flanagan, što je bio dobar signal, no kako stvari stoje, od takve postave neće biti ništa. Umjesto svega toga u igri će biti David Gordon Green i Danny McBride, koji uskaču kao scenaristi i redatelji novog dijela sage o Michaelu Myersu, dok će izvorni tvorac tog ubojice, John Carpenter, poslužiti kao izvršni producent i savjetnik na projektu. Da ne bi sve ostalo na pustim riječima, redatelj John Carpenter izrečeno je potvrdio i na svojem Facebooku. Premda redatelj David Gordon Green do sada nije režirao ništa iz horor žanra, njegov prijatelj Danny McBribe je jedan od većih fanova tog žanra, kao i ljubitelj spomenute franšize. Sam glumac je u zadnjih nekoliko godina aktivno radio da se pojavi u nekom horor filmu, pa ćemo ga tako moći vidjeti ove godine u 'Alien: Savez' (taj film u kina dolazi 18. svibnja), a u nekoliko je navrata istaknuo i da su mu prva dva Aliena najdraži filmovi. Novi film iz serijala 'Noć vještica', jedanaesti po redu, će možda povratiti staru slavu serijalu koji je unatrag deset godina izgubio jako puno onoga što mu je davalo sjaj. U kinima ga se očekuje tijekom listopada 2018. godine. Tema: FILM 