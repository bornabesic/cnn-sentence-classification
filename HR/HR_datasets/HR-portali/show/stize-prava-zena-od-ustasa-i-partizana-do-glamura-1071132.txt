Iako je tek proljeće, na RTL-u se žustro radi i priprema jesenska shema u kojoj će jedna od uzdanica biti i sapunica “Prava žena” autorice i koproducentice Jelene Veljače, koja je u rujnu napustila Novu TV i priključila se RTL-ovu timu. Za scenarij je zadužena Nataša Buljan, dok će na dijalozima raditi desetak scenarista. Angažman prijateljima Snimanje počinje u travnju i RTL zasad detalje radnje drži u tajnosti, no mi doznajemo da će glavne uloge igrati Petra Dugandžić i Filip Juričić. Njih dvoje Jelenini su dugogodišnji suradnici i prijatelji. Naime, Petra je Veljačina dugogodišnja prijateljica i imala je angažman u svim serijama kojima je Jelena dala svoj autorski potpis, a zadnju zajedničku suradnju ostvarile su u glazbenoj seriji “Stella” koja se prikazivala na Novoj TV. Telenovela “Ljubav u zaleđu”, koja se snimala prije 11 godina, zaslužna je za prijateljstvo Jelene i Filipa Juričića, a kasnije su surađivali u telenovelama “Zakon ljubavi” i “Larin izbor”. Između Filipa i Jelena frcale su i ljubavne iskre, i to nakon završetka snimanja “Larina izbora” i iako je ta ljubav potrajala samo nekoliko mjeseci, ostali su u prijateljskim odnosima i Jelena ga je ponovno angažirala na svom projektu. Otkako se 2004. pojavila na malim ekranima u prvoj hrvatskoj telenoveli “Villa Maria”, Jelena je privlačila pažnju i tada su joj predviđali uspješnu glumačku karijeru koju je ona u godinama koje su slijedile bacila u drugi plan i usmjerila se na još jedan svoj talent – pisanje scenarija. Vječita borba dobra i zla – Kad sam kao glumica radila na “Vili Mariji”, koja je promijenila poimanje i pristup televizijskoj produkciji kod nas, zarazila sam se ljubavlju prema televiziji. Htjela sam ući u taj svijet, u sam proces, htjela sam napisati i ekranizirati nešto od priča koje sam također cijeli život maštala i zapisivala. Taj se put pokazao plodonosnim, publika je prepoznala moj rad, i zahvalna sam što je tako – objasnila je u intervju u Novom listu zašto se posvetila pisanju i produkciji. Da je uspješna u tom poslu potvrđuje i činjenica da je “Larin izbor” prodan u 17 zemalja i da je bilježio milijunsku gledanost. Radnja Veljačinih sapunica dosad se temeljila na borbi dobra i zla i očitim razlikama između bogatih i siromašnih, što je osnovni sastojak svih meksičkih i španjolskih sapunica i iako nam radnja “Prave žene” još nije poznata, najvjerojatnije je da će ići u tom smjeru. >> Sokol ju je volio: Jelena Veljača pozirala u Cannesu 