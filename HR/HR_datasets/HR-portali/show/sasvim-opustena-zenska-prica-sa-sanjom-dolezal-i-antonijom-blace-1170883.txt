U sinoćnjem talk showu «Ženska priča» komičarke i spisateljice Marijane Perinić gostovale su zvijezde malih ekrana, Sanja Doležal i Antonija Blaće, uz šarmatnu podršku Vladimira Kočiša Zeca te aktualnih zvijezda reality showa «Život na vagi» Ivana Krola i Darijana Zajačkog. Prihod od prodaje ulaznica humanitarnog showa koji se svakog mjeseca održava u multimedijalnom klubu Opera doniran je Zakladi Ana Rukavina. Večer je otvorila Sanja Doležal, poznata pjevačica i televizijska voditeljica, omiljeno lice s malih ekrana koja već desetljeće nosi nadimak «hrvatska Oprah» zahvaljujući voditeljskom angažmanu na talk showu «Sanja» koji broji preko 400 epizoda. Sanja je s publikom podijelila priče o svom odrastanju, o bendu «Prva ljubav» u kojem je već sa 16 godina započela svoju pjevačku karijeru te o ulasku u Nove fosile koji je značio životnu prekretnicu. Na sceni joj se pridružio dugogodišnji kolega i prijatelj, poznati kantautor Vladimir Kočiš Zec, koji je brzo šarmirao scenu i publiku. Otkrivši tajnu nadimka, nekadašnji pionirski prvak Zagreba u trčanju s publikom je podijelio i pregršt komičnih situacija iz doba dok su Novi fosili bili naprodavaniji bend u bivšoj Jugoslaviji. Bilo je tu i priča iz 30 godina dugog poznanstva Sanje i Zeca, a vrhunac je bila pjesma koju je poveo a publika se pridružila, koja je show na trenutak pretvorila u koncert Novih fosila. Simpatična i šarmantna voditeljica RTL-a, Antonija Blaće na svoj poznat, iskren i otvoren način ispričala je publici o svom djetinjstvu u Šibeniku, preseljenju u Zagreb i konobarskom poslu kojim je financirala fakultet, demonstriravši publici i nezaboravljenu sposobnost balansiranja punom tacnom. Sanja i Antonija su ispričale i niz smiješnih, neugodnih i zabavnih situacija iz voditeljske svakodnevnice, a Antonija se nedavno iskušala i kao kreativna producentica reality showa „ Život na vagi“, zbog čega su se na sceni, kao šećer na kraju, pridružile i zvijezde showa, pobjednik Ivan Krolo i Darjan Zajački, otkrivši razloge ulaska u show i koliko su im se životi promijenili od kada su u svega 3,5 mjeseca izgubili svaki preko 40 kilograma. Kao prigodan završetak zabavne večeri, vesela družba najavila je planove za budućnost i u opuštenoj atmosferi svibanjskog izdanja showa, uz prisutnu podršku brojnih prijateljskih lica iz javnog života, rado popričala i fotografirala se s publikom. «Ženska priča» s Marijanom Perinić nastavlja se za mjesec dana, a nova izdanja donose nove zanimljive gošće i njihove goste iznenađenja te bogate nagrade za posjetitelje showa.