Lov na što veću gledanost je otvoren! Protekli vikend i službeno je počela jesenska shema na nacionalnim televizijama, a glavni mamci za gledatelje RTL-a i Nove TV su realityji i sapunice. Da nisu pogriješili s odabirom jesenskih aduta, govore i prvi rezultati gledanosti po kojima možemo zaključiti da u Hrvata ne jenjava interes za realityje. Prošlogodišnju formulu za uspjeh koju su postigli s “Farmom” na Novoj TV su ponovili i ove godine. Ulazak 18 natjecatelja u izolaciju seoskog imanja na kojem će sljedeća tri mjeseca živjeti u skladu s prirodom u nedjelju je pratilo više od pola milijuna gledatelja, javljaju s Nove TV. Gotovo isto toliko gledatelja, točnije 508.757, i lani je bilo na početku emitiranja “Farme”. U želji da zadrže visoku gledanost tijekom cijele sezone, u reality su unijeli i novosti poput podjele kandidata u dvije zadruge, ovisno o njihovim vještinama, iskustvu i znanju, te su jednu zadrugu nagradili strujom i hladnjakom. S obzirom na povlastice jedne zadruge, lako je predvidjeti da nas očekuje dosta zavisti, svađa i ljubomore natjecatelja, što su ujedno i najbolji sastojci za uspjeh realityja. Da je publici dosadilo gledati skupinu ljudi koja samo leži, jede i opija se, naučio je RTL na primjeru Big Brothera. Iako je početak regionalnog Big Brothera lanjske jeseni gledalo 599.173 ljudi, taj trend se nije održao do kraja emitiranja i nisu uspjeli s trona gledanosti maknuti “Farmu”. Zato su se na RTL-u odlučili za zaokret i reality format koji je sličan konkurencijskom. U subotu su nas RTL-ovci realityjem “Anno: Ljeta Gospodnjeg 925.” odveli u vrijeme vladavine kralja Tomislava i taj povratak u prošlost gledalo je oko 256 tisuća gledatelja, doznajemo s televizija. Upoznali smo 16 kandidata tog povijesnog spektakla čiji je zadatak služiti kralju i živjeti po pravilima srednjeg vijeka, bez ijednog pomagala moderne civilizacije. Slično kao i u “Farmi”, kandidati su podijeljeni u dvije skupine. U ovom slučaju na kmetove i viši stalež, što će utjecati na odnose natjecatelja i ljubomoru jer su jedni u povlaštenijem položaju pa ako se odnosi među natjecateljima zaoštre, “Anno” još stigne nadoknaditi dvostruko manju gledanost od “Farme”. RTL je ovaj vikend ipak u nečemu pretekao konkurenciju i prije Nove započeo s emitiranjem sapunice “Prava žena” koju autorski i producentski potpisuje Jelena Veljača. Priča u čijem su centru tinejdžerica koja se prijavljuje u reality, koji će je pretvoriti u pravu ženu, te zaposlena producentica kojoj posao i briga za bolesnog brata ne ostavljaju vremena za ljubavni život, pratilo je 250 tisuća gledatelja, što je sasvim dobar start. Taj rezultat Nova TV pokušat će nadmašiti večeras svojom sapuničastom uzdanicom “Zlatni dvori” u kojoj pratimo ljubavnu priču seoske cure Ane koju glumi Katarina Baban i gradskog dečka Petra kojeg igra Matko Knešaurek. U maniri pravih španjolskih i turskih sapunica, već u prvom nastavku Petar će junački iznijeti Anu iz plamteće staje i ljubav će se roditi. Da su sapunice, pogotovo turske, magnet za gledatelje, na Novoj TV jako dobro znaju i svoju su programsku satnicu i ove jeseni ispunili takvim sadržajem. Njihova turska serija “Ponovno rođen” u manje od 15 dana prikazivanja postala je pravi hit i u prosjeku je gleda oko 463 tisuće gledatelja. Sličan uspjeh mogla bi imati i serija “Plima i oseka” koja je turska inačica hit serije za mlade “O. C.” i koja na Doma TV-u starta 12. rujna.  >> Mia pokazala Dušanu kako se pile drva: 'Sused, jeste čuli da je 21. stoljeće?' 