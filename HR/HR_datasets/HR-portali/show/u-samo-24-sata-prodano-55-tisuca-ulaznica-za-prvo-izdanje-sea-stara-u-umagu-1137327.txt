Samo 24 sata od puštanja u prodaju prvog kontigenta ulaznica za hrvatsku inačicu ljetnog glazbenog festivala Exit iz Novog Sada, umaški Sea Star Festival privukao je veliko zanimanje festivalske publike, sa čak 5,5 tisuća ulaznica prodanih u 22 zemlje svijeta, pripćili su organizatori. Kako se ističe u priopćenju, riječ je o rekordnom početku prodaje za jedan festival u Hrvatskoj, koji tome glazbenom spektaklu već sad jamči čak 11 tisuća posjetitelja.  "Prvog dana prodaje razgrabljeno je nevjerojatnih 5,5 tisuća ulaznica za Sea Star Festival u čak 22 zemlje diljem svijeta. Među kupcima prednjači regionalna publika, ali primjetan je i velik broj Britanaca i Nizozemaca", stoji u priopćenju. Prve festivalske ulaznice za Sea Star Festival u ograničenoj količini i sa 60 posto popusta, po promotivnoj cijeni od 199 kuna, puštene su u prodaju na samo 24 sata u srijedu 20. prosinca u podne. Nakon što su prve i najpovoljnije ulaznice otišle u broju koji je nadmašio sva očekivanja, u prodaju je pušten novi, također ograničen broj ulaznica, po promotivnoj cijeni od 229 kuna, što je ušteda od 50 posto u odnosu na konačnu cijenu. Hrvatsko izdanje višestruko nagrađivanog festivala koji se od 2000. održava na Petrovaradinskoj tvrđavi u Novom Sadu dio je regionalnog povezivanja koje je Exit počeo 2014. Sea Dance Festivalom u Budvi i od 2015. godine Revolution Festivalom u rumunjskom gradu Temišvaru. Sljedeće izdanje Exit-a održava se u Novom Sadu od 6. do 9. srpnja 2017. Sea Star Festival održat će se 26. i 27. svibnja 2017. u Umagu, a kao prvi potvrđeni izvođači lineupa najavljeni su The Prodigy, Urban&4 i Dubioza Kolektiv. Središnji festivalski program ugostit će na šest pozornica više od 70 izvođača, a organizatori najavljuju još dva dana programa - "tulum zagrijavanja" u četvrtak 25. svibnja i "afterparty za najizdržljivije" u nedjelju 28. svibnja. U sklopu novogodišnje EXIT-ove akcije "1 ulaznica = 4 festivala", gdje svi kupci ulaznice za festival u Novom Sadu na poklon dobivaju ulaznice za hrvatski Sea Star, crnogorski Sea Dance i rumunjski Revolution, prodano je čak 18 tisuća karata. "Iz dosadašnjeg iskustva najmanje trećina tih kupaca registrirat će se i za dolazak u Umag 26. i 27. svibnja, što znači da prvo izdanje festivala u resortu Stella Maris već sad ima osiguranih 11 tisuća posjetitelja", ističu organizatori.  Propusnice se mogu pronaći u sistemima Ticketshop.hr i Entrio. U ponudi se osim ulaznica nalazi i smještaj u apartmanima festivalskog kompleksa, kao i ograničen broj promotivnih paketa u koji su uključeni šestodnevni smještaj u kampu festivala i ulaznica za festival.  Sea Star je pripremio i Premium i Premium plus ponude za festivalski kamp, a sve informacije o smještaju i turističkim paketima dostupne su na poveznici www.exittrip.org. >> Poslije samo 24 sata umaški glazbeni spektakl ima garantiranih 11.000 posjetitelja