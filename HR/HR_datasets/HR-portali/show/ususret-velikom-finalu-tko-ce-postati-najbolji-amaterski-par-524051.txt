U finalu četvrte sezone showa 'Tri, dva, jedan -  kuhaj!' natječu se dva para, a samo će jedan ponijeti titulu najboljeg kulinarskog amaterskog para, prekrasan dizajnerski hladnjak i bogatu nagradu od 100 tisuća kuna. Moira i Zdravko ili Kristijan i Martin? Odlučit će finalni okršaj večeras u 21:20 na RTL-u. Parovi će pripremati meni od šest sljedova, salatu, hladno i toplo predjelo, juhu, glavno jelo s prilogom i desert, i to svakom članu žirija servirano na njegovom tanjuru. Dva para će tako večeras morati poslužiti sveukupno 66 tanjura svaki, a za pripremu hrane će imati 120 minuta. Večeras će njihova jela kušati i gosti restorana, kandidati koji su se natjecali tijekom proteklih 15 tjedana. No oni neće ocjenjivati četvero finalista, nego samo uživati u hrani. - Trebamo izbaciti 66 tanjura…pa nervoza malo stišće - komentirao je Kristijan.  - Najteže je krenuti, kad krenete bit će lakše. Prepustite se i dobro kuhajte, nemojte ni o čemu drugom razmišljati - savjetovao ih je Špiček.  - Mislim da je ovo realna situacija. I jedan i drugi par imali su loših dana, ali je bilo puno više dobrih dana. Ovo je zasluženo - zaključila je Žakline. Moira i Zdravko do pobjede idu sa srcem artičoke, salatom od lisički, smotanom hobotnicom, gustom juhom od povrća, telećim butom u kelju i vidovčanskim hajdinim gibankom. Martin i Kristijan će pripremati avokado sa škampima, egzotičnu salatu, rižoto od kunića, juhu od patlidžana, biftek s tartufima i tagliatellama i tortu od jabuke. Nakon 59 napetih dana na 'Tri, dva, jedan - kuhaj!' trgu na tronu ima mjesta samo za jedan par. Tko će to biti? Doznajte večeras u 21:20 na RTL-u. 