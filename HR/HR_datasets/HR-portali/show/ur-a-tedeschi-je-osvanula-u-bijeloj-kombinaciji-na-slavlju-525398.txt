Na modnu reviju Loredane Bahorić, koja je slavila 30. godišnjicu dizajnerske karijere, Đurđa Tedeschi stigla je odjevena u bijelu haljinu. Kombinirala ju je s elegantnim proljetnim čizmicama na potpeticu u istoj boji te velikim bijelim naušnicama koje oblikom podsjećaju na gumbe. Modnu je kombinaciju razigrala, umjesto omiljenim joj šeširima, šarenom maramom, koju je pažljivo zavezala oko glave istaknuvši ravne šiške koje joj prekrivaju čelo. Umirovljena sutkinja, čiji odjevni stil hvale i urednici francuskog Voguea, umjesto torbice u rukama je nosila ceker nakrcan rascvjetanim narcisima. Tedeschi najčešće kupuje krpice s potpisom japanskih dizajnera, poput Yamamota, te modne kuće Comme des Garcons, a voli si priuštiti i komade domaćih kreatora. U svojoj garderobi posebno se diči kolekcijom rukavica koje kombinira na elegantne haljine te komade poput kimona, kombinezona te modnih detalja.