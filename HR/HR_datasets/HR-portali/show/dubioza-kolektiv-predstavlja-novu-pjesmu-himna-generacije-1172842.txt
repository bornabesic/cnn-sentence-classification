Dubioza kolektiv upravo je putem društvenih mreža objavila novi službeni singl i spot! “Himna generacije” prvi je singl s novog albuma koji će svjetlo dana ugledati krajem ove godine.     “Nakon što nas godinama neosnovano optužuju da predstavljamo “legitimni glas izgubljene generacije” mi smo odlučili da konačno zloupotrijebimo tu kvalifikaciju i napravimo prigodnu muzičku numeru na tu temu. Na ovim prostorima je omiljena sportska disciplina - sekiracija na duge staze - dovedena do savršenstva i ova regija je dala niz svjetskih šampiona u super-teškoj kategoriji. Sekiramo se neselektivno, neprekidno i prilikom sekiracije ne diskriminiramo teme po važnosti i mogućem utjecaju na vlastite živote. Sekira nas sve - od ugroženosti južnoameričkih prerijskih oposuma do mogućeg termonuklearnog rata na korejskom poluotoku, od izbora Trumpa za predsjednika SAD-a do izbora na natjecanju za najveći pjevački talent mjesne zajednice Zabrđe. Ako su neke manje važne ljudske opsesije poput ljubavi prema ženama ili alkoholu opjevane u bezbroj pjesama - onda i ljubav prema sekiraciji zaslužuje makar jednu.” - poručuju iz Dubioze kolektiv. Spot za pjesmu „Himna generacije“  sniman je u Sarajevu, a u snimanju spota sudjelovalo je 400 statista volontera koji su se javili na poziv benda objavljen putem društvenih mreža. Ovo je bilo jedno od najmasovnijih snimanja na području sarajevskog kantona još od epskih prizora iz filma “Valter brani Sarajevo”. Za potrebe snimanja, u nekoliko je navrata blokirana glavna gradska prometnica što je naravno izazvalo dodatnu „sekiraciju“ vozača koji su bili pogođeni obustavama prometa. Trenutno se bend, statisti i ekipa koja je snimala spot brinu kako će se spot svidjeti gledateljima i koliko će pregleda imati na YouTube-u. U međuvremenu, Dubioza kolektiv nastavlja s koncertima, pa ih publika može „uhvatiti“ na nekom od koncerata koje imaju zakazane ovog ljeta u regiji, a 17.11. možete ih vidjeti  na velikom koncertu u Zagrebu, u Domu sportova.