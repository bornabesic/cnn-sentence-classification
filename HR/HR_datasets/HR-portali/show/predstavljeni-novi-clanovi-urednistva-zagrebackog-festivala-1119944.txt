Uz novog umjetničkog direktora Zagrebačkog festivala, Nenu Belana i u festivalskom uredništvu nalaze se nova imena koja će birati pjesme za nadolazeće, 64. izdanje najstarijeg domaćeg festivala popularne glazbe. O skladbama koje će se predstaviti na ovogodišnjem 64. Zagrebačkom festivalu koji se održava 27. siječnja 2017. u dvorani Kornati, odlučivat će autori i glazbenici Ivana Vrdoljak Vanna, Massimo Savić, Nenad Borgudan (Detour), Marijan Brkić Brk (Parni Valjak) te Tomislav Štengl, v.d. rukovoditelja Odjela glazbenih sadržaja HRT-a. - Riječ je o dokazanim profesionalcima besprijekorne glazbene biografije iza kojih su godine iskustva, pogotovo u radiofoničnoj pop rock glazbi koja je temelj Zagrebačkog festivala i kakvu priželjkujemo na festivalu. Drago mi je da su svi bez oklijevanja i objeručke prihvatili moj poziv za sudjelovanjem u uredništvu i vjerujem da ćemo zajedno napraviti uzbudljiv i kvalitetan festival - izjavio je Neno Belan naglasivši izniman interes autora i glazbenika za natječaj za nove skladbe koji traje 20. listopada. - Već sad je pristigao niz kvalitetnih prijava, međutim svi moramo istovremeno biti svjesni kako je konkurencija ogromna, a produkcijski zahtjevi i uvjeti prijenosa, nažalost, diktiraju ograničeno trajanje festivala što znači da maksimalno dvadesetak pjesama stane u finalnu večer. Zato pozivam autore da aktiviraju sve svoje vrhunske sposobnosti i talente i pošalju nam najbolje što imaju jer samo kvalitetne pjesme čine i kvalitetan festival -  zaključio je Belan. 