Kako izgleda spoj sporta, partijanja, ljeta, lijepih djevojaka i mjesta koja se moraju posjetiti moglo se vidjeti na 25. Vegeta Croatia Openu u Umagu, gdje su se na binu popeli i momci iz najpoznatijeg hrvatskog punk-rock benda Hladno pivo. Stella Maris je vrvio poput mravinjaka, a podij pred binom se pred njima užario. Omiljeni su, nema što. Na sceni su od 80-ih godina prošlog stoljeća i imaju respektabilnu brojku ‘vremešnih’, ali i mladih sljedbenika, a što u životu benda ima novo i kako su se proveli u Umagu te što ih tek čeka u ovo vrijeme godišnjih odmora rekao nam je frontmen Mile Kekin. – Ovo u Umagu bio je dosad neviđen spoj poga i štikli na koncertu Hladnog piva. Nešto što se zaista rijetko viđa – rekao je Mile nakon spektakla. – Nastup u ovakvom okruženju nije uobičajen za naš bend i našu ekipu, no svakako je iskustvo koje vrijedi spoznati. Neki novi đir, novi ljudi, drugačija publika, rekao bih i ekipa bolje platežne moći od one koja se inače pojavljuje na našim koncertima. Sve to treba vidjeti i osjetiti, tim više što su Hladno pivo i ATP Umag, ispostavilo se, generacija – smije se Mile. I bend i turnir, naime, drže se u vrhu svog svijeta već četvrt stoljeća. – Uh, to s četvrt stoljeća zvuči opako! Ostanimo na 25 godina, nekako je nježnije – kaže Mile kojemu nastupi i svirka ni u dobi kad su on i članovi benda pregazili četrdesetu, ne predstavljaju problem. – Faza regeneracije ovisna je o tome koliko zalomiš večer prije. Naime, u ‘našim’ godinama vrlo je važno paziti na hidrataciju organizma i održavanje optimalne količine tekućine – smije se Mile.Koncerti su im, kaže, uvijek i dobra prilika za druženje u back stageu i pri tome pristup njima nemaju samo oni koji su, kako opisuje, neke velike face, već svi ljudi. – Kod nas u bendu vrijede sljedeći kriteriji - na koncertima sam ja taj koji sam faca i nema drugih faca oko mene, a u back stageu su ljudi koji su prijatelji benda i s kojima se možemo opustiti i nebitno je jesu li neke ‘face’ ili nisu – iskren je frontmen. Njihove koncerte neminovno prate i lijepe žene, ali i one kojih ima svugdje. – O, da, ima i ‘posvuduša’, kako ne! One su tu da, eto, malo ubiju rutinu – kaže pa dodaje: – Ovaj dolazak u Umag bio nam je odličan izlet. Šteta što nemamo vremena ostati dulje i malo se okupati jer ovamo smo stigli iz Makedonije i nakon 15 sati vožnje odmah skočili na binu. No, program nam je takav da stalno jurimo dalje. Ovog ljeta sviramo u puno mjesta koja nisu na moru, što, nažalost, isključuje prilike da spojimo rad i malo opuštanja. Ima nas posvuda, po cijeloj regiji, i godi nam kad vidimo da nas publika traži. Posebno je dobro primljen njihov singl “Messi” koji su HP-ovci izveli i pred umaškom publikom. – Pokazalo se, eto, da smo mi ‘pivari’ vizionari i da se lik iz naše pjesme, nogometaš Lionel Messi, okitio titulom najboljeg igrača na SP-u u Brazilu. Nadamo se da će se podjednako dobro među publikom primiti i naš novi album koji izlazi na jesen. No, eto, u međuvremenu ćemo uhvatiti i vremena za godišnji odmor pa ćemo se malo posvetiti i obiteljima – otkriva.