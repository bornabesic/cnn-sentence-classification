Zahvaljujući simpatičnim natjecateljima, totalno opuštenim članovima žirija i nevjerojatno pozitivnoj energiji koja vlada na snimanjima, četvrta sezona kulinarskog showa 'Tri, dva, jedan – kuhaj!' sve je samo ne dosadna, piše RTL. Da je tomu tako, potvrđuje video isječak sa smiješnim scenama koje nisu našle svoje mjesto u epizodama, a koje je RTL u subotu objavio. Iako se u posljednje vrijeme naveliko priča kako se članovi žirija showa Tomislav Špiček i Ivan Pažanin baš i ne podnose jer se tu i tamo u epizodama znaju porječkati, njihov odnos zapravo je potpuno drugačiji. Ove sezone Tomek i Ivan još su opušteniji pred kamerama pa se svakom gledatelju može učiniti da njihovo prepucavanje i nije baš prijateljske naravi. No, Ivan uvjerava kako se on i Tomek itekako poštuju i cijene. - Moram reći da je Tomo pravi gospodin. Cijeli dan smo zajedno na setu i nikad se ne svađamo. Družimo se i privatno i poslovno. Koliko god je naporno provoditi po 12-13 sati na satu showa i ima nervoze, toliko je i zabavno i odlično funkcioniramo. Ništa nije namješteno, sve je spontano, a to je najsimpatičnije i najzanimljivije od svega. Šala je uvijek dobra, kazao je Ivan dodajući kako jedan od drugoga uvijek nešto i nauče jer su obojica stručni u određenom dijelu gastronomije, Tomek za tradicionalnu, kontinentalnu kuhinju, a on za mediteransku. - Stvari su vrlo jednostavne. U ovoj sezoni sam kao kod kuće. Kad nešto radiš prvi put bačen si u nešto što nije tvoje prirodno okruženje. Trebalo mi je vremena dok nisam upoznao ljude i prilagodio se, što je normalno. U ovoj sezoni je fantastična atmosfera na snimanju uz puno spontane zafrkancije, rekao je Ivan komentirajući svoj vidno opušteniji nastup ove sezone, što se može vidjeti i u video isječku izbačenih scena na kojima svim članovima žirija i natjecateljima osmijeh ne silazi s lica – Žakline Troskot se skoro ugušila tijekom kušanja jela, voditeljica Doris Pinčić Rogoznica priznaje Špičeku i Pažaninu kako bi ih radije odvela u restoran negoli za njih kuhala kod kuće, a Špičeka su iznenadile frizure dviju natjecateljica!