Odlazak George Michaela (53) nastavak je crnog niza smrti brojnih poznatih osoba iz svijeta glazbe iz filma koje su nas napustile u ovoj 2016. Godina je počela smrću jednog od najvećih pop-rock pjevača u povijesti glazbe, legendarnog Davida Bowieja, koji nas je napustio 11. siječnja, nakon 18-mjesečne borbe s tumorom. Samo tri dana prije smrti Bowie je objavio svoj posljednji album "Blackstar", točno na 69. rođendan. Tri dana poslije, 14. siječnja, preminuo je i britanski glumac Alan Rickman, koji je bolovao od raka gušterače. Pamtimo ga po ulozi Hansa Grubera u filmu "Umri muški" i profesora Snapea u serijalu "Harry Potter". Četiri dana nakon Rickmana, 18. siječnja, u 67. godini napustio nas je Glenn Frey, pjevač Eaglesa koji je preminuo od komplikacija zbog reumatoidnog artritisa, kolitisa i upale pluća. Sir George Martin, poznati i kao Peti Beatle, preminuo je 8. ožujka u dobi od 90 godina. Svijet pop glazbe ostao je bez jedne od najvećih ikona Princea 21. travnja. Pronađen je mrtav u dizalu na svom imanju u Minnesoti. Imao je 57 godina. Mladi glumac Anton Yelchin, najpoznatiji po ulozi Chekova u "Zvjezdanim stazama", tragično je preminuo u 27. godini 19. lipnja nakon bizarne automobilske nesreće. Poznati glumac Gene Wilder napustio nas je 28. kolovoza u 83. godini. Crni niz u studenom je nastavio šarmer Leonard Cohen. >>Nevjerojatna životna priča Leonarda Cohena