Za kraj tjedna kandidati kuhaju podijeljeni u dva tima, odnosno na dva restorana, svaki pod mentorstvom jednog chefa. Svaki par će pripremati meni od tri slijeda, a njihova će jela kušati gosti restorana. S obzirom na to da večeras show neće napustiti nitko, bodovi koje osvoje pribrojit će se ukupnom broju bodova s kojim natjecatelji sljedeći tjedan nastavljaju borbu do finala.  Pod Pažaninovim će mentorstvom, po vlastitom odabiru, kuhati Katarina i Ozana, Natali i Hrvoje te Arsen i Željan, dok će sa Špičekom kuhati Sanja i Morena, Moira i Zdravko te Martin i Kristijan. Žakline će biti zadužena za brigu o tradicionalnim receptima koje će kandidati servirati gostima restorana. Pažaninov tim će pripremati mariniranu trlju na rikoli i matovilcu, hobotnicu u pećnici s povrćem i rožatu. Drugi meni sadržava tartar tunu s aromatiziranim maslacem, biftek s crnim tartufom i fritule. Srdele na tri načina, hlapovi s fetuccinima i rafioli su u trećem Pažaninovom meniju. Špičekov tim priprema kuhani goveđi jezik i žgance s hrenom i uljem od oraha, juneće srce pirjano s cherry rajčicom i špeclima te kolač od kiselog vrhnja. Na meniju je i svinjski mozak na mladom luku, kolinjski paprikaš i medvjeđe šape. Tu su i štrukle na juhu, faširanci punjeni prepeličjim jajima i krpice sa zeljem te šnenokle.  - Recepti su dosta zahtjevni, mislim da će biti teško ludilo. Očekujem i nervozu i paniku, probat ćemo izvući - kazao je Pažanin.  - Toliko toga ima za mijesit, jedno za štrukle, drugo za krpice, pa toliko toga treba ići na vatru, ne znam, ovo će biti danas jako teško - komentirao je Kristijan. Nervoza i strah su prevladali, a čini se da će najviše problema s receptom imati upravo Kristijan i Martin, a hoće li i njihove ocjene večeras biti najlošije, doznajte u 21:20 na RTL-u. 