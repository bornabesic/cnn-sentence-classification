Hollywoodska glumica mađarskog porijekla Zsa Zsa Gabor, poznatija po privatnom životu nego po brojnim filmskim ulogama, umrla je u nedjelju nakon srčanog udara u 100. godini, izjavio je njezin suprug. Suprug Frederic von Anhalt izjavio je za AFP da je Gabor preminula kod kuće, okružena prijateljima i obitelji. Par se oženio 1986. godine i to je bio njezin najdulji brak. Gabor je na vrhuncu slave predstavljala ideal platinaste plavuše u filmskoj industriji, bila je bivša kraljica ljepote. Iako je glumila u više od 30 filmova, među najpopularnijima su "Moulin Rouge", "Lili" i "Arrivederci bebe!", glumica je još poznatija po ljubavnom životu. Kao i poznata praunuka njezina bivšeg muža Paris Hilton, i Gabor je bila celebrity, i to među prvima. Rođena je u Mađarskoj 6. veljače 1917. godine kao Sari Gabor. Glumiti je počela u bečkom kazalištu, ali je početkom Drugog svjetskog rata emigrirala u SAD. Druga je od tri poznate sestre kojima je, osim zanosnog izgleda, zajednička bila i strast prema imućnim muškarcima. Zsa Zsa bila je znana po svojoj ljubavi prema dijamantima i često se fotografirala s vrijednim nakitom. Iako se udavala devet puta i imala mnogobrojne afere te je često bila na stranicama trač rubrika, imala je samo jedno dijete – kćer Francescu, s hotelskim magnatom Conradom Hiltonom. U svojoj autobiografiji iz 1993. kao svoje ljubavnike navela je Kemala Ataturka, utemeljitelja moderne Turske, zatim glumca Seana Conneryja i pjevača Franka Sinatru. No bila je izbirljiva i odbila je Johna F. Kennedyja, Elvisa Presleya, Johna Hustona i Henryja Fondu, kako je navela u autobiografiji. Također je spomenula i poljubac s legendarnom glumicom Gretom Garbo. Kratko je bila udana za britanskog glumca Georgea Sandersa, koji se kasnije udvarao i kratko bio u braku i s njenom sestrom Magdom. Govorljiva glumica poznata je bila po svojim izrekama. – Muškarac u ljubavi nepotpun je dok se ne oženi. A tada je gotov. – Rastati se samo zato što nekog ne volite gotovo je jednako glupo kao i udati se za nekoga jer ga volite. – Nikad nisam muškarca mrzila toliko da mu vratim dijamante. – Ja sam velika domaćica. Kada se razvedem, kuću zadržim. – Najbolje nekoga možeš upoznati ako se od njega razvedeš. >> Zsa Zsa Gabor tulumom sa sto uzvanika proslavila 95. rođendan