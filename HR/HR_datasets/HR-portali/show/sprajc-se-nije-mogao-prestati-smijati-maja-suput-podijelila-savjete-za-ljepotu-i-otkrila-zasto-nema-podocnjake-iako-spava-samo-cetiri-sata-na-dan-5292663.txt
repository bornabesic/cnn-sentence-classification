Maja Šuput prije tri godine završila je na sudu nakon što je optužena da je dok je pjevala na jednoj svadbi u Zagrebu narušavala javni red i mir. Prije dva dana se pohvalila da je napokon oslobođena optužbi. O ovom slučaju s njom je odlučio porazgovarati i Zoran Šprajc pa ju je ugostio u RTL Direktu. Maja je priznala da joj je laknulo nakon što je utvrđeno da je nevina. - Pao mi je kamen sa srca - priznala je Maja s osmijehom na licu. Prisjetila se detalja od te večeri pa je tako ispričala da ih je policija prvi put opomenula već oko 11 navečer, a u dva ujutro su bili prisiljeni završiti s pjevanjem. - Tata od mladenke mi je došao sa suzom u oku i rekao da moramo sići s pozornice - rekla je Maja. Dodala je da su je prije toga upozorili da će završiti u postaji ako ne okonča nastup. Šprajc je komentirao kako već svi znaju da Maja voli nastupati po svadbama i da se to ne srami reći, dok i ostali njezini kolege zarađuju pjevajući na vjenčanjima, ali to ne žele priznati. - Ne, svi bi voljeli, ali ih ne zovu. To je malo drugačija priča - zaključila je Maja. Pored toga, Šprajca je zanimalo i kako to Maja, s obzirom na to da uglavnom radi po noći, izgleda savršeno. Zanimalo ga je koja je njezina tajna. - Spavam samo četiri sata na dan otkad znam za sebe. Ne spavam duže, mislim da je spavanje gubljenje vremena i da si jedna poslovna žena ne može dopustiti da spava duže ako želi postići neke rezultate. Ali kod mene je sreća što nisam podložna podočnjacima. Ja se napuhnem pa imam pupaste obraščiće od nespavanja. No to i nije tako strašno - zaključila je Maja što je Šprajca poprilično nasmijalo pa su emisiju završili u šaljivom tonu.