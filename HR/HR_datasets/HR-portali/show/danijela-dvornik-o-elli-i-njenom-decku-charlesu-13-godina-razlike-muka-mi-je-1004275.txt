U londonsku avanturu, koju joj je kći Ella darovala za rođendan, Danijela Dvornik odlučila se upustiti početkom svibnja. Odmah po povratku u Zagreb u kolumni ''S Ellom u London – nikad više nigdje...' za Flash.hr Danijela je otkrila svoje dojmove iz engleske prijestolnice.  Na samom početku osvrnula se na razliku u godinama između Elle i njenog partnera, marketinškog stručnjaka Charlesa. "Za rođendan od kćeri dobila sam avionsku kartu do Londona i nazad. S obzirom da sam navršila tada 48 godina, bilo bi prikladnije da mi je uz kartu poslala i ček od par tisuća teško zarađenih funti (ima starijeg frajera i to nekih 13 godina, sram da je bude, koji ima svoju firmu za mobilno oglašavanje pa mu tu ogromnu razliku u godinama opraštam). Mislim 13 godina razlike???? WTF??…. Muka mi je, trebala je naći nekog dripca koji nema pojma o životu pa da „skvota“ po Londonu!!! Ja sam još gora od nje", priznaje Danijela. Nakon leta od 20-ak minuta koliko je potrebno od Apsurdistana (kako naziva Hrvatsku) do Londona Ella joj je zaželjela dobrodošlicu. "Dočekala me moja kćer koja se drži za svoje godine, sva sretna što vidi majku koja sve bolje i bolje izgleda, i njen stariji gospodin, koji je mlađi od mene, ali se ne drži toliko dobro kao ja jer živjeti u Londonu ostavlja posljedice na čovjeku", piše Danijela pa nastavlja: "Odveli su me u njihov novi apartman, tj. stan, koji je smješten u centru. Ella se trudila danima da počisti stan kako bi ugostila majku 'kraljicu' što joj je danima prije mog dolaska izazivalo ogroman stres jer očistiti kuću da ja budem zadovoljna jednako je kao da ugošćuje kraljevsku obitelj Engleske, osobno." Prva večer u Londonu bila je rezervirana za pravi ženski provod majke i kćeri. "Za tu prigodu sam nataknula i svoje štikle s petom od 18 cm i utegla se u crnu kožu, koju u Apsurdistanu rijetko nosim. Osjećala sam se ko visoki hrast među niskim grmljem. Ali, je.. mi se…, ipak sam u Londonu, a taj grad sve podnosi. Bilo je zanimljivo, žene u prigodnom donjem vešu, naoružane konopima, lancima, štiklama, maskama, a muškarci kao agenti 007, također s maskama. Glazba je bila fantastična, po mom guštu (tech-house), tako da sam se naplesala među tim maskiranim i čudnim ljudima koji su se pristojno ponašali, što znači da nije bilo „šlatanja“ za guzicu i onog neugodnog buljenja u žene... Izgledalo mi je kao da sam ubačena u neki film. Najdraža od svega bila mi je glazba. DJ je jednostavno nagazio, nije bilo onog čudnog momenta kao u našim klubovima da odjednom u nekom setu strane glazbe, čuješ remiksiranu Rozgu ili Severinu…“, objašnjava Danijela. Ostale dane provela je promatrajući ljude u Engleskoj kako rade. "Meni je to totalno otkriće nakon Apsurdistana. Ljudi, rade! Svi rade! I kad ne rade, oni rade. I nedjeljom rade. I kad dođu kući rade i praznikom rade.A opet svi su kafići puni kao i restorani. Nema šanse da petkom poželite otići u neki od milijun restorana u Londonu bez rezervacije! Ja recimo u Zagrebu, otiđem u bilo koji restoran, u bilo koje vrijeme, na bilo koji dan i uvijek nađem mjesto bez rezervacije. Pa tko ima takvu privilegiju? Svaki put se osjećam kao VIP, jer mislim da je restoran otvoren samo za mene i moje društvo.Gazda obično trlja rukama, što će napokon potrošiti zalihu svježeg mesa od prošlog mjeseca", zaključuje u svom stilu Danijela Svojom humorističnom kolumnom oduševila je brojne obožavatelje, ali i samu Ellu koja je kolumnu ponosno podijelila na svom Facebook profilu uz napomenu: "Pripremite pelene!" >>Pogledajte s kim se Ella Dvornik zabavljala u noćnom izlasku 