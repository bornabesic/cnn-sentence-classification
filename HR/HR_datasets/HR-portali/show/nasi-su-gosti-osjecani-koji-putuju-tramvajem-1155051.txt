Radijska emisija “1 krug za Osijek” svakog petka realizira se iz tramvaja, a zajedno je rade Agencija Osijek Danas i Gradski radio Osijek. Donosi ležerne intervjue s gostima – od građana koji se u tom trenutku voze tramvajem, sportaša, znanstvenika... Toliko je dobra da je zaslužila nominaciju za Večernjakovu ružu. Koji je glavni cilj emisije? Povećati svijest o ugodnijem životu u Osijeku, koji je grad prepun potencijala, grad koji mora pronaći rješenje za ostanak mladih, a tomu nastojimo pridonijeti i mi iz agencije Osijek danas. Kako je nastala emisija? Jedan od simbola Osijeka je tramvaj. Budući da grad ima dobro razvijenu tramvajsku mrežu, popularnu “tresku”, to nam se činilo kao najbolje rješenje. Tako smo premostili barijeru između gosta i publike, u našem slučaju putnika koji uživo prate i aktivno sudjeluju u snimanju emisije. Kako birate goste? Prema aktualnostima, a njih ne manjka. Dragi su nam i građani i stručnjaci u pojedinom području. Sportskim rječnikom rečeno, zajedno smo na terenu i kada građani dodaju loptu, na struci je da odgovori kvalitetnim udarcem, iako često pogodi samo stativu. Možete li s nama podijeliti koju anegdotu sa snimanja? Mogli bismo od svake emisije napisati knjigu. Kao zanimljiv izdvojio bih sam tijek snimanja emisije, koja traje dva školska sata. Tramvaj se trese pa snimatelj Matija Pavković ima problema kako održati ravnotežu, zaštititi opremu, izvući živu glavu, no ne žali se. Uz voditeljicu Melitu Berečić, on je dobra vila našeg projekta. Veseli li vas ova nominacija? Malo je reći da nam je to veliko priznanje. Nagrada bi bila dodatni poticaj, ali i obveza da učinimo još više. Možda “2 kruga za Osijek” ili pak “1 krug za Hrvatsku”. Koga vodite na dodjelu Večernjakove ruže u HNK? Sve građane Osijeka. Šalim se, povest ću suradnike iz agencije Osijek danas bez kojih emisije ne bi ni bilo. >>Poštujemo gosta i ne namećemo svoja uvjerenja >>Morseova abeceda nije daleka prošlost ekipi Pomorske večeri​