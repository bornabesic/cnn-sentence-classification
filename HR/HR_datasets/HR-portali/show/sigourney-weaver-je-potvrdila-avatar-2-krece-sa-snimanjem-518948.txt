Redatelj James Cameron obećao nam je još prije nekog vremena čak četiri nastavka svojeg gigahita, 'Avatara', no projekt je stalno upadao u razne probleme. Čak se i glavna glumica iz prvog dijela prije samo četiri mjeseca oglasila o tom projektu, s podosta sumnjičavim tonom. - Nismo još počeli sa snimanjem, pa ne znam koliko je realističan odabran datum. Svakako će biti uzbudljiv film - izjavila je Sigourney Weaver. No sada, nakon što je prošlo par mjeseci, Weaver je 'promijenila ploču'. - Počinjemo s treningom i počinjemo s...bolje bi bilo da ništa ne dodam. U stvari počinjemo sa snimanjem tijekom jeseni - rekla je glumica. Kako je Cameron već prije rekao, sva će četiri filma, koliko ih je u planu, biti snimana istovremeno, no bit će dovršavani jedan za drugim. - Kažem vam, scenariji su nevjerojatni, nisam nimalo zabrinuta oko toga da bi mogli razočarati fanove. Brinem li se kako ćemo ih oživjeti? Da, jer su toliko ambiciozni. Ali isplati se - izjavila je Weaver. A kako je redatelju Cameronu trebalo četiri i pol godine da snimi 'Avatar 1', ne začuđuje nas što će mu i za ove filmove puno vremena trebati. Uz to, redatelj se vraća i franšizi o Terminatoru, nakon prosječnog uspjeha 'Terminator: Genisysa', a objavio je i kako namjerava buduće filmove iz svijeta Avatara snimiti na takav način da bi film bio 3D, ali bi ga se gledalo bez korištenja 3D naočala. Koliko u njegovim planovima ima istine još će pokazati vrijeme, no kako je u pitanju redatelj koji je snimio neke od najuspješnijih filmova u povijesti, nećemo biti sumnjičavi. Tema: FILM 