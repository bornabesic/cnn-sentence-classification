Jedan je od najuspješnijih supermodela na svijetu, ali karijera Petre Nemcove umalo je završila prije sedam godina, kad je bila žrtva stravičnog tsunamija koji je pogodio Tajland. Manekenka se osam sati držala za palmu dok su valovi uništavali sve oko nje. Kad je stigla u bolnicu, liječnici su joj rekli da zbog povreda više nikad neće hodati. Još više ju je shrvala vijest da je njezin zaručnik, britanski fotograf Simon Atlee poginuo. – U trenutku kad sam mislila da mi je život savršen, tsunami ga je razorio. Bila sam sa čovjekom kojega sam voljela, a na romantičan odmor krenuli smo dan nakon Božića – rekla je 32-godišnja Čehinja u intervjuu. Jedino je bilo neobično, kaže, kad se more u trenutku povuklo. Nekoliko minuta nakon toga pogledala je kroz prozor bungalova i ugledala veliki vodeni zid. – U momentu kad sam bila sigurna da ću umrijeti osjetila sam potpuno blaženstvo. Pomirila sam se sa smrću – prisjetila se Petra. Voda ju je nosila neko vrijeme, a zatim se uspjela uhvatiti za palmu te satima čekala spas u polusvjesnom stanju. Zaručnika je posljednji put vidjela na krovu bungalova. – Mislila sam da će se spasiti jer je bio bolji plivač od mene. Povikao je moje ime i ja sam viknula njegovo, a sekundu poslije nisam vidjela ništa osim vode – otkrila je manekenka danas zaručena za glumca Jamieja Belmana.