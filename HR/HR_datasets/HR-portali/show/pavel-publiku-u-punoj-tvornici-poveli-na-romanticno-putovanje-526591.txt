Mnogi su bili uvjereni da je Aljoša Šerić pogriješio kad je ugasio grupu Ramirez, ali sada je potpuno jasno da je grupa Pavel jedno od najvažnijih imena aktualne pop scene. Posebno je to dokazano nedavnim koncertom u punoj zagrebačkoj tvornici. Uz Stipu B. Mađora na trubi, Sašu Jungića na električnoj gitari, Jerka Jurina na bubnjevima, Jakova Kolegu na basu, Deana Melkija na violini i Juricu Hotka na klavijaturama, Aljoša i Antonia Šerić poveli su posjetitelje Tvornice na desetogodišnje putovanje kroz svoja četiri studijska albuma i izveli hitove 'Lažu devedesete', 'Poslije nas', 'Moj stan je prekinuo s njom', 'Čuvaj me', 'Poslije nas' i mnoge druge. Potpomognuti Greenhouse Blues Band Brassom u pjesmama 'Autentično osrednji', 'Sretni smo' i 'Vrijeme života', došli su i do još jedne gošće, Maje Posavec, s kojom je nakon dugo vremena, na opće oduševljenje publike, Aljoša izveo 'Ako si za, mogli bi jednom izaći'. Puna dva sata koncerta nabijenog emocijama bila su dovoljna da publika ne pusti olako 'družbu krivih odluka' s pozornice Velikog pogona već zatraži zasluženi bis. Tako su dodatno izvedene 'Bajke još postoje', 'Samo se dobri danij broje', 'Tobago', 'Morska', uz ultimativni hit 'Zbog tebe'. Magičan koncert uz romantičnu scenografiju Borisa Sekulića tako je priveden kraju na najbolji mogući način. Tema: Muzika