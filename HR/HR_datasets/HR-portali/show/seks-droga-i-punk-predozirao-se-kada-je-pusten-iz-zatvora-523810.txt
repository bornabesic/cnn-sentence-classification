Deset dana nakon smrti djevojke Nancy Spungen, 22. listopada 1978., Sid Vicious je pokušao samoubojstvo prerezavši vene nakon čega je neko vrijeme odležao u bolnici. Ubrzo nakon toga, 9. prosinca je uhićen i odvezen u zatvor na Rikr's Island. Nakon što je otpušten iz zatvora, 2. veljače 1979. godine, odlazi na zabavu u stan svoje nove djevojke kako bi proslavio novostečenu slobodu. Sljedeće jutro glazbenik je pronađen mrtav. Predozirao se. Danas bi proslavio 60. rođendan. Sid Vicious, čije je puno ime John Simon Ricthie, rođen je 10. svibnja 1957. godine u Londonu. Bio je poznat po svojoj nervoznoj, buntovnoj osobnosti. Nakon što je odustao od škole, vrijeme je provodio po Londonu. Bio je jedan od onih mladih nezadovoljnika.  Prepoznatljiv je bio po neuglednom izgledu i lošem ponašanju što je zapravo i jedan od razloga zbog kojih ga je Malcolm McLaren, menadžer benda Sex Pistols, odlučio pozvati da se pridruži ostatku ekipe.  McLaren je Sex Pistolse, jedan od vodećih punk bendova, osnovao 1975. godine. Njihove pjesme izražavale su nezadovoljstvo društvenim i političkim uvjetima toga vremena. Bend nije imao volju ni želju stvarati hitove, već su uglavnom odlučili udovoljiti sami sebi. I prije nego što se Sid pridružio bendu, dečki nisu skrivali svoju narav.  U jednom  televizijskom intervjuu 1976. godine, bili su toliko nepristojni da je od njih odustala i njihova diskografska kuća.  No bez obzira na sve, bend je uspio prodati brojne ploče, iako su mnogi odbili prodavati njihov album 'Never Mind the Bollocks, Here's the Sex Pistols'. No obožavatelji punka njime su bili oduševljeni. Godine 1976., Sid je upoznao Nancy, djevojku koja je sa 17 godina odlučila sama iz Philadelphije otići u New York. Odmalena je bila hiperaktivno i agresivno dijete, a liječnici su joj već do 11. godine dijagnosticirali mnoge bolesti, od bipolarnog poremećaja do shizofrenije.  Kad su početkom 1978. godine Sex Pistolsi imali veliku turneju u SAD-u, Nancy je pratila Sida. Bend je zajedno napravio osam koncerata poslije čega su se raspali zbog droge i osobnih sukoba.  Nakon raspada benda, Vicious i Spungen neko su vrijeme proveli u Londonu prije nego što su se preselili u New York. Boravili su u hotelu Chelsea gdje su tijekom godina odsjedali mnogi umjetnici, pisci i glazbenici.  Spungen se predstavljala kao Sidova menadžerica. Ugovorila mu je nekoliko nastupa koji nisu oduševili publiku jer je Vicious u to vrijeme stalno bio na drogama. Oboje su se jedno vrijeme pokušali odviknuti od droga, no ubrzo su većinu vremena ipak provodili u uživanju u opojnim sredstvima. Do svog kraja par je došao 12. listopada 1978. godine, kada je u ranim jutarnjim satima policija iz hotela Chelsea izvodila Sida.  U hotelskoj sobi broj 100, ispod umivaonika na bijelim keramičkim pločicama pronađeno je mrtvo tijelo njegove djevojke. Nancy je tada imala tek 20 godina. Tijekom ispitivanja Sid je izjavio da je noć prije zaspao pored nje nakon što su uzimali heroin i razne tablete. Tvrdio je da je njezino tijelo našao tek ujutro kad se probudio. Obdukcija je pokazala da je Nancy iskrvarila nakon što je nožem, koji je Viciousu darovala kao poklon, probodena u trbuh.  Njihova priča inspirirala je mnoge, pa je 1986. godine snimljen i film o njihovoj ljubavi, 'Sid & Nancy'. Viciousa je utjelovio Gary Oldman.  Mnogi nisu vjerovali da je Sid ubio Nancy pa Alan G. Parker, u svom dokumentarcu 'Who Killed Nancy', opet otvara pitanje o njezinom ubojici. Smatra da se ne radi o Sidu, već dilerima koji su tu noć posjetili hotelsku sobu u kojoj je njezino tijelo pronađeno.  