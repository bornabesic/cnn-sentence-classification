Koncertom zagrebačke rock skupine Pips, Chips&VideoClips sinoć je završeno treće izdanje festivala Gričevanje koje se od 20. svibnja održavalo na Griču i Tuškancu. Krov garaže Tuškanac bio je premali za sve posjetitelje koji su uživali u nastupu ''najzagrebačkijeg benda''. Ekstatičnim Pipsima na pozornici se pridružila i Yaya, supruga frontmana Rippera i pjevačica grupe Jinx koja je ove godine otvorila festival, a dvosatna svirka okončana je svima poznatom himnom 'Nogomet'. Uoči penjanja na binu, članovi benda benda susreli su se s dobitnicima nagradne igre Ožujskog piva, pokrovitelja ovogodišnjeg festivala koji je, napominje organizator, zabilježio najveći broj koncerta i odaziv publike u svojoj kratkoj povijesti. Jučerašnji finalni dan, posvećen 920. rođendanu Grada bez kojeg ne bi bilo ni Gričevanja, počeo je još u popodne a, osim Pipsa, publiku je zabavljao i elektronski program Strujanje - Čarobnjakova grička šuma koji je ugostio čuveni zagrebački CFSN kolektiv. >>Let3 na Gričevanju, slastice na Zrinjevcu i zabava na Strossu