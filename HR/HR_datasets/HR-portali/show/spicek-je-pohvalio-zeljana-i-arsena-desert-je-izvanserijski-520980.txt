Na setu showa 'Tri, dva, jedan – kuhaj!'  bila su održana tri mala dvoboja – po dva para u svakom redu imala su zadatak iskoristiti iste namirnice unutar 60 minuta i pred žiri donijeti barem jedno jelo. Natali i Hrvoje, Moira i Zdravko te Arsen i Željan uspjeli su pobijediti suparnike i osigurati si veliku prednost u razlici bodova. Posljednji zadatak za natjecatelje u kulinarskom showu RTL-a bio je potrošiti sve namirnice iz jedne košare koju dijele dva para. Na kušanje su trebali donijeti koliko god žele sljedova tanjura koje žiri nije ocijenio, već je donio odluku koji je od dva para u istom redu, a koji su dijelili istu košaru, bio uspješniji u kuhanju.  Iako su Kristijan i Martin svog kokota pripremali na moderniji način uz pire krumpir sa smokvom te kremom od manga i žute mrkve, a za desert donijeli kolač od banane i čokolade, Arsenova i Željanova riba po 'viški' bila je za nijansu bolja. Žiri je pohvalio i njihov desert kojeg su, prikladno, nazvali Crepes Doris. - Banana u umaku za palačinke se malo raspala, ali to daje neku čar. Desert vam je jako fini, dapače, izvanserijski je - izjavio je Tomislav Špiček pri kušanju palačinki s mangom, sušenim smokvama i bananama. Iako tu večer nisu bili od volje za kuhanjem, Natali i Hrvoje su svojom roladom od pilećih prsa posluženih uz heljdu te 'dječjim desertom' odnosno semifreddom s kruškama i mrvicama za desert uspjeli pobijediti Ozanin i Katarinin jelovnik na kojem su bili panirani pileći štapići i karameliziranu mrkvu, pileći batak i krilca s heljdom te palačinke s kruškama uz wine chateau.  Unatoč tome što je bio na rubu diskvalificiranja Sanje i Morene zbog bacanja hrane, žiri je odlučio da su Moira i Zdravko bili uspješniji u pripremi svojeg jelovnika. Dapače, otac i kćer iz Varaždina uspjeli su u 60 minuta napraviti tri vrste domaćeg tijesta – njoke, mlince i biskvit za kolač. Uspješnija tri para koja su bila bolja u pripremi jelovnika sutra će, u novoj epizodi showa 'Tri, dva, jedan – kuhaj!' biti nagrađena jednom pogodnošću, ali će također dobiti 20 bodova na tablici ukupnih bodova. 