Ivan Zak i Begini svojim su nastupom na jednom od najljepših hrvatskih otoka Hvaru u utorak navečer označili početak tamošnje sezone koncerata na otvorenom. Te je večeri pregršt ljudi na gradskom trgu od 20 sati navečer uživalo u notama sve popularnijeg hrvatskog tamburaškog sastava, nakon čega je uslijedio višesatni nastup Ivana Zaka gdje su s ovacijama dočekani hitovi Bolja od najbolje, Usne varane, Pretjerujem, Naučila si me i mnoge druge.  Energični Begini su publiku raspametili sa sijasetom danas na postajama najslušanijih pjesama kao što je Obriši suze, Dolazi trideseta, Da si kraj mene te ostatkom repertoara koji se sve češće čuje u većini hrvatskih klubova. Zajednički nastup hrvatskih estradnih zvijezda ne samo da je opravdao sva očekivanja domaćih posjetitelja, već je privukao i veliku pažnju gostiju iz različitih zemalja.  Zakov klasični entuzijazam na koncertima, kakav se mogao vidjeti i na Hvaru, rezultat je stava "uvijek možeš napredovati, napraviti bolji koncert, napuniti veću dvoranu i uvijek možeš snimiti bolju pjesmu" te jedan je od razloga zbog kojeg ga jednako dobro prihvaćaju sve generacije. Najbolji dokaz tomu su nastupi po svim dijelovima Hrvatske, bilo da se radi o otoku ili kopnu, ali i okolnih zemalja. U proteklih nekoliko mjeseci za ovog se glazbenika u profesionalnom smislu dogodila zaista mnogo toga, dok je u međuvremenu i dovršio studio u kojem će nastajati budući hitovi. Inače, Zakovi su koncerti nastavak uspješne suradnje s Styria medijskom  grupom koja drugu godinu za redom diljem Hrvatske organizira festival poduzetništva, obrta i OPG-a pod nazivom Moja poduzetna Hrvatska. Ove godine su mu se na pozornici pridružili i Begini s kojima odavna surađuje na tekstovima i glazbi što se, sudeći po reakcijama publike, pokazalo dobrim potezom. Odlična energija s hvarskog trga za koju su zaslužni Zak i Begini i konstantno pjevanje publike te je večeri obranilo titulu Hvara kao jedne od najpoželjnijih mediteranskih destinacija.   