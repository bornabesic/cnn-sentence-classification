Obitelj Tatjane Matejaš Tajči prolazi kroz teško razdoblje otkako je njezinu suprugu Matthewu Cameronu nedavno dijagnosticiran rak pluća. Da joj je suprug bolestan, Tajči je objavila na društvenoj mreži Facebook i zamolila je sve koji je poznaju da svoje molitve posvete Matthewu ozdravljenju.  – Molim vas, molite za ozdravljenje. Naime, moj suprug Matthew ima rak pluća. Čekala sam da prođe onaj početni šok i da saznamo kakav je plan izlječenja. Sada trebamo vaše molitve. Upravo smo u bolnici i čekamo nalaze biopsije koji će pokazati o kakvom se točno tipu raka radi kako bismo počeli s pravim tretmanom liječenja što prije. Matthew je optimističan, snažan i ima veliku životnu snagu. Njegova vjera je snažna i već ima cijelu vojsku ljudi koja je svoje molitve usmjerila za njegovo ozdravljenje. Htjela sam sakriti svoj strah ili se barem pretvarati da nisam uplašena. Zahvalna sam što sam naučila osloboditi se straha i dopustiti Bogu da ga zamijeni ljubavlju i vjerom u ozdravljenje. To me čini smirenom i snažnom za Matthewa i dečke. Hvala vam što šaljete svoje molitve, pozitivne misli i energiju za Matthewa – napisala je u objavi Tajči.  Matthew Cameron također je napisao dirljivo pismo u kojem govori o svojoj bolesti te moli i za financijsku pomoć jer je svjestan da će troškovi liječenja biti veliki i da njegova ušteđevina i obiteljska primanja neće biti dovoljna da ih pokriju.  – Vodio sam zanimljiv i uzbudljiv život koji će, sudeći prema riječima onkologa, uskoro biti gotov. Ali ne brinite, zaključio sam kako sam u svojih 46 godine proživio već pet života ispunjenih ljubavlju, smijehom, avanturama, srećom i poslom. Ne predajem se, još uvijek sam osoba puna života i planiram se boriti protiv raka kako god znam. Imam peti stadij raka od kojeg najčešće obolijevaju nepušači – napisao je Matthew u pismu koje je objavljeno na stranici www.gofundme.com koja služi za prikupljanje pomoći.  Matthew zauzvrat svima nudi svoje poslovne usluge jer, kako kaže, još uvijek može i želi raditi i draže mu je da sam zaradi novac nego da druge moli za milostinju.  – Volio bih da me angažirate za posao ili da mojoj supruzi ponudite gažu. Ako to nije moguće, a želite donirati novac, bit ću vam neizmjerno zahvalan. Najviše vas molim – molite za nas – napisao je na kraju ovog dirljivog pisma. Tajči je napisala još jednu objavu na Facebooku u kojoj svima zahvaljuje na dosadašnjoj pomoći. – Hvala svima na molitvama i energiji koju nam šaljete te na hrani koju nam donosite. Ovo je najteža objava koju sam ikada podijelila, teško mi je vjerovati da je ova GoFundMe stranica o nama. Slažem se sa svima koji misle da bi Matthew trebao prestati raditi ili barem usporiti kako bi energiju usmjerio na ozdravljenje. Njemu i djeci želim biti od pomoći najviše što mogu. Ako nam i vi možete pomoći, bit ćemo jako zahvalni. Nastavljam raditi i treba mi vaša podrška, stoga me angažirajte za predavanja i koncerte. Hvala vam prijatelji! – napisala je. Tatjana je Matthewa upoznala kada se preselila u Ameriku. Par ima tri sina – 16-godišnjeg Dantea Xaviera, 14-godišnjeg Evana Amadeusa i 11-godišnjeg Blaisea Ludviga.   >>Tajči: Nemam nikakve namjere sudjelovati u Big Brotheru >>Endi: Sretan sam jer je Tajči pohvalila moju izvedbu njene pjesme 