Poznata kao osoba koja uz bok stoji najvećim hrvatskim pa i regionalnim zvijezdama, Daria Hodnik, jedan od naših najpoznatijih pratećih vokala, prošle je godine započela svoju samostalnu karijeru. Najveću podršku da se okuša i kao glavni solista, dobila je upravo od svojih kolega, s kojima dugo godina surađuje, snimajući zajedno s njima u studiju ili nastupajući diljem regije na velikim pozornicama. Bilo bi zaista nepravedno prema publici da jedan ovakav vokal ostane samo u pozadini poznatih izvođača jer s takvim dugogodišnjim iskustvom i završenom Muzičkom akademijom, Daria ima sve što treba. Nakon prvog singla "Iza tvojih riječi", koji je predstavila tijekom prošle godine, a koji je izazvao val pozitivnih komentara i reakcija, došlo je vrijeme za novu pjesmu. Radi se o pjesmi "Nevidljive stope", autora glazbe i aranžmana Dragana Brnasa, koji zajedno s Predragom Martinjakom potpisuje i tekst. Baš kao i na prvoj pjesmi, Daria je oko sebe okupila profesionalnu ekipu glazbenika, a tako su na ovoj svoj trag ostavili Dado Marinković, Goran Delač, Miroslav Lesić, Dragan Brnas, ali i Igor Ivanović na mixu i masteringu.