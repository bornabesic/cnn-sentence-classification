"Ne događa se dvaput da se ovako možeš sresti s ljudima s kojima si proveo određeni dio djetinjstva, dio svojih prvih muzičkih početaka... I kad sam pitala u garderobi: što mislite zašto smo se sad svi opet ovdje našli? Ma sve ima svoje razloge! I cijeli mjuzikl je veličanje duha Splita, onog Splita najljepšeg!" - komentirala je Severina, vidno ponesena emocijama nakon jučerašnjeg snimanja videospota za pjesmu "Štorija", s kojom će započeti i završiti mjuzikl "Naša bila štorija", autora Nenada Ninčevića i Gorana Karana, a koji publika iščekuje s velikom znatiželjom, piše Slobodna Dalmacija. Velika znatiželja vladala je jučer i na splitskom Peristilu, kojega su u svojevrsno "tijardovićevsko" ruho odjenuli taktovi i kostimi koje su nosili protagonisti projekta, Danijela Martinović među ostalima. "Mi se svi poznajemo jako dobro, neki čak i iz školskih klupa, pa imamo brdo svojih fora, što bi bilo zabavno i snimati" - komentirala je splitska pjevačica. O svojoj ulozi je rekla: "Nisam vrckava, zamisli!" Goran Karan je otkrio kako se na projektu radi devet godina i da "nije bitno koliko košta kad se ljubav dogodila". Mjuzikl "Naša bila štorija" imat će koncertnu premijeru 21. travnja na splitskim Gripama, baš na Severinin rođendan, piše Slobodna. Kako je pjevačica komentirala tu podudarnost i što se sve događalo na Peristilu možete pogledati u videu: