Ako je netko definitivno zvijezda trenutka hrvatske scene, to je glumica Hana Hegedušić. U prve dvije epizode showa Nove TV “Tvoje lice zvuči poznato” pobijedila je i oduševila svojim transformacijama, prvo u Mladena Grdovića, a zatim i u Whitney Houston. Glumica, koja s 13-godišnjom kćeri Petrom i dvije godine mlađim sinom Jurišom živi u okolici Varaždina, u posljednje je vrijeme često u Zagrebu jer, osim u najgledanijem showu na malim ekranima, glavna je zvijezda i u mjuziklu “Pacijenti” autorskog trojca Tončija Huljića, Mire Gavrana i Igora Barberića, za koji se odavno traži ulaznica više pa je jučerašnja premijera u dvorani Lisinski rasprodana tjednima unaprijed. Ansambl koji gori za rad – Divno je biti dio mjuzikla, to je velik užitak i veselje. Ansambl je odličan, svi predivno pjevaju i svi žele i vole raditi. Oduvijek sam željela raditi s Igorom Barberićem i sretna sam što mi se to sada ostvaruje – kaže 40-godišnja Hana koja zagrebačke dane trenutačno provodi kod svoje majke, glazbene dive Ksenije Erker. – Mama mi je jako pristojno dopustila da budem malo kod nje, da se kod nje hranim, udomila me i hvala joj na tome – kaže glumica koja je i sama majka dvoje djece koje ima s bivšim životnim partnerom Petrom Čolićem. Dok je ona u Zagrebu, njih su dvoje zbog školskih obaveza ostali u svom domu blizu Varaždina. Iako ima jednu djevojku koja joj pomaže s djecom, a uskaču joj i druge bliske osobe poput njezina novog dečka, Hana smatra da je to izvrsno za njihovo osamostaljivanje i preuzimanje odgovornosti. – Znaju kako radi perilica rublja te jednom i djeca moraju početi shvaćati da je kuća odgovornost, da se svjetla moraju ugasiti, a ako padne kiša, da moraju provjeriti je li bicikl ostao na dvorištu – objašnjava Hana. Premda je oboje klinaca, dok su bili mali, često s njom išlo na probe i snimanja, Hana kaže da ih taj svijet ni najmanje ne zanima. – Ja sam uvijek znala da ću biti glumica i to nikad nije bilo upitno, a oni nikada nisu rekli da će biti glumci. Petra je otkrila ples, a Juriša ide u glazbenu školu na sviranje klavira – kaže ponosna mama prisjećajući se svoje prve predstave “Orkestar” autora Jeana Anouilha, u režiji Zdenke Heršak, koju je igrala davne 1989. godine u Gavelli. Svoje male umjetnike Hana je rodila u dugogodišnjoj vezi s Petrom Čolićem s kojim se prije četiri godine razišla. Tada joj je, priznaje, bilo jako teško, no znala je da kad-tad mora donijeti tu odluku. – Pokazalo se da je to bila jako dobra odluka i s moje i s njegove strane. Otkad se to počelo raščišćavati te otkad smo Pero i ja počeli graditi jedan zreo i dobar odnos, sve je lakše. Roditelji smo i to će nas zauvijek vezati – kaže glumica koja je u isto to vrijeme proživljavala i razvod svojih roditelja, poznatih umjetnika Ksenije Erker i Hrvoja Hegedušića, koji su u braku proveli punih 40 godina. I dok su mediji od toga napravili veliku priču, Hani je tada bilo najvažnije da su joj roditelji sretni, zdravi i da nastave uživati u životu punim plućima. Povratak vjere u ljubav Nedavno je priznala i da je u odrastanju s majkom proživljavala razne faze, no danas imaju neočekivano dobar odnos. Ipak, ne toliko dobar kao što ga ima njezina sestra Martina. S druge strane, s ocem je oduvijek bila bliska te je jednom izjavila da je prava tatina kći te, da su je na porođaju pitali koga želi uza se, da bi prije odabrala tatu nego svoga tadašnjeg partnera, i to zato što se s njim najbolje razumije. Prije nešto više od pola godine Hani se ponovno vratila vjera u ljubav. Sreću je pronašla uz novog dečka Tomislava koji joj je i u privatnom i u poslovnom životu velika podrška.