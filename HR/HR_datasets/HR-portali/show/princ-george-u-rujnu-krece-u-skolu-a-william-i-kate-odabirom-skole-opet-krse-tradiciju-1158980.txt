Britanski princ George, treći u nasljednom redu za britanski tron, u rujnu kreće u privatnu školu Thomas u jugozapadnom Londonu, izvijestila je Kensingtonska palača.  Ovakvim izborom njegovi roditelji William i Kate prekidaju s dosadašnjom tradicijom po kojoj su članovi kraljevske obitelji pohađali isključivo škole za dječake. William i njegov brat princ Harry pohađali su školu Wetherby u Notting Hillu.  Odluka je uslijedila nakon što su William i Kate u siječnju odlučili da će njihov dom biti u Londonu jer je William odustao od posla pilota hitne helikopterske medicinske službe kako bi se fokusirao na službene dužnosti i pomogao devedesetgodišnjoj kraljici i svojoj baki Elizabeti.  George i njegova jednogodišnja sestra Charlotte ranije su s roditeljima živjeli u dvorcu Anmer Hall kako bi bili što dalje od znatiželjnih novinara i što više u prirodi.  Na internetskoj stranici privatne škole Thomas stoji da je pohađa 540 djevojčica i dječaka u dobi između četiri i 13 godina i da je u njoj najvažnije pravilo "biti ljubazan".  Georgeova škola stoji nešto više od 5600 funta po polugodištu, a program je osobito fokusiran na umjetnost, sport i važnost vanjskih aktivnosti. Uprava škole objavila je da je počašćena što je kraljevska obitelj odabrala upravo njih. Ostalim je roditeljima upućena poruka u kojoj stoji da Georgeova titula ni u kojem slučaju neće utjecati na dječakov status u školi. "William i Kate poslali su jasnu poruku da ne žele da Georgeovo pohađanje te škole promijeni način njezina funkcioniranja, kao ni vrijednosti. Žele da George ima isti status poput ostalih učenika te su spremni pridružiti se školskoj zajednici poput ostalih roditelja", stoji u poruci koju su primili ostali roditelji čija djeca pohađaju školu Thomas.  >>Princ William i Kate u javnosti se nikada ne drže za ruke, evo i zašto >>Dok Kate doma čuva djecu, princ William na skijanju uživa u društvu ove lijepe manekenke​ 