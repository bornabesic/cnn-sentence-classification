- Nikada se nisam skinula na filmu. Ne zato što sam pretjerano čedna, ali u moje vrijeme smo uvijek imali dublere koji su se skidali umjesto glumaca. Uvijek sam, međutim, pazila da ne napravim nešto čime bih osramotila svoju djecu - rekla je glumica Andie MacDowell, koja je s 59 godina upravo snimila svoju prvu golu scenu. U filmu “Love After Love”, koji je imao premijeru na ovogodišnjem Tribeca Film Festivalu, glumi ženu koja tuguje zbog gubitka muža. “Moja golotinja u filmu nije me, začudo, uopće učinila ranjivom. Više je to bila ta silna tuga koju sam morala odglumiti i koja se vidi na ekranu”, rekla je Andie, koja se na zahtjev redatelja Russella Harbaugha skinula i nakon toga nije zažalila. No, mnoge njezine kolegice misle kako je skidanje na filmu naprosto nepotrebno. Postoji cijela četa seksi glumica za koje se zna da se nikada neće skinuti. Tako je, primjerice, Sarah Jessica Parker imala posebnu klauzulu u svom ugovoru za seriju “Seks i grad”. U njoj je pisalo kako se neće morati skinuti ili pokazati bilo koji intimni dio svojeg tijela. “Skromna sam osoba i nisam ponosna na to kako izgledam. Nisu me mogli platiti dovoljno ni da unajme nekoga da glumi moje golo tijelo u scenama golotinje. U mom ugovoru je također bilo navedeno: bez dvojnika za tijelo”, rekla je glumica. Njezino uvjerenje dijeli i Jennifer Garner, koja je rekla kako je nikada nećemo vidjeti golu na filmu. “Ne hvala, svijet zaslužuje bolje. Nisam zainteresirana za skidanje do kraja”, izjavila je. “Ako se glumica skine na filmu, postaje objekt. Zapravo sam zaprepaštena koliko dobrih glumica to radi”, rekla je Reese Witherspoon, koja upravo glumi u seriji “Big Little Lies” s Nicole Kidman, koja ima nekoliko golišavih scena u seriji, uglavnom pod tušem. Na to ne bi pristala ni Anna Kendrick, koja kategorički odbija biti gola na ekranu. “Nikada to neću napraviti. Ne kritiziram ljude koji snimaju scene golotinje, ali planiram nastaviti raditi ovo što radim i nadam se da će to biti dovoljno”, rekla je Anna. Njezino mišljenje dijeli i Julia Roberts, koja je izjavila kako to naprosto nije ono što ona radi. U filmu “Zgodna žena”, koji ju je lansirao u zvjezdanu orbitu, imala je dvojnicu koja je glumila njezino tijelo u nekim škakljivim scenama. “Bilo bi mi užasno neugodno da hodam ulicom i znam da me osoba koja prolazi pokraj mene možda vidjela potpuno golu”, izjavila je glumica Mandy Moore. Baš je tako neugodno i seks bombi Megan Fox, koja se također zaklela da neće snimati golišave scene, na veliku žalost muških fanova. “Ne mogu uopće zamisliti da se skinem na filmu. To je nešto što ostaje zauvijek, osobito danas, u doba interneta. Ma, nema šanse, ne mogu, naprosto ne mogu”, objasnila je prelijepa Megan. Jednako tako neće se skidati ni Emma Watson, koja se proslavila nakon serijala filmova o Harryju Potteru i iz male čarobnice divlje kose narasla u zgodnu i seksi djevojku. “Ne želim da me zaborave kao filmsku Hermionu, jer sam na nju stvarno ponosna. Zašto kvariti taj imidž dobre djevojke snimanjem golih scena”, rekla je i dodala kako neće snimati ni scene konzumiranja droge. Iako je glumila striptizetu u filmu “Sin City”, Jessica Alba uspjela je sačuvati svu odjeću na sebi i nije pokazala ništa što nije željela. “Ne skidam se gola, to je naprosto tako. Možda sam zbog toga loša glumica, možda me neće izabrati za neke uloge, ali previše sam napeta da bih se skinula na filmu”, rekla je. Glumicu Christinu Hendricks, koju je proslavila uloga crvenokose tajnice u seriji “Momci s Madisona”, vrijeđa što svi uvijek primjećuju njezin dekolte, a ne i glumu. Iako je dobila mnoge ponude da se skine, ona to kategorički odbija. Baš kao i Isla Fisher. “Ako imate komičarku i odjednom vidite njezine bradavice, onda ona naprosto više nikome nije smiješna”, rekla je supruga Sashe Barona Cohena i dodala kako se zato nikada neće skinuti.