Matthew Shane Cameron (46), suprug bivše pjevačice Tajči, otkrio da mu je liječnik rekao da je podoban za isprobavanje novog oblika terapije koji je, navodi Matthew, vrlo uspješan u borbi protiv raka. - Prvi razgovor imam u srijedu, a onda ću znati mogu li početi primati lijekove - napisao je Matthew te dodao da vjeruje u pozitivan ishod jer se istoj terapiji podvrgnuo i njegov susjed koji, kaže, boluje od jako agresivnog oblika raka prostate. Dobre vijesti sa svojim je prijateljima podijelila i Tajči koja smatra da je mogućnost ozdravljenja sve bliža.  - Kada me nazvao, njegov glas je zvučao poput prvih zraka sunca nakon duge i jake oluje. Kao da se 'Sila' probudila u njemu. Bilo je tako lijepo čuti pravu nadu u njegovom glasu. Sreća se ukazala, i to unatoč silnoj tjelesnoj boli - rekla je Tajči. Početkom svibnja, Matthew je počeo jedan drugi tretman koji mu je zaustavio širenje raka, čime se pohvalio na društvenim mrežama. Rak se smanjio na lijevom plućnom krilu na kojem je bio najgori, iako je na tim mjestima osjećao jake bolove.  Obitelj Cameron je u veljači otvorila GoFundMe stranicu preko koje skupljaju donacije za skupe terapije koje bi Matthewu mogle spasiti život.