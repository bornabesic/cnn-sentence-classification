Ono što nam cijelo vrijeme govore iz Disneya, glede nadolazećeg filma 'Ljepotica i zvijer', jest da ćemo dobiti nešto novo i uzbudljivo, a opet poznato i klasično. Tako su nas i foršpani uglavnom vodili u pravcu poznatog i klasičnog, no nikako nismo dobivali najavljeni novi i uzbudljivi moment. Kako se čini, došlo je i vrijeme za taj tren. Premda su se godinama opirali tomu, jedan od likova u filmu je po svemu sudeći homoseksualac. I kako se čini, u pitanju je lik LeFou (glumi ga Josh Gad), koji je 'zaljubljen' u glavnog negativca filma, Gastona. Redatelj Bill Condon odlučio je i prozboriti malo o tom otkriću. - LeFou je netko tko u jednom trenu želi biti poput Gastona, dok u drugom trenu želi poljubiti Gastona. Zbunjen je oko svojih želja. Tek je počeo shvaćati da ima te osjećaje. A Josh je to odlično odglumio - konstatirao je redatelj. Poslije je Condon još dodao nekoliko bitnih rečenica. - Na kraju se LeFou sve to isplati, ali neću vam otkriti kako. U svakom slučaju, to je lijep, ekskluzivno homoseksualan trenutak u Disneyjevom filmu - izjavio je Bill Condon. Redatelj Bill Condon snima 'Ljepoticu i zvijer' po scenariju osmišljenom po originalnom animiranom filmu iz 1991. godine, a za muziku je odgovoran osmerostruki oskarovac Alan Menken. U hrvatskoj verziji glasove daju Mia Biondić i Nina Kraljić kao Belle; Filip Riđički kao Zvijer; Đani Stipaničev kao Gaston; Ervin Baučić kao Bellin otac Maurice; Ozren Grabarić kao Le Fou; Pjer Meničanin kao svijećnjak Lumiere; Enes Vejzović kao čembalo Maestro Kadenca; Lana Jurčević kao čarobnica Peruška; Nikola Seleš kao šalica Mrvica; Dušan Gojić kao sat Din-don te Mirela Brekalo kao čajnik, gđa Kamilica. Film u kina dolazi u ožujku 2017. godine. Tema: FILM 