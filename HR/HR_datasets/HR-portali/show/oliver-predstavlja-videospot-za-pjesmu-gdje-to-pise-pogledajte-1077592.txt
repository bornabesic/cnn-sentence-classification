"Kakva loza, takav plod" kaže stara narodna poslovica koja kao da je stvorena za opis stvaralačke karijere našeg barda dalmatinske glazbe Olivera Dragojevića. Gibonni i Oliver snimili su izvanserijski album "Familija" s kojeg dolazi aktualni sing "Gdje to piše?", pjesmu profinjenog mediteranskog štiha koju je Gibo napisao za svog velikog prijatelja Olivera. Taj specifični akustični mediteranski ugođaj iskoristio je redatelj Matko Petrić kako bi oslikao Oliverovu interpretaciju i kroz zaigrane, ali i poetične motive oblikovao vizualno impresivnu glazbenu slikovnicu. Radnja glazbenog spota "Gdje to piše" smještena je točno tamo gdje pripada – na splitsku rivu! Kroz kolažnu strukturu životnih prizora s rive oslikanih snažnim kolorističkim kistom snimatelja Matka Petrića, Jere Gruića i Bruna Bilonića autor glazbenog spota uspio je Oliverovu melankoliju uprizoriti na svjež i inovativan način. Nije niti čudo jer Matko podosta vremena provodi na splitskoj rivi: "Moja  kći ide u glazbenu školu blizu rive i ja sam cijelu godinu proboravio s golubovima i galebovima čekajući je." Eto, na dobre stvari uvijek vrijedi čekati, kaže još jedna stara narodna poslovica i nepogrešivo opisuje spot za pjesmu "Gdje to piše". U spotu su kao glumci sudjelovali: plesačica Blanka Tonšić i akrobat Jan Hajsok, djeca Hana Petrić i Toni Dragojević te glazbenici Koča Cetinić, Marija Miše i Mislav Peović. >>Gibonni i Oliver razveselili Zagrepčane na glavnom zagrebačkom trgu