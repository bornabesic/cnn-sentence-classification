Nakon dugo vremena jedan projekt Roberta Knjaza dobio je udarni televizijski termin. Nije da ga Knjaz i ranije nije zaslužio, no ovaj put bilo je to neizbježno. Po mnogima najtalentiraniji televizijski autor u Hrvatskoj pozabavio se u svom prepoznatljivom stilu velikim povijesnim ličnostima i snimio “Hrvatske velikane”, osmodijelnu povijesno-dokumentarno-zabavnu seriju. Priče o banu Josipu Jelačiću, Nikoli Šubiću Zrinskom, Stjepanu Radiću, Nikoli Tesli, Faustu Vrančiću, Marinu Držiću, Ivanu Mažuraniću i Ivani Brlić Mažuranić te Vatroslavu Lisinskom i Ivanu Zajcu s emitiranjem će krenuti u utorak 17. siječnja u 20 sati na Prvom programu HTV-a. - Otkud ideja za ‘Hrvatske velikane’? Otkad je svijeta i vijeka o životima velikana se pišu knjige ili snimaju filmovi i emisije. Ovdje je više riječ o realizaciji i načinu na koji smo pristupili staroj temi. Znači, nastavio smo pristup koji smo imali i u ‘Svlačionici’, ‘Mjenjačnici’ ili ‘Koledžici’, s tim da je ovdje ozbiljna tema, ali je pristup ostao ležerniji, pa time se nadamo privlačan i za širu publiku. Naravno, epizode su zabavne koliko su nam pojedine biografije velikana to dopuštale. U svakoj emisiji ima i puno stručnjaka te elemenata putopisa, jer su naši velikani često mijenjali boravište, puno više i češće nego mi danas - objašnjava Knjaz. Naravno, odrediti s kim će se pozabaviti od hrvatskih povijesnih ličnosti nije bio jednostavan zadatak. Ima, kaže, još masu velikana koji se mogu obraditi, jer dovoljno je pogledati samo novčanice koje nas, nažalost, vrlo rijetko posjete i uvijek razvesele, kao Marulić na 500 ili Starčević na 1000 kuna... Uglavnom, prostora ima za još par serijala, no već ovaj prvi uzeo je Knjazu godinu dana. - Uh, protekla je godina stvarno bila udarna jer, priznajem, zaletio sam se u nešto što nisam ni slutio koliko napora iziskuje. Ali kad sam već krenuo, nisam mogao odustati, iako sam poželio masu puta. Tridesetak sjajnih ljudi iz moje ekipe Sirovina i sinovi radilo je na projektu gotovo godinu dana. Partner serijala bio je Hrvatski institut za povijest, snimili smo oko 200-tinjak stručnjaka, imali smo 60-ak dana snimanja na velikom broju lokacija u Hrvatskoj i izvan nje, gomilu animacija, grafike, slika. Puno nas je institucija pratilo arhivom, NSK, Državni arhiv, puno muzeja u Hrvatskoj i izvan nje, ma mogao bih nabrajati do jutra. Toliko je bilo podataka za provjeriti, da još ni sad nisam siguran da nam nešto nije promaknulo. A većinu toga za finalizaciju prošlo je kroz moje ruke, tako da sam sad kao iscijeđeni limun - uz smijeh će Knjaz. Od svih likova čijim životom se pozabavio najviše ga je iznenadio Radić. Priznaje, zbog toga što je bio političar, imao je neke predrasude prema njegovu životu, a onda je ispalo da je čovjek živio nevjerojatno ludi život s puno zatvora, borbe za pravdu i seljenja po Europi. - Uz to, njegova mama Ama je tema za posebnu epizodu o hrabrosti. Zanimljivost je da smo snimili i Punišu Račića, direktnog potomka ‘onog’ Puniše Račića koji je pucao u Radića. Jelačić me isto osvojio svojom tragičnom sudbinom o kojoj nisam imao pojma, a nisam znao ni da je bio takva nježna duša, da je bio vezan za majku i pjesnik. Za Teslu sam znao da je nevjerojatan, ali kako je obitelj dobila prezime Tesla ili kakve je kicoške čizmice nosio, e to nisam znao. Da ne govorim da smo snimili njegovu reinkarnaciju i saznali koji je njegov zadnji izum. Zapravo, kad sve zbrojim, volio bih sada sresti svoje učitelje iz povijesti, sad bi konačno frcale petice - sabire još sve dojmove Knjaz. Prvotni je, inače, bio plan da svaka epizoda traje 45 minuta. Međutim, ekipa je već kod prvih nekoliko velikana koje su snimili - Jelačića, Zrinskog, Tesle i Radića - zapela. Jednostavno, imali su tako bogate živote da nisu stali u tu minutažu pa je zato cijeli serijal produljen na 55 minuta. A onda su došli na red velikani koji nisu imali baš toliko napet i borben život, poput Fausta Vrančića, pa se tu pojavio problem ili bolje rečeno izazov kako te epizode napraviti da traju isto vrijeme, a da budu jednako zabavne. E to je, kaže Knjaz, bila muka, jer ipak različiti ljudi imaju različito napete i “televizične” živote. Što se tiče druge sezone “Hrvatskih velikana”, o tome je još uvijek malo prerano govoriti. - Ne znam, to ovisi o urednicima HTV-a hoće li naručiti još koju epizodu. Iako valja reći da smo na natječaju za 2017. dobili jedan novi projekt, sasvim drugačijeg tipa. To je nešto što me zabavlja zadnjih nekoliko godina. Zove se ‘Mame poznatih’ i u njemu kroz 12 epizoda želim saznati kakve su mame političara, pjevača, nogometaša, kako su ih oblikovale i odgajale, odlučuju li i danas mame o njihovim potezima i kako su njihova poznata djeca promijenila majčine živote. Bit će to kao i ovo kombinacija dokumentarnih i zabavnih elemenata. Projekt mora biti gotov do kraja godine, dakle 2017. je za mene ‘godina mama’ - najavio je Knjaz. No prije nego što krene s novim projektom, planira se dobro odmoriti. - Godinu dana svako se jutro budim s Velikanima i sad kad je gotovo, Velebit mi je pao s leđa. Prvo ću malo s obitelji na snježne i obiteljske radosti, a onda zahvaljujući Turkish Airlinesu idem negdje na sunce, na drugi kraj svijeta da se odmorim od ljudi, ali i od samog sebe i svoje nekad sulude potrebe da stalno nešto radim. Ipak, kompjutor ide sa mnom - rekao je na kraju Knjaz.