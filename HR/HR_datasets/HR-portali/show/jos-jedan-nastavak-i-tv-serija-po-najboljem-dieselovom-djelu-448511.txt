Kao što vjerojatno već znate, Vin Diesel je jedan od najaktivnijih glumaca na društvenim mrežama. Voli i pričati i voli pisati, i sve to radi, kako ga često opisuju, s ogromnim megafonom. Tako je objavio i vijesti o ‘xXx 3’, o ‘Brzim i žestokim 8’, ‘Posljednjem lovcu na vještice’ i svim ostalim projektima na kojima radi. Stoga nas nije iznenadilo kad je Diesel na Instagramu objavio vijesti o najopakijem njegovom liku, Riddicku. Premda niti jedan od filmova o Riddicku nije bio nevjerojatno uspješan, i dalje im se mora priznati da su snimljeni za vrlo malene novce, a da su zaradili barem tri puta više od uloženog. Zato je i jasna Dieselova objava od ovog petka. - ‘Merc City’ je serija koja će pratiti plaćenike i lovce na glave iz Riddickovog svemira. A naredni mjesec DT počinje pisati sljedeće poglavlje iz ‘Riddickovih kronika’, Furiu - napisao je glumac na Instagramu. Jasno, ‘DT’ o kojem Diesel piše je David Twohy, scenarist i redatelj sva tri filma o Riddicku. Kako stvari trenutačno stoje sa SF serijama, posve je moguće i da će se stvarno snimiti taj projekt. Doduše, iako su filmovi bili donekle uspješni, studiji danas ipak očekuju brojke od preko 200 milijuna. Stoga se nećemo baš nadati da će film uzletjeti s tla. 