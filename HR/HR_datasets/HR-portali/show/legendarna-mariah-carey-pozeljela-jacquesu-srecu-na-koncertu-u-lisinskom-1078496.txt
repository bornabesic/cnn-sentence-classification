Još kao tinejdžer Houdek je obožavao američku pjevačicu, jednu od najuspješnijih u glazbenoj povijesti! Da će imati priliku upoznati svog idola i svjetsku superzvijezdu, koja je prodala nekoliko stotina milijuna albuma, kao dječak mogao je samo sanjati. No, da se snovi ostvaruju onima koji znaju sanjati dokazuje nezaboravan susret nakon sjajnog koncerta u Beču, koji se održao proteklog utorka, prilikom kojeg je naš popularni pjevač upoznao Mariah Carey, divu koja se proslavila uspješnicama, danas već evergrinima, kao što su 'Without you', 'All I want for Christmas', 'Hero', 'My all', 'When you believe' i mnoge druge. ˝Dugo sam razmišljao što joj pokloniti – pjesmu 'Nostalgia' napisao sam inspiriran upravo njom i njenom glazbom pa sam osjetio da bi to bio pravi i najiskreniji poklon za takvu divu!˝ Pjesmu 'Nostalgia' Jacques je napisao prije dvije godine te je otad čuva u svojoj glazbenoj škrinjici za posebnu prigodu. Dugo je razmišljao što pokloniti divi poput Mariah Carey – na kraju je odlučio pokloniti joj pjesmu koju je napisao inspiriran njezinim glazbenim putom, a oduševljenje nije krila ni glazbena legenda koja je CD s pjesmom dala na posebno čuvanje svojoj najbližoj asistentici. Jacques je megazvijezdi pričao o svojoj lijepoj domovini Hrvatskoj u koju ju je i pozvao, kao i na svoj koncert s Ninom Kraljić u Lisinskom iduće srijede, a Mariah je oduševila i činjenica da je Jacques mentor u showu 'The Voice', što joj je Jacques otkrio nakon što ga je pohvalila kako lijepo pjeva, čuvši ga kako je zapjevao s njenim legendarnim pratećim vokalom Treyom Lorenzom koji se našalio da će izgubiti posao nakon što Mariah čuje Jacquesa. 