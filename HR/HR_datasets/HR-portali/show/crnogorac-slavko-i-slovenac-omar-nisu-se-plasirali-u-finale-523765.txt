Na prvoj kvalifikacijskoj večeri Eurosonga u Kijevu predstavilo se 18 zemalja - Portugal, Švedska, Gruzija, Australija, Albanija, Belgija, Crna Gora, Finska, Azerbejdžan, Grčka, Poljska, Moldavija, Island, Češka, Cipar, Armenija, Slovenija i Latvija. U subotnje finale plasirali su se Moldavija, Azerbejdžan, Grčka, Švedska, Portugal, Poljska, Armenija, Australija, Cipar i Belgija. Slovenac Omar Naber nije se uspio plasirati u finalnu večer s pjesmom 'On My Way'. Samouvjereni Slavko Kalezić kojeg su prozvali crnogorskom Conchitom, nije izborio finale unatoč velikim očekivanjima. Jacques Houdek s pjesmom 'My Friend' predstavit će se na drugoj polufinalnoj večeri u četvrtak. Hrvatski pjevač nedavno je fanove pozdravio iz kreveta zahvalio im na podršci i poručio im da glasaju za njega. Koristeći se predviđanjem u realnom vremenu baziranom na faktorima i okolnostima koji se kontinuirano mijenjaju, hrvatski predstavnik Jacques Houdek s pjesmom My Friend ima 0.7 % šansi za ukupnu pobjedu čime je zajedno sa švicarskim, danskim i armenskim predstavnikom pozicioniran na 13 mjestu. Najveće šanse za ukupnu pobjedu ima talijanski predstavnik Francesco Gabbani s pjesmom 'Occidentali's Karma', a šanse da će pobijediti su 18 %. Slijedi ga švedski predstavnik Robin Bengtsson sa 16.8 % te Bugarin Kristian Kostov čije šanse iznose 10.2 %. 