Slušatelji Yammat FM-a od prošle jeseni slušaju šale Daniela Bilića u ranojutarnjem programu, a sada šire TV gledateljstvo oduševljava urnebesno smiješnim transformacijama u četvrtoj sezoni showa “Tvoje lice zvuči poznato” NoveTV. Daniel Bilić priznaje nam da je u showu puno naučio, a otkriva i je li mu teško biti ženstvena dama,s obzirom na to da prima brojne komplimente da je lijep muškarac, ali i vrlo zgodna žena. Kako ste se snašli u showu “Tvoje lice zvuči poznato”? Ko prase u Slavoniji! Svi te nešto hvale da dobro napreduješ, ali znaš da te čeka neslavan završetak! Najzabavniji mi je taj cijeli proces, a nastup je samo šlag na torti. Privuklo me upravo to - htio sam iz prve ruke doznati kako nastaje emisija. Kad bolje razmislim, mogao sam samo doći na jedno snimanje i uživati, a ne nabaciti si ovoliko posla... Jeste li dobili kakav koristan savjet od sudionika prijašnjih sezona? Čuo sam se samo s Ivanom Šarićem koji mi je rekao: “Stari, naporno je, ali isplati se. Brutalne stvari možeš naučiti ako se primiš posla.” Ako je jedan Zadranin mogao izdržati, može i drugi! Kakve su reakcije vaših bližnjih? Svi mi doslovce govore: “Panisi tako loš kako smo mislili da ćeš biti!”, a ja im odgovaram: “Još vi niste vidjeli ništa...” Raspored snimanja prilično je naporan. Kako ga usklađujete s poslom na Yammat FM-u? Emisija na Yammatu je od šest do deset, tako da se nakon radija samo preselim na televiziju... Spavam pet sati već mjesecima pa bih ovom prilikom molio sve one ispred kojih na semaforu zaspim da mi ne trube, nego da me zaobiđu i puste da spavam. Gledatelji showa kažu da ste zgodan muškarac, ali i žena... I dalje nisam siguran kako reagirati na izjavu: “Biliću, ti bi bio pravi komad!” Već su mi predložili ako ne uspijem ovdje kao voditelj, da odem u Tajland...zaraditi lovu. Veliku prašinu podigao je vaš nastup kao Nives Celzijus s pjesmom “Karanfili”? Mislim da sam i sam dizao prašinu jer me susjeda čudno gledala kad sam bacio smeće u štiklama.Pregledao sam sve njezine spotove kako bih što bolje skinuo pokrete, čak ju je i Petreković zamolio da me primi na koji dan doma kako bih se bolje pripremio, no rekla je da meni nema pomoći, ne mogu biti mazan i seksi! Što vas je nagnalo da, nakon 15 godina, promijenite radnu sredinu i prijeđete na Yammat FM? U posljednje vrijeme često odgovaram na ovo pitanje, a to vam je kao kad prohodate s nekim i onda vas svi, od susjeda do bake, pitaju: “Kad ćemo mi vas ženit?” Jednostavno, osjetio sam da je trenutak da okrenem novu st(r)anicu. Negdje sam čuo izreku - kad imaš osjećaj da si najpametniji u prostoriji, u pogrešnoj si prostoriji, promijeni sobu. Pa eto, promijenio sam. Vjerni ste ranojutarnjem programu. Jeste li kad iz noćnog izlaska otišli na posao? Znam o noćnom životu koliko i o porođaju – naporno, bolno iskustvo nakon kojeg su svi sretni i veseli! Sve rjeđe dogodi se da zaružim baš do jutra, a kada “zalomimo”, odmah se ide na radio, bez spavanja. Pa nastavljamo maskenbal, samo pred mikrofonom. Bilo je situacija kada smo u tri ujutro radili vrhunski program ili se to bar nama, veseloj ekipici, samo tako činilo. Imam zvuk motorne pile za budilicu – jer to je jedino što zagrebačkog tovara može dignuti u rane sate! Živite li još s obitelji, sami ili s djevojkom? Živim sa 10 mačaka i pred spavanje si zamotam viklere. Razmišljam o 11. mački i kako će se uklopiti u naš mali stan. Što će biti dalje, to samo moje mačke i ja znamo... Koji je najbolji ženski ulet koji ste doživjeli u emisiji ili na nekoj društvenoj mreži? Bilo je kreativnih, priznajem. Od smjelih poziva u čarobne odaje do simpatičnih klišeja pretvorenih u dobru zafrkanciju. Najbolji ulet bio je poziv u Krivi put, taj jedan put kada je bio pravi... Cura mi je samo rekla: “Frendica i ja idemo na cugu. Izvoli nam se pridružiti”. Bilo me strah odbiti! Sad mi i dalje naređuje... >>Daniel Bilić postat će Nives Celzijus: Puno sam toga, ali mazan nisam 