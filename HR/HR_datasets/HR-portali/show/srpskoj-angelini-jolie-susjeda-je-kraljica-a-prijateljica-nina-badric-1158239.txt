Pjevačica Nina Badrić posljednjih dana uživa u Monte Carlu, kamo je otputovala na tzv. baby shower svoje prijateljice Aleksandre Meljničenko. Naime, Aleksandra očekuje drugo dijete s ruskim milijarderom Andrejem Meljničenkom pa je zbog skorog rođenja djeteta pozvala bliske prijatelje na druženje i darivanje. Aleksandra je Beograđanka, bivša pjevačica grupe Models i često je nazivaju srpskom Angelinom Jolie, a Andrej je ruski industrijalac koji je bogatstvo stekao poslovima vezanim uz gnojiva, ugljen, električnu energiju i bankarstvo. Nina je u Monte Carlo stigla odmah nakon dodjele nagrada Porin, a odsjela je u hotelu “Paris” u kojem noćenje po osobi stoji oko 4000 kuna. Pjevačica i Beograđanka dugogodišnje su prijateljice, upoznale su se u Parizu te se tako Nina našla na popisu najvažnijih uzvanika. Organizacija takvog događaja za obitelj Meljničenko nije problem s obzirom na to da je Andrej jedan od najbogatijih ljudi na svijetu. Časopis Forbes svrstao je ruskog oligarha na 89. mjesto najbogatijih ljudi svijeta. Par, koji ima petogodišnju kći Taru, upoznao se u južnoj Francuskoj kada je Aleksandri bilo 28, a njemu 33 godine. Vjenčali su se dvije godine poslije na glamuroznom vjenčanju na kojem su goste zabavljali Whitney Houston, Enrique Iglesias i Christina Aguilera. Svadbena zabava trajala je tri dana i stajala je 30 milijuna kuna, a par priznaje da si priušti sve što poželi. Andrej je tako Aleksandri za rođendan kupio devetu po veličini jahtu na svijetu vrijednu 225 milijuna funti koja je podignula prašinu kada je uplovila u London jer se zbog nje morao podići Tower Bridge preko Temze. Jahta je rađena po narudžbi te ima neprobojne prozore, helidrom, osam paluba i disko sa staklenim krovom koji gleda na bazen. Kada ne putuje, obitelj boravi na jednom od svojih brojnih imanja diljem svijeta. U Londonu su 2002. kupili stan za 27,5 milijuna kuna te luksuzno imanje koje se procjenjuje na 213 milijuna kuna, a susjeda im je ni manje ni više nego kraljica Elizabeta. U New Yorku imaju luksuzan stan s pogledom na Central Park koji je stajao 79 milijuna dolara, a navodno su ga platili gotovinom. Na jugu Francuske imaju vilu te još jednog poznatog susjeda, Romana Abramoviča. Aleksandra je nedavno otkrila da mjesečno izdvaja deset tisuća eura kako bi malena Tara naučila srpski, iako još nije bila u Beogradu. Naime, Aleksandra odgađa put u Beograd jer je na kuću njezine majke već dvaput bačena bomba pa se boji za sigurnost obitelji.  >>Prijateljica Nine Badrić od supruga dobila najdužu jahtu na svijetu >>Nina Badrić i Bernard Krasnić nakon četiri godine dobili crkveno poništenje braka 