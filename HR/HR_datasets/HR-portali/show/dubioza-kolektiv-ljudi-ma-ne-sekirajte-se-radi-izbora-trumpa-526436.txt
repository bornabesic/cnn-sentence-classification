Dubioza kolektiv je objavila novi službeni singl i spot 'Himna generacije', prvi singl s novog albuma koji će svjetlo dana ugledati potkraj godine.  -Nakon što nas godinama neosnovano optužuju da predstavljamo legitimni glas izgubljene generacije, mi smo odlučili da konačno zloupotrijebimo tu kvalifikaciju i napravimo prigodnu muzičku numeru na tu temu. Na ovim prostorima je omiljena sportska disciplina - sekiracija na duge staze - dovedena do savršenstva i ova regija je dala niz svjetskih šampiona u super-teškoj kategoriji. Sekiramo se neselektivno, neprekidno i prilikom sekiracije ne diskriminiramo teme po važnosti i mogućem utjecaju na vlastite živote. Sekira nas sve - od ugroženosti južnoameričkih prerijskih oposuma do mogućeg termonuklearnog rata na korejskom poluotoku, od izbora Trumpa za predsjednika SAD-a, do izbora na natjecanju za najveći pjevački talent mjesne zajednice Zabrđe. Ako su neke manje važne ljudske opsesije poput ljubavi prema ženama ili alkoholu opjevane u bezbroj pjesama - onda i ljubav prema sekiraciji zaslužuje makar jednu', poručuju iz Dubioza kolektiva. Spot za pjesmu 'Himna generacije' sniman je u Sarajevu, a u snimanju je sudjelovalo 400 statista volontera koji su se javili na poziv benda objavljen putem društvenih mreža.  Tema: Muzika