Glazbenikova supruga Vicky Karayiannis zvala je prijatelja da ode provjeriti Chrisa jer joj se satima nije javljao na telefon. Cornell je bio usred turneje, a u trenutku smrti nalazio se u hotelskoj sobi u Detroitu. Nakon analize stručnjaka, utvrđeno je da si je glazbenik oduzeo život vješanjem.  Osim njegove supruge, s kojom ima kćer  Toni (13) i sina Christophera Nicholasa (12), šokiran je i glazbeni svijet koji tuguje za jednim od pionira grungea.  RIP Chris Cornell, nevjerojatno talentiran, nevjerojatno mlad. Jako će nam nedostajati, napisao je Jimmy Page.  Gitarist Dave Navarro izrazio je sućut Chrisovoj obitelji.  - Tako sam iznenađen zbog njegove smrti! Velik je to i tužan gubitak - dodao je.  - Šokiran sam i tužan zbog nenadane smrti Chrisa Cornella. Bio je izuzetan pjevač, tekstopisac i predivan čovjek - kazao je Elton John.  Gitarist Aerosmitha objavio je i zajedničku fotografiju s Cornellom. - Jako sam tužan zbog Chrisa danas. Svijet je izgubio talentiranog glazbenika - piše Joe Perry.  Glazbenika Nilea Rodgersa nazvao je prijatelj te mu priopćio tužnu vijest.  - Bio si veliki umjetnik. Šaljem puno ljubavi Vicky i cijeloj obitelji - napisao je Rodgers. - Šokirana sam. Počivaj u miru i pjevaj s anđelima - napisala je na Twitteru pjevačica Hayley iz skupine Paramore.    U međuvremenu, na YouTubeu su se pojavila snimke Chrisovog koncerta u Detroitu, koji se pokazao njegovim posljednjim nastupom u životu.  