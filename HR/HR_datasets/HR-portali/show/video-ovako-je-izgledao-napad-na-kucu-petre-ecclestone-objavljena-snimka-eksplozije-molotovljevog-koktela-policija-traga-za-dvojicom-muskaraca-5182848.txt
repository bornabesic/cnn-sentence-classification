Britanska policija traga za dvojicom muškaraca u majicama s kapuljačama koje je nadzorna kamera snimila kraj kuće Petre Ecclestone nakon što je u njezino dvorište, nekoliko metara od parkiranog automobila, bačen molotovljev koktel u svibnju ove godine. Kamera je snimila dramatičan trenutak kad je molotovljev koktel pao i eksplodirao u unutrašnjosti dvorišta 20 milijuna funti vrijedne kuće slavne kćerke šefa Formule 1. Na svu sreću, nitko nije ozlijeđen, no eksplozija se dogodila samo nekoliko metara od njezinog Range Rovera. Policija intenzivno traga za počiniteljima i moli za pomoć, a u priopćenju su rekli da si odgovorni za ovaj incident pokazali ‘totalno nepoštovanje za bilo čiju sigurnost’ jer bi netko ozbiljno stradao da se našao s druge strane ograde. Kamere su snimile dvojicu muškaraca s kapuljačama na glavi kako prolaze kraj glavnog ulaza u vilu koja se nalazi u prestižnom kvartu u Chelseaju, u Londonu, piše Daily Mail. Prijatelji gđe Ecclestone, koja je u braku s bogatim trgovcem umjetninama Jamesom Stuntom, kažu da je napad motiviran čistom zavišću. Čak je i glasnogovornik ljepotice rekao da ‘smatraju da je napad djelo neke nezadovoljne osobe kojoj se ne sviđa Stuntov stil života.’   Na sreću, Petra i njezino troje djece nisu bili kod kuće u to vrijeme, a vatrogasce je pozvao član kućanstva. Policija sad moli javnost za pomoć. Pretpostavljaju da su dvojica za kojima se traga članovi ulične bande, no unatoč šestomjesečnoj istrazi počinitelj još uvijek nije identificiran. Petra proživljava prilično tešku godinu. Osim napada, prošli je mjesec policija pronašla mrtvo tijelo njezinog šogora Leeja koji je preminuo pod sumnjivim okolnostima, no još uvijek ništa nije razjašnjeno. Samo nekoliko dana ranije policija je upala u urede tvrke njezinog muža zbog sumnje da su počinili prevaru od nekoliko milijuna funti.