Zvijezda "Briljantina" Olivia Newton - John rekla je da joj se rak dojke vratio i proširio na križa. Newton - John (68) koja od 1992., kada joj je prvi put dijagnosticiran karcinom, promiče zdrav život i pomaže medicinska istraživanja, ići će na zračenje i vjeruje da će se potkraj godine vratiti nastupima, rekao je njezin agent u priopćenju. - Nakon savjetovanja s liječnicima, terapeutima za prirodno liječenje i medicinskim timom u mom centru za istraživanje i liječenje raka Olivia Newton - John u Melbourneu u Australiji odlučila sam o načinu liječenja - rekla je Newton - John. U priopćenju se navodi da pjevačica "Physicala" odgađa turneju planiranu u lipnju u Sjedinjenim Državama i u Kanadi. - Bolovi u leđima zbog kojih je odgodila prvi dio koncertne turneje povezani su s rakom dojke koji se proširio na križa - navodi se u priopćenju objavljenom u utorak. Newton - John koja je rođena u Velikoj Britaniji a odrasla je u Australiji, počela je karijeru pop hitovima "If Not for You" i "I Honestly Love You". Svjetsku slavu stekla je 1978. glazbenim filmom "Briljantin" u kojemu je nastupila s Johnom Travoltom. Nakon dijagnoze raka prije 25 godina osnovala je zakladu za istraživanje i liječenje raka i organizira kampanje protiv zlostavljanja životinja.