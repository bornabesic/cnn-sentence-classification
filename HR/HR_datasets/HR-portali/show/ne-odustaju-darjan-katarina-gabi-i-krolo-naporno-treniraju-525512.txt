Magistar kineziologije Mario Mlinarić kojeg smo gledali u ulozi trenera u emisiji 'Život na vagi' predvodi besplatne treninge na Jarunu svakog radnog dana u 18 sati. Treneru su se u vježbanju pridružili i natjecatelji showa. Pobjednik Ivan Krolo, zajedno s Gabrijelom, Katarinom i Darjanom, ne odustaje od novih navika koje je usvojio u showu.  Na Jarun, kaže Mario, trenirati s njim dolazi oko 1000 ljudi dnevno.  - Nisam očekivao ovako veliki odaziv, ali drago mi je da su ljudi prepoznali vrijednost naših treninga. Treninzi su prilagođeni svima. Postepeno doziramo opterećenje koje naravno kontroliramo - rekao je Mlinarić za RTL. Neki vježbači u dva tjedna uspjeli su izgubiti i do osam kilograma, no trener ističe da gubitak kilograma u cijeloj priči nije najvažniji.  - Bitno je to da su ljudi okrenuli novu stranicu u životu te da su zadovoljni sami sa sobom - zaključuje Mario koji svima koji žele daje i program prehrane.