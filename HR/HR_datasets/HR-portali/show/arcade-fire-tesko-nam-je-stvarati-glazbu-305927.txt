Nakon što su nedavno nastupili na T-mobile IN music festivalu, kanadski indie-rock bend Arcade Fire nastavlja s nastupima. Uvijek skloni perfekcionizmu, Kanađani su ove godine nagrađeni Grammyjem za album godine. Album "The Suburbs" istoimenim je hitom oduševio fanove diljem svijeta. Međutim, frontman i pjevač benda Win Butler tvrdi da je posao koji je prethodio stvaranju albuma bio mukotrpan. – Frustrirajuće je kada si nešto zacrtamo i ne uspijemo ostvariti vlastita očekivanja. Teško nam je stvarati glazbu, svi težimo savršenstvu, ali puno je važnih detalja i često smo se znali blokirati i upitati se radimo li pravu stvar – kaže Butler. Ali isto tako slaže se da je rezultat najbitniji i da se trud kad tad isplati, koliko god bilo teško. Tridesetjednogodišnji je pjevač najavio koncert u londonskom Hyde Parku te odao tajnu uspješnosti Arcade Firea.– Stvar je u tome što smo uvijek bili svoji. Iskreni i imuni na vanjske utjecaje. To je važno i to nas drži jer znamo da ćemo sve izdržati i na kraju dana bit ćemo zadovoljni – ponosno je zaključio Butler. 