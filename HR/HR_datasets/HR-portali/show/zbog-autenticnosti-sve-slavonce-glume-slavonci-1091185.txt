Preljube, intrige, iskakanje u zoru kroz prozor iz tuđe spavaće sobe, romantiziranu slavonsku ravnicu, konje i sve ono o čemu uživamo slušajući u stihovima koje tradicionalno prati tambura na jesen ćemo gledati na Novoj TV u novoj seriji radnog naslova “Zlatni dvori”. Odgledali smo prve 24 minute, embargo na detaljne informacije ne dozvoljava nam otkriti sve, ali serija obećava. Pod budnim okom iskušanog Branka Ivande, koji je idejni tvorac serije, stvara je mahom poznata glumačka ekipa koju čine Matko Knešaurek i Katarina Baban u glavnim ulogama ljubavnog para oko kojeg se u raznim odnosima plete plejada likova koje će utjeloviti Ecija Ojdanić, Milan Štrljić, Jan Kerekeš, Helena Buljan, Marko Torjanac, Duško Valentić, Robert Kurbaša, Dijana Vidušin, Hrvoje Barišić, Petra Dugandžić, Darko Milas... Jedini ‘uljez’ iz Zagreba – Nadam se da će se Slavoncima serija jako svidjeti kao što se Slavonija sviđa meni. Slavonci me oduševljavaju po svojem mentalitetu, ljudskim osobinama, moralu, folkloru i, iako sam Dalmatinac i naturalizirani Zagrepčanin, ideja da stavim sve u Slavoniju posljedica je moje ljubavi prema Slavoncima koje smo do sada u telenovelama nekako zaboravljali – kaže Branko Ivanda, a njegov bivši student i redatelj serije Dražen Žarković dodaje: – Pokušat ćemo većinu vanjskih kadrova snimiti u pravoj Slavoniji, a iz produkcijskih razloga našli smo Zagrebu najbližu najslavonskiju lokaciju, a to je već tamo iza Kutine... Uglavnom, Slavonci iz ekipe koji su odgledali prve snimljene kadrove su zadovoljni, a njihovih prigovora sam se pribojavao. Osim toga, svi glumci koji u seriji glume Slavonce doista i jesu Dugandžić koja je fetiva Zagrepčanka, ali zvuči i slavonskije od nekih Slavonaca! Ljubavna priča dvoje glavnih glumaca Katarine i Matka ili Ane i Petra posebno je zabavna jer u privatnom životu to dvoje glumaca najbolji su prijatelji.  Siguran u kuminim rukama – Katarina je glumačka genijalka, a k tome je i moja vjenčana kuma. Kad sam čuo da mi je partnerica u seriji, to je bilo kao da sam dobio jackpot! A i moja supruga je sretna jer zna da sam u dobrim rukama! – smije se Matko pa o liku Petra kojeg glumi nastavlja: – Blizak mi je iako mu nisam dao ništa osim fizičkog izgleda. Dobro, imam i ja malo šarma poput njega, ali ne trudim ga se uvijek gurati u prvi plan. Ja sam sramežljiviji tip. Zato je Katarina odvažna i za sebe i za njega pa o svojem liku otkriva: – Jako smo slične. Obje smo Slavonke, volimo konje i jašemo, ja sam hiperaktivna i ne mogu mirovati, a i Ana je radišna. Matko je izvrstan partner, a to što se jako dobro poznajemo dodatna je blagodat. Snimanje punom parom počinje uskoro, a radno ljeto ekipu ne plaši jer, kažu, poklopilo se sve najbolje, nema napetosti i gušt im je biti skupa.  - Ideja da stavim sve u Slavoniju posljedica je moje ljubavi prema Slavoncima koje smo do sada u serijama zaboravljali - Branko Ivanda, idejni autor serije 