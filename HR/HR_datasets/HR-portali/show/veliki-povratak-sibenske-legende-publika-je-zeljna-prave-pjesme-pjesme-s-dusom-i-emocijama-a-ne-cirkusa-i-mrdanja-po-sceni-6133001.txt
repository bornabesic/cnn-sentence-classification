Premda je prije sedam godina kazao da više neće snimati albume u zemlji u kojoj je lakše snimiti CD nego CT mozga, Mišo Kovač na zahtjev publike odlučio se na još jedan diskografski povratak. - Publika je željna prave pjesme, pjesme s dušom i emocijama, a ne cirkusa i mrdanja po sceni - smatra šibenska legenda. Mišo stoga do kraja godine namjerava objaviti novi album koji će, kaže njegov dugogodišnji prijatelj i šibenski skladatelj Dušan Šarac, imati prizvuk Dalmacije, ali i Italije, točnije Sicilije. - Mišo je  iskren i hrabar pjevač. Uz to, on je još pun energije i ideja. Što se glazbenog stila tiče, nikad se ničega nije plašio i promijenio je mnogo stilova. Pjevao je  i pjesme za koje su mu mnogi govorili da bi bilo bolje da ih ne otpjeva, ali Mišo je znao što želi i uvijek se na koncu pokazalo da je bio u pravu. Raditi s njim veliki je užitak, ali i lakoća. On je, prije svega, profesionalac koji u tonskom studiju sluša što mu tko ima reći. Sjećam se kad smo 1975. godine snimali Runjićevu pjesmu ‘Ja ne mogu drugo nego da je ljubim’, da sam ga točno 75 puta prekinuo u A frazi. Mišo okom nije trepnuo - kaže Šarac koji je autor skladbe “Pismo moja”, kojom naš najuspješniji pjevač zabavne glazbe najavljuje diskografski povratak. Stihove za skladbu napisao je Dinko Škevin, a glazbu je skladao Šarac. - Publika je pjesmu odmah prepoznala. Traže je na radiju, traže je na koncertima. A ja je pjevam -  kaže Mišo koji neumorno nastupa. Nakon što je u posljednje vrijeme održao tri velika nastupa u Sloveniji (na jednom od njih, onom u Mariboru, njegova kći Ivana, koja će Miši na ljeto podariti prvu unuku, zbog trudnoće je kazala “doviđenja” koncertima do jeseni), ove subote pjeva u Zürichu. Uz Mišu će u Stadthalleu nastupiti i Jelena Rozga. - Dobra je Jelena. Veliki je radnik - kaže Mišo koji je album “Ne tražim istinu” objavio prije sedam godina. Najavio je da će to biti posljednji studijski album, ali je onda prevladala ljubav prema glazbi pa je prije nešto manje od godinu dana prvo iznenadio singlom “Takav sam rođen”, a potom je u ožujku ove godine snimio singl “Pismo moja” koji stihovima “Neću stati, još ću pivat, dok iz duše pisma teče, oću pivat sve dok sunce ne ugasi tamna večer. Cili život, otkad ćutim miris mora ispod svoda, cili život, pismo moja, bila si mi kruv i voda... “ pokazuje neraskidivu vezu između pjevača i pjesme koja ga prati cijeli život. - Mišo i Dalmacija oduvijek su bili povezani, međutim, njegova je ideja da se glazbeno vrati u djetinjstvo, u vrijeme kada je kao klinac u Šibeniku slušao stare talijanske pjesme. Posebno su mu se sviđale serenade koje je pedesetih godina prošlog stoljeća u Šibeniku pjevao lokalni trubadur Ljubo Lučev koji je kasnije ostvario zavidnu glazbenu karijeru. Ljubo je imao ugodan glas i pjevao je šlagere tog vremena, a često je interpretirao i talijanske kancone, nerijetko one koje je u originalu izvodio glasoviti Luciano Tajoli, bel canto pjevač koji je često nastupao na Sanremu, a tijekom života prodao je više od 45.000 ploča. Premda se Tajoli po prodaji albuma ne može uspoređivati s Mišom, koji je prodao više od 200 milijuna ploča, Mišo je ponovo odlučio napraviti glazbeni zaokret. Odlučio je slijediti ideju da se glazbom vrati prema muzici koju je slušao u djetinjstvu, prema zvucima Italije, Sicilije... - objašnjava Šarac, skladatelj koji je uz pokojnog Đorđa Novkovića za Mišu napisao najviše hitova. Šarac je sada prionuo skladanju novih pjesama za svog prijatelja, a posao mu neće biti lagan, jer Mišo jako dobro zna što hoće. - Snimit ću samo prave pjesme. Publika uvijek prepoznaje folirante. Kod mene toga nikad nije bilo, a neće ni biti - obećaje Mišo Kovač.