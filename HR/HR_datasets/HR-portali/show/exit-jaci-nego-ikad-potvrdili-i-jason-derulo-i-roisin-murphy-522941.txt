Superpopularni američki pjevač i autor udarnih hitova današnjice Jason Derulo dolazi na EXIT napraviti pravu subotnju ludnicu 8. srpnja na glavnoj festivalskoj pozornici na Balkanu! S čak 11 platinastih singlova prodanih u preko 50 milijuna primjeraka i tri milijarde YouTube pregleda za više od 20 milijuna fanova na društvenim mrežama, Derulo je danas u najužem krugu vodećih svjetskih glazbenih zvijezda i to sa svega 27 godina! Samo album "Tattoos/Talk Dirty" imao je pet platinastih singlova, što je u novije vreme uspjelo samo zvijezdama kao što su Beyonce, Drake, Taylor Swift i Rihanna! Platinaste naklade dobro su poznate glazbenoj divi 21. stoljeća Róisín Murphy koja u nedjelju dolazi na EXIT s čak tri albuma u samo protekle tri godine! Pjevačica grupe Moloko u impresivnom katalogu ima brojne hitove, a publika je iznad svega cijeni po snažnoj umjetničkoj poruci koju najbolje prenosi uživo s bendom. Njeni upečatljivi nastupi redom su osvojili vodeće svjetske festivale, a Róisín se na EXIT vraća nakon što je 2003. godine na njemu proslavila svoj rođendan u epskom koncertu grupe Moloko koji se i dan danas prepričava zbog nezapamćene energije ispred glavne pozornice zbog čega je ovaj koncert s pravom ušao na listu jednog od najboljih u povijesti EXIT festivala! Ono što Derula izdvaja od većine ostalih zvijezda je što on i piše svoje hitove, a na početku karijere svoj autorski talent iznajmljivao je i drugim zvijezdama kao što su Puff Daddy ili Lil Wayne. Izuzetni talent prati i nevjerojatna radna etika, a brojni suradnici tvrde da Derulo na svaku objavljenu, napiše još nekoliko sjajnih pjesama za koje poslije nema mjesta na njegovim albumima. Ove godine nas očekuje njegov peti studijski album, a najavni singl na kojem mu gostuju Nikki Minaj i Ty Dolla $ign za samo mjesec dana je stigao do prvih 100 milijuna pregleda na YouTubeu! Na dugačkom popisu zvijezda s kojima je surađivao nalaze se i Stevie Wonder, Snoop Dogg, Jennifer Lopez, Hardwell, Pitbull, 2 Chainz, Tyga, Timbaland i brojni drugi. Nakon što se već s debi singlom 2009. godine uspio popeti na prvo mjesto američke liste singlova, njegovu dominaciju scenom odmah je „snimila" Lady Gaga koja ga je povela na svoju The Monster Ball turneju, a samo par mjeseci kasnije zgrabili su ga i The Black Eyed Peas. Njegove samostalne turneje izgradile su Derulov današnji prvoklasan show nastup, a pored nesvakidašnjeg talenta za pisanje i pjevanje, Derulo je i vrhunski plesač, pa ne čudi što mu je najveći uzor upravo Kralj popa, Michael Jackson! Zajedno s Molokom, Róisín Murphy vrijedi za jednu od ključnih figura glazbene scene kasnih 90-ih, uz neprikosnovene hitove i sada već glazbene klasike „The Time is Now“, „Sing it Back“ i „Forever More“. Paralelno je započela i solo karijeru, a njena dva albuma „Ruby Blue“ i „Overpowered“, etablirali su je kao ikonu moderne pop kulture. Baš kao i na sceni, Róisín se graciozno kreće među različitim glazbenim žanrovima, ali i ulogama pjevačice, producenta, dizajnerice, modela i glumice. Od 2014. do danas izbacila je čak tri odlično ocijenjena albuma „Mi Senti", „Hairless Toys“ i još uvijek aktualni „Take Her Up To Monto"! Brojni mediji složni su u ocjeni jedinstvene pozicije koju Roisin Murphy uživa na svjetskoj sceni pa se često mogu pročitati napisi kao što je „art-pop kraljica avangarde" ili „modna ikona", a nije tajna da je njen stil bio inspiracija za zvijezde poput Lady Gage s kojom je ove godine nastupala na najvećem američkom festivalu Coachella. Omiljena akcija EXIT fanova stiže već nakon praznika! Prodaja ulaznica za ovogodišnji EXIT, već je premašila brojku iz ovog istog perioda prošle, rekordne godine, a već u petak, 5. svibnja fanovima stiže omiljena "4+1” akcija u kojoj društvo uz četiri kupljene, petu ulaznicu dobiva na poklon! Ulaznice za EXIT prodaju se po novoj promo cijeni od 480 kn, što je ušteda od 50% u odnosu na finalnu cijenu. U prodaji su i posebno skrojeni paketi koji obuhvaćaju ulaznicu, prijevoz i smještaj dostupni putem službene turističke agencije EXIT festivala, EXIT Trip. EXIT tim ove godine spojit će čak četiri festivala u Hrvatskoj, Rumunjskoj, Srbiji i Crnoj Gori u veliko EXIT Ljeto ljubavi 2017. Get EXITed spektakl i svojevrsni "Day Zero" na tvrđavi, ove godine bit će uz The Killers 5. srpnja, nakon čega slijedi EXIT festival od 6. do 9. srpnja na kojem će nastupiti i Liam Gallagher, Years & Years, Rag'n'Bone Man, Jake Bugg, Paul Kalkbrenner, Hardwell, Solomun b2b Dixon, Jamie Jones, Black Coffee, Hot Since 82, Duke Dumont, Robin Schulz, Alan Walker, Lost Frequencies, Noisia, Foreign Beggars, Princess Nokia, Discharge, The Damned, The Black Dahlia Murder, Recondite live, Dax J, Function, Antigone b2b Francois X i brojni drugi. 