Nakon samo pola sata svirke frontmen Deep Purplea Ian Gillian (71) povukao se s pozornice i napravio prvu pauzu. Bend je nastavio svirati, a on se vratio za desetak minuta. Pauze je često ponavljao tijekom koncerta, a ostatak benda ga je pokrivao. Dok je Ian bio iza pozornice nitko nije pjevao umjesto njega već su momci žestoko prašili. Britanci su u zagrebačkoj Areni svirali dva sata. Ian je na pozornicu izašao u svjetlucavom sakou i sa sunčanim naočalama. Sako je odbacio već na prvoj pjesmi i nastavio pjevati u košulji. - Super! Fantastično! Hvala vam! Fenomenalni ste!, govorio je frontmen kultnog benda publici. Koncert su započeli pjesmama s novog albuma “inFinite” koji je njihov 20. studijski album. Snažan pljesak dobio je klavijaturist Don Airey (68) kad je odsvirao “Lijepu našu”. Publiku su raspametili starim hitovima, a na bisu su odsvirali “Highway Star”, “Hush” i “Black Night”. Posebnih zahtjeva rokeri nisu imali. Tražili su da iza pozornice bude dovoljno vode i viskija. U Zagrebu su prvi put svirali 1975., a u Hrvatsku su nakon toga dolazili još nekoliko puta. Ovu “The Long Goodbye” turneju nazvali su oproštajnom i najavili da više neće svirati. Već sutra Deep Purple svira u Beču. Tema: Muzika 