Uoči finala najpoznatijega glazbenog natjecanja Eurosonga, koje će se održati u Kijevu 13. svibnja, a na kojem će, ako sutra u polufinalnoj večeri to izbori, Hrvatsku predstavljati Jacques Houdek, već se naveliko nagađa tko bi mogao biti pobjednik. Tko će od čak 42 predstavnika izazvati najviše pozornosti u svijetu showbizza, tko je već u svojoj zemlji zvijezda, ali i ima li koga tko bi se od anonimnog početnika mogao prometnuti u internacionalnu zvijezdu. Naime, upravo su se debijem na Eurosongu istaknuli i neki danas iznimno uspješni glazbenici pa ih se prisjetimo. Jedna od njih je kanadska pjevačka diva Céline Dion (49) koja je pobijedila 1988. s pjesmom “Ne partez pas sans moi” nastupajući u Irskoj pod švicarskom zastavom. I švedska megapopularna skupina ABBA zaludjela je obožavatelje diljem svijeta tek nakon što su članovi benda 1974. godine prvi put otpjevali na Eurosongu u engleskom Brightonu svoj hit “Waterloo”. Ubrzo nakon toga uputili su se na veliku europsku turneju, a zatim izbacivali hit za hitom te u karijeri prodali više od 380 milijuna albuma diljem svijeta. Iste se godine na toj svojevrsnoj glazbenoj olimpijadi iskristalizirao još jedan veliki talent – Australka Olivia Newton-John (68) koja je za Ujedinjeno Kraljevstvo nastupila s pjesmom “Long Live Love”. Četiri godine poslije glumila je s Johnom Travoltom u mjuziklu “Briljantin” s kojim su doživjeli pravi hollywoodski uspjeh i popularnost. Malo je poznato da je i latinozavodnik Julio Iglesias (73) s pjesmom “Gwendolyne” 1970. nastupio na Euroviziji te ga na putu prema uspjehu nije zaustavilo ni to što je na natjecanju tada zauzeo tek četvrto mjesto. Bila mu je to odskočna daska za svjetski uspjeh.  