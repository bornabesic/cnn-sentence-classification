Glumica koja nam je dala jednu od bitnijih heroina modernog doba (jasno, pričamo o Imperator Furiosi iz 'Pobješnjelog Maksa: Divlja cesta') još jednom će nam pokazati kako joj akcijski filmovi leže kao saliveni. Kako smo već bili najavili nedavno, Theron će nastupiti u filmu 'Atomic Blonde', akcijsko-špijunskom filmu po djelu Anthonyja Johnstona i Sama Harta. U filmu Theron ima ulogu agentice Lorraine Broughton, opasne tajne obavještajke koja se nevoljko vraća u špijunsku okolinu. Njen bivši prijatelj ubijen je pod čudnim okolnostima, točno prije pada Berlinskog zida, a 'Atomska plavuša' je jedina koja može doprijeti do razrješenja tog zlodjela. I dok nam je prvi foršpan pokazao 'simpatičnu verziju' događaja, u novom foršpanu, tzv. 'za odrasle', je akcija značajno jača i brutalnija. A ako je takva akcija u foršpanu, stvarno se moramo upitati koliko će cijeli film biti 'lud'. Pogledajte stvarno nevjerojatan foršpan Uz izvrsnu Charlize Theron će u filmu nastupiti i James McAvoy, Sofia Boutella te John Goodman (pojavljuje se ove godine i u 'Kong: Otok lubanja) i Toby Jones. Redatelj filma je jedna polovina autorskog dvojca koji nam je donio 'Johna Wicka', David Leitch. Upravo to je razlog zašto očekujemo da će akcija biti izvrsna. 'Atomic Blonde' u kina dolazi krajem blockbusterske sezone 2017. a prije nego preuzme ulogu opake superšpijunke, Charlize će nam se pojaviti kao negativka u 'Brzi i žestoki 8', koji u distribuciji Blitza u naša kina dolazi 13. travnja ove godine. Tema: FILM 