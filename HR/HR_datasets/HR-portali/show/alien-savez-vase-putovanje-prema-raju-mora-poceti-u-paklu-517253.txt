Ove sezone Ridley Scott se još jednom vraća u kina i još jednom na kino platna donosi najveličanstvenije čudovište u filmskoj povijesti, legendarnog Aliena. Dosadašnji su nas videi uvjerili da ćemo opet dobiti i klasične elemente te franšize, s čudovištima koja iskaču kako iz monstruoznih jaja, tako i iz ljudskih prsa. Na tragu tih foršpana dolazi nam i ovaj poster kojeg je objavio 20th Century Fox. Na posteru vidimo razne Aliene, kako se uspinju prema svjetlu, dok potiskuju ljudske figure (ili su to možda tzv. Inženjeri iz 'Prometeja'?) prema dnu. No najbitniji dio postera svakako je njegov vrh, gdje se možda vidi glava alienske kraljice, što daje jako zanimljive ideje o radnji filma. Kako već otprije znamo, radnja filma se vrti oko posade jednog svemirskog kolonizacijskog broda koji putuje na drugu stranu galaksije do svojeg doma, koji im se čini kao raj. No kako to uglavnom biva u filmovima s vanzemaljcima, taj raj je u stvari pakao, u kojem možda stoluje jako opaka kraljica. U glavnim ulogama u nadolazećem filmu nalaze se Katherine Waterston, Billy Cruddup i Jussi Smollet. Michael Fassbender glumi androida Waltera, no također i reprizira svoju ulogu iz 'Prometeja', kao android David. Glavnom dijelu glumačke postave pridružuje se i Noomi Rapace koja poput Fassbendera reprizira ulogu iz prvog filma, kao i Guy Pearce koji isto čini. U preostalim ulogama vidjet ćemo Jamesa Franca, Callie Hernandez, Carmen Ejogo, Dannyja McBridea, Amy Seimetz i Demiána Bichira. Redatelj filma je Ridley Scott, a scenarij potpisuju Jack Paglen i Michael Green. Film u sva bolja kina, u distribuciji Blitz CineStara, dolazi 18. svibnja ove godine. Tema: FILM 