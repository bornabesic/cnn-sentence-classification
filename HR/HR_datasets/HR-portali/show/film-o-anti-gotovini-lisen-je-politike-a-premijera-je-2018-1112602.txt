Snimanje filma i serije “General”, u kojima će se govoriti o životu generala Ante Gotovine, počet će sljedeće godine na lokacijama od Tisnog do Afrike i Francuske te svih bojišnica na kojima se u Domovinskom ratu borio general Gotovina. Premijera filma, kako doznajemo, očekuje se sredinom 2018., a serija od osam dijelova, neslužbeno doznajemo, planira se emitirati na HTV-u od rujna te godine. Redatelj i scenarist Antun Vrdoljak i producent Andrija Vrdoljak jučer su potpisali ugovor sa Sinišom Kovačićem, v.d. ravnateljem HRT-a, koji je koproducent projekta. Antun Vrdoljak pisao je scenarij po knjizi Nenada Ivankovića “Ratnik, pustolov i general”, ali i sjećanjima samoga generala Gotovine, s kojim je proveo puno vremena. Penelope Cruz kao Ximena Generala će glumiti Goran Višnjić. Vrdoljak je potvrdio kako je plan da Penelope Cruz igra prvu Gotovininu suprugu Ximenu, a o drugim ulogama nije želio govoriti. Osim Višnjića, u filmu će, između ostalih, igrati i Nataša Janjić, Tarik Filipović i Goran Navojec. – Na ideju o filmu došao sam kad je general uhićen, jer sam naivno vjerovao da mu se tako može pomoći. Film ipak nema političke dimenzije da raspravljamo o tome tko ga je izručio i slično. Govorimo o životu jednog čovjeka koji je vrlo zanimljiv. Svaka godina njegova života posebna je priča. Nema američkih dramaturga koji bi mogli smisliti prizore iz života Ante Gotovine – kazao je Vrdoljak te dodao kako mu je stalo i da se konačno napravi i pravi film o Domovinskom ratu. Zbog toga će jedan od glavnih likova u filmu biti i general Janko Bobetko. Život koji nije baš svetački – Gotovina je osoba koja se ne viđa svaki dan. Kad se vratio iz zatvora, pitao sam ga zašto se odlučio za uzgoj tuna. Rekao mi je da mu je najvažnije osigurati djecu, a onda kupiti jedrilicu od 35 metara i sam oploviti svijet. Onda su se neki uvrijedili što ne želi biti predsjednik. Pa on nije čovjek koji će sjediti u uredu i primati goste – kaže Vrdoljak i dodaje: – General Gotovina upućen je u scenarij, ali nije imao zamjerki i nije želio uzeti ikakav honorar za autorska prava. Najbolji izbor za ulogu Gotovine bio je Goran Višnjić jer je, izvrsno upućen u njegov život. S generalom je puno puta razgovarao, a bio je i na suđenju u Haagu. Pomalo i sliči na njega, jedino što je viši od generala. Suradnji s Vrdoljakom raduju se i glumci. Nataša Janjić s njim je surađivala na dokumentarnom filmu “Tito”. – Velika mi je čast raditi s gospodinom Vrdoljakom jer na snimanju kod njega uvijek dobijete i malo predavanje o glumi i filmu – kazala je Nataša Janjić. Slično razmišlja i Tarik Filipović. – Tonči Vrdoljak je jedini redatelj s kojim bih radio i da ne znam ništa o projektu i ulozi. Motivator je poput Ćire Blaževića pa je svaki dan na setu s njim poseban doživljaj. Veselim se što glumim u filmu o generalu Gotovini, kojeg sam imao čast i upoznati i koji se pokazao kao prava vertikala i u ratu i u miru. Pogotovo mi se sviđa što je imao život koji nije baš svetački. Zato mi je još draži – kaže Filipović.  >> Antun Vrdoljak: Snimat ću film o Anti Gotovini! 