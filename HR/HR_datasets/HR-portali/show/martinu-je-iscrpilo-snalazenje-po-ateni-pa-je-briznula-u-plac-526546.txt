U prvoj epizodi showa 'Moje prvo putovanje' gledatelji su upoznali dva para – majku Anicu Kralj i kći Martinu Tenšek te najbolje prijateljice Maju Milišić i Nataliju Andreškić. Ove četiri kandidatkinje do sada nisu imale priliku otići na putovanje, a sada im se ta želja ostvarila te ih je produkcija showa 'Moje prvo putovanje' odvela u Grčku. No, kako bi putovanje bilo čim zanimljivije, kandidatkinje se moraju suočavati s brojnim zadacima koji, čini se, i nisu tako jednostavni kako se doimaju. Strana zemlja, strani jezik, kultura – sve je to novo za kandidatkinje, stoga izazovi koji su pred njima imaju posebnu čar. Ni ne sluteći da će njihovo prvo putovanje biti u Grčku, iznenađenje je bilo ogromno. - Grčka mi nije bila ni na kraj pameti. Mislila sam da će to biti nešto bliže, ali eto, iznenadili ste me. Od Atene očekujem dobru zabavu i dobru klopu - komentirala je Natalija.  Prije samog ukrcaja na let, prvi par – majku Anicu i kći Martinu zadesili su sitni problemi. Naime, prvi zadatak kojeg su dobile od voditelja Marija Petrekovića, odnosno samoprozvanog agenta Mariakisa Petrekisa, kod Anice i Martine uzrokovao je malu napetost. Zadatak je bio prijaviti se za let na elektroničkom uređaju/šalteru što njima nije pošlo za rukom te su potražile pomoć. - Nismo se uspjele chekirati i teško mi je pao prvi zadatak - komentirala je Martina. Prijateljice Maja i Natalija, pak, nisu imale problema na aerodromu te su uspješno sletjele u Atenu i izvršile prvi zadatak – pronašle taksi i došle do hotela. - Kada sam ušla u hotel, osjećala sam se kao neka kraljica, sve nešto bajkovito. Mislila sam da me tamo negdje čeka kraljević na kraljevskoj fotelji - izjavila je Natalija očarana hotelom u kojemu će odsjesti. Dok su Maja i Natalija za zadatak dobile dovesti se taksijem do hotela, Anicu i Martinu dopala je vožnja metroom koja je izazvala popriličnu zbunjenost majke i kćeri. - Ne znam što znači metro, ne znam jezik, ali potrudit ćemo se po znakovima naći i doznati što je to - nervozna je bila Martina, no kada su otkrile i pronašle metro, laknulo im je. - Ja i Martina smo bile ponosne što smo konačno pronašle taj metro - zaključila je Anica. Nakon uspješnog dolaska na recepciju, Martina i Anica otkrivaju da ne postoji rezervacija na njihovo ime, a da u hotelu više nema slobodnih soba. Iscrpljene od snalaženja do hotela, ova situacija je Martinu i Anicu u potpunosti izbacila iz takta. - Pucam po šavovima! Idemo doma. Ljuta sam - vikala je Anica, a Martina je briznula u plač. - Malo mi je falilo da se nisam okrenula i otišla doma - komentirala je nakon što se situacija riješila te su im dodijeljene njihove sobe, da bi se zatim susrele s novim problemom – nisu znale otključati vrata apartmana. Dok su Maja i Natalija također imale ovaj problem s otključavanjem, za razliku od Martine i Anice, pristupile su mu smijehom. - Baš smo se osramotile, ali nema veze - kazala je Maja sa smiješkom. No smijeha nije bilo kod majke i kćeri. Nakon nekoliko puta provlačenja kartice za otključavanje sobe, suza, bijesa i nemoći, Martina i Anica ipak su konačno uspjele ući u sobu te su se odmah bacile na krevet. - Ušla sam u sobu i osjećala sam se zadovoljno - laknulo je Martini. Po dolasku u sobu djevojke su malo odmorile, a potom im se javio Petrković s novim zadatkom – moraju se međusobno pronaći te zajedno se podružiti na grčki način u grčkoj taverni.  Kako su se to djevojke zabavile na 'grčki način' te koji ih sve zadaci čekaju idućeg dana, doznajte u drugoj epizodi showa 'Moje prvo putovanje'