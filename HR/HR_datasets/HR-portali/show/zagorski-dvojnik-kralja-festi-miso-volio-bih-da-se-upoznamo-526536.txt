Bivši kandidat showa “Nikad nije kasno”, Branko Papeš (57), osvojio je u nedjelju prvu nagradu publike na HITfestu 2017. u Bedekovčini u Zagorju. - Pomislio sam kako je možda moguće da pobijedim jer je pjesma stvarno super, ali publika me baš ugodno iznenadila - kaže Branko. Tesar iz zagorske Pregrade pjevao je pjesmu “Nikad nije kasno”, inspiriranu showom u kojem je nedavno nastupao. - Stihove je napisala Senka Seljan, a uglazbio ju je i aranžirao moj dugogodišnji prijatelj Josip Pokupec - kaže glazbenik. Papešu ovo nije prva glazbena nagrada jer ih je, kako tvrdi, prije 12 godina dobivao sa sastavom Noćne ptice. Zbog sličnosti s idolom iz djetinjstva Branka svi zovu zagorskim Mišom Kovačem. - Mišu još nisam upoznao. Volio bih da se to ostvari i da zapjevamo, ali tko zna - kaže glazbenik. Prije deset godina prestao je šišati kosu kako bi bio što sličniji njemu. - Stalno mi prilaze ljudi jer se žele slikati sa mnom. Dobro su me prihvatili - kaže Papeš. Njegova supruga Mira (57), s kojom ima dvije kćeri i sina, podržava ga u glazbenoj karijeri i nije ljubomorna na brojne obožavateljice. - Ma kakvi, ne smetaju joj. Navikla se već nakon toliko godina - smije se zagorski Mišo. Osim glazbenih gaža, kojih ima napretek po vjenčanjima i raznim feštama, Papeš se bavi vinogradom. - U svom vinogradu radim vina i prodajem ih. Imao sam i taksi službu tri godine, ali sam se sad posvetio glazbi - kaže Branko, koji svira klarinet, saksofon, bas gitaru i gitaru. Zagorski Mišo je nekoć svirao u Njemačkoj, a danas najčešće nastupa u Zagorju i u Sloveniji s glazbenim sastavom Duo Papeš, koji je osnovao prije osam godina. - Sin Milan je također glazbenik i nastupa s grupom Foršuss. Kćeri Danijela i Marina divno pjevaju, ali obje rade kao profesorice - kaže Branko. Sad se okrenuo promoviranju svoje pobjedničke pjesme “Nikad nije kasno”, zbog koje su ga već zvali da nastupa u Sloveniji. Glazbena karijera mu se, kako tvrdi, podigla na višu razinu nakon nastupa u glazbenom showu na televiziji. - Dosta mi se povećao broj gaža posljednjih mjeseci. Sve je na kraju super ispalo - zaključuje zagorski Mišo Kovač.