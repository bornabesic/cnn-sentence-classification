Pred Marom Bratoš (43) i Nikšom Kušeljem (45) najljepše je razdoblje života. Par koji je u vezi četiri godine uskoro će dobiti dijete. – Istina je, trudna sam i presretna – rekla je za Story jedna od najuspješnijih domaćih fotografkinja. Ušla je u drugo tromjesečje i osjeća se odlično, ali detalje o trudnoći nije željela otkrivati. I njoj i glumcu, kažu njima bliske osobe, trenutačno je najvažnije da sve prođe u najboljem redu. Upravo zbog bebina, ali i svog zdravlja, umjetnica je posljednjih nekoliko tjedana usporila tempo. Dubrovkinja, koja je na Akademiji dramske umjetnosti u Zagrebu diplomirala filmsko i TV snimanje, od 2014. kao fotografkinja surađuje sa zagrebačkim HNK, no profesionalne je obveze prilagodila svom drugom stanju. U siječnju je zatvorila posljednju samostalnu izložbu, a ljetne mjesece koji su pred njom iskoristit će za odmor na jugu Dalmacije. Tradicionalno svako ljeto Mara i Nikša provode u rodnom gradu, gdje su se i upoznali. U početku su bili prijatelji, a zaiskrilo je potkraj 2011., kada su došli na ideju da počnu izložbeni projekt “Ulica s imenom grada”. Tijekom trogodišnjih druženja u kojima su dokumentirali preobrazbe zagrebačke Varšavske ulice zbližili su se i počeli vezu. Većinu vremena provode u Zagrebu, a ljeta su rezervirana za Dubrovnik. Nikša ondje nerijetko nastupa na Dubrovačkim ljetnim igrama. Za razliku od njega, Mara je 2016. prvi put izlagala na Igrama, a ondje je predstavila i knjigu “Ratni dnevnik Pava Urbana” u kojoj se nalazi objavljeni dnevnik dubrovačkog fotografa koji je poginuo snimajući ratna razaranja 1991.  >>Serena Williams napisala pismo svom djetetu i rasplakala obožavatelje >>Supruga Željka Joksimovića trudna je, a kada je doznao, pjevač je napravio (ne)očekivan potez​ 