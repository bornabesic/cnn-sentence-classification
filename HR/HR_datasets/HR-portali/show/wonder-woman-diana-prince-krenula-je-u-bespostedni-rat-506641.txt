Kako je već neko vrijeme poznato, studio Warner Bros krenuo je ostvariti svoj naum o snimanju superherojske franšize, poput one koju Disney već godinama ima. No dok Disney posjeduje prava na Marvelove superjunake, Warner Bros je vlasnik prava na DC-ove superjunake. U potonje spadaju Superman, Batman, Aquaman, The Flash te Cyborg. A prije nego što u kino stigne film o svim tim junacima, nazvan 'Justice League', moći ćemo pogledati film o jedinoj ženi među tim superherojima. Jasno, u pitanju je Wonder Woman, koju smo imali prilike vidjeti prošle godine na velikim platnima u filmu 'Batman v Superman: Zora pravednika'. U filmu ćemo pratiti dogodovštine Diane, princeze Amazonki, prije nego što je postala Wonder Woman. Kada se na njen udaljeni otok sruši pilot aviona te ispriča svoju priču o velikom ratu koji bjesni u 'vanjskom svijetu', Diana otiđe iz svojeg zaštićenog doma na putovanje tijekom kojeg će otkriti svoju punu moć i pravu sudbinu. Pogledajte novi foršpan U glavnoj ulozi filma je Gal Gadot, koja reprizira svoj nastup iz filma 'Batman v Superman: Zora pravednika'. Tamo je Gadot nastupila kao spomenuta Amazonka Diana s magičnog otoka Temiscire i bez ikakvog problema nam je skrenula pažnju s naslovna dva junaka. A kako možemo reći prema ovom novom foršpanu, naša pažnja bit će još jednom prikovana na nju. Uz Gal Gadot u filmu ćemo vidjeti i Chrisa Pinea, Connie Nielsen, Robin Wright, Davida Thewlisa, Dannyja Hustona i druge. Redateljica Patty Jenkins režira scenarij kojeg su napisali Allan Heinberg i Geoff Johns, dok je za priču bio odgovoran redatelj 'Batman v Superman: Zora pravednika', Zack Snyder. 'Wonder Woman' u kina dolazi početkom srpnja 2017. godine. Tema: FILM 