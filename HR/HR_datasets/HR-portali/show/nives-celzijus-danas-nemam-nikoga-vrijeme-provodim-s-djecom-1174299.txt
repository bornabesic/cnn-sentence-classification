Bez obzira na sve čega ima na našoj estradi (i malo šire), rijetka je priča kakvu se da ispričati o životu Nives Zeljković većini poznatijoj kao Celzijus. Pjevačica, glumica, performerica, spisateljica, za neke, sve malobrojnije, tek starleta, ali svakako seks-simbol, odaberite sami. Na koju god od ovih boja lupite, točno je. Sve je to Nives koja, svidjelo se to nekome ili ne, živi jedan neobičan život. – Celzijus, pitate? Sama sam se toga sjetila, a Zrinku se Tutiću dopalo. Simboliziralo je to porast temperature, asocijaciju na moju pojavu, vrstu nastupa koju sam odabrala, a i lako se pamtilo, tako je nastala Nives Celzijus, sjeća se pjevačica kako je dobila nadimak po kojem je svi znaju. Bilo je tu i nekih neobičnijih nadimaka, upoznali smo je u jednom glazbenom spotu, pa onda i kao Cicu Kaubojku na rock-spektaklu Crni mačak u Čakovcu još 1998. godine. Njezine je vrednote prepoznao redatelj Zoran Pezo koji ju je tamo doveo kao prezentericu. – Mi smo Nives uočili u Auto Klubu gdje je izašla na duplerici. Brzo smo je pronašli i angažirali. Sjećam se, kada je kolega išao pred nju u školu, nešto je kasnila, pa je pitao gdje je. Na ispitu iz matematike, odgovorila je, a ovaj: “Sigurno si dobila pet!” Toliko je bila atraktivna. Prije Crnog mačka Nives je bila i u spotu Mladena Burnaća “Ne zovi, mala, policajca”. Iako smo tada radili puno, ne sjećam se da su nam nakon prvog emitiranja nekog spota toliko zvonili telefoni. Bio je Burnać jako ljut jer nitko nije zvao zbog njega, nego svi zbog Nives! A onda sam je doveo na Crnog mačka gdje je bila apsolutna senzacija, ali i maloljetna, tako da smo joj morali postaviti dvojicu zaštitara ispred sobe. Čisti kaos nastao je kad joj je pukla bretela, a nikada prije nje nije nam ekipa ostajala do kraja snimanja, radilo se uz gajbe hladnog piva koliko je trebalo. Nakon toga uzeo ju je pod svoje Zrinko Tutić pa nastaje Nives Celzijus. Nevjerojatno mi je drago da je pobijedila u showu “Tvoje lice zvuči poznato”, zaokružila je svoj put na sceni jer se od početka vidjelo da tu nije sve u stasu, imala je tu neku posebnu energiju. Nives je jako dobra osoba, zaslužila je, drago mi je da je konačno došlo njezino vrijeme, kaže Pezo. Tada još 16-godišnja Nives imala je uz rijetko privlačan stas, neka ne laže nitko da nije pogledao barem jednom, i energiju kojom je rokersku feštu naprosto preuzela. Mnogi su na Nives pali, pročulo se vrlo brzo da je među “žrtvama” i jedan Ripper. Nemaju danas kontakata, no pisalo se tada o velikoj ljubavi. Iako ga je okrznula u prvoj svojoj knjizi, frontman Pips, Chips & Videoclipsa nije vratio na jednak način. U radijskom showu Dalibora Petka rekao je kako mu je “prva asocijacija za Juru i Pavla iz Svadbasa ta da su šišmiši, Emil Tedeschi je prijatelj, a Mišo Kovač karizma. Kritičar Ante Perković je gospodin, Darko Rundek idol, a Nives Celzijus dobra djevojka. Bivši gitarist benda Alen Kraljić moja je najveća ljubav, a Tomislav Petrović biznismen. A Yaya? Ona je najveća kozmička ljubav”. – Poslije suradnje sa Zrinkom kojem je već pomalo bilo dosta diskografije, otišla sam u Beograd. Zašto? Zaljubila sam se! I to u dečka koji s nogometom nije imao nikakve veze, čak nije volio ni gledati utakmice. Ali tamo sam dobila priliku da radim i s najboljim estradnjacima, njima je bilo zanimljivo da se radi o nekome iz Hrvatske, a meni je trebao kvalitetan rad. Tamo je i nastala pjesma “Na koljena”. A onda je ljubav prestala i ja sam se vratila, no uvijek sam ostajala negdje u medijima, estradi – kaže Nives. Kao rijetko o kome, o Nives Celzijus nećemo na estradi, među kolegama, čuti nešto loše. Provokacija je tek u službi estradnog projekta Nives Celzijus, iza toga nalazi se samohrana majka dvoje djece. I uspješna žena koja je prevalila neobičan put od Cice Kaubojke do pobjednice najgledanijeg TV showa posljednjih godina – Tvoje lice zvuči poznato Nove TV. Voljela sam biti netko drugi Nekako ispod vode, nezasluženo nepriznato, valja se uspjeh za uspjehom Nives Celzijus. Ovaj posljednji možda konačno i potvrdi nespornu činjenicu, da Nives Celzijus ima talenta i da je on višeznačan. Nije za Nives Celzijus nikada bilo dvojbe što želi raditi u životu. Odgovor na pitanje što bi radila da nije ovo što je danas može dati samo u šali. – Bavila bih se PR-om i marketingom i bila konkurencija svom agentu! Ne, još kao klinka sam se vidjela u ovom poslu, je li to gluma, pjevanje, neki drugi šoubiznis. Iako ne volim gužvu, ne volim mase, ne volim da me u privatnom životu tako netko gleda i primjećuje, odmjerava. Voljela sam uvijek glazbu, neki način ekspresije svojih emocija, da budeš netko drugi. Zato mi je i gluma bila privlačna kao klinki, mogućnost da ne budeš ti, nego netko drugi – govori pobjednica gledanog showa i nastavlja zašto je prihvatila biti dio nečega prilično nekonvencionalnog. – Tvoje lice zvuči poznato show je koji ti daje priliku da pokažeš talent, dođeš do publike do koje inače ne možeš doći, uđeš u neki mainstream, gomila je razloga zašto ljudi žele ući u taj show. Nije lako ući, samo kada pogledaš koliko javno poznatih ljudi dođe na audiciju, a svi imaju neke talente, jasno ti je kako je veliki uspjeh već kada prođeš – kaže Nives. Dvaput sam se onesvijestila Određeno vrijeme treba za prilagodbu, no kod nje je štos bio upravo u suprotnosti. – Najbolje je kada dobiješ potpuno neočekivanu ulogu u kojoj se zapravo uopće ne možeš zamisliti, suprotni spol, primjerice. Što je transformacija teža, to je i žiri više cijeni. Naporno je dok ne uđeš u kolotečinu. Iznenadilo me zato što u startu nisam imala nikakva očekivanja, nisam se vidjela kao zadnju ili predzadnju, ali teško sam se vidjela i u finalu. Na kraju sam pobijedila, što je veliki uspjeh – govori nam pobjednica showa Tvoje lice zvuči poznato. Da, doista je to bio uspjeh jer tijekom snimanja Nives se dva puta i onesvijestila. – Slabost sam osjećala i prije Tvojeg lica, u bolnici sam završila već prije Nove godine. Tempo je jak, koji puta ode predaleko. Obaveze su brojne, moj život puno traži, a oko mene su djeca kojima ja moram pružiti koliko mogu. Ali, nije to nešto zbog čega se žalim, treba li se žaliti ako te toliko traže u ovo teško vrijeme – govori. Bila je to, dakle, borba ne samo za glasove žirija već i protiv iscrpljenosti. Pomalo i protiv vlastite stvarnosti. – Snalazila sam se za vrijeme snimanja showa, djeca su često ostajala kod mojih, srećom više i nisu toliko mali pa ne zahtijevaju toliko pozornosti. To sam samo ja kada dođem kasno navečer sa snimanja pa ih pitam kako je bilo u školi i jesu li napisali zadaću. A oni mi kažu: “Mama, tek si došla, a već si nas počela daviti” – kaže. Zbog djece je navikla oduzimati sebi, svojem vremenu, nema gledanja televizije, čitanja, ali djeca ne smiju osjetiti. Pobjeda koju nitko ne može sporiti ipak je tu. Kao i potvrda raznolikog talenta Nives Zeljković. – Tvoje lice zvuči poznato jest show blizak onome čime se bavim, usko je povezan uz glazbu, a mogućnost preobražaja kao dodatni talent može ti samo pomoći na glazbenoj sceni, reći će. S bivšim mužem Dinom Drpićem ostala je u dobrim odnosima. – Prsten? Ne, nije to taj prsten. Ali, da ostali smo dobri, rado bih da to mogu reći i za druge muškarce koji su prošli kroz moj život. S rijetkima imam kontakata, i logično je, brak sam poštovala, i Dinu, potrebe za nalaženje s nekakvim bivšim dečkima nije ni bilo. Kada s nekim provedeš godine, kao ja s Dinom, onda takva osoba teško odlazi iz tvog života. Ostaje ta neka potreba da se i dalje viđate, popijete kavu, nešto. A Dino je dovoljno kvalitetna osoba pa nemam razloga da on ne bude dio mojeg života – govori. Do razvoda je ipak došlo. – Tako to valjda ide. S vremenom neke stvari više ne funkcioniraju, a i meni je uvijek bilo teško prihvatiti stereotip da su žene nogometaša namijenjene domu. Dobro je da su te razlike ostale samo razlikama pa i danas funkcioniramo. Život u Njemačkoj bio je dobar, bila je i ta titula najljepše žene nogometaša. Opazili su me iz Bilda, počeli se raspitivati i istraživati, pitali su i Sylvie van der Vaart koja je to bila prije mene, a ona je potvrdila ono što su mislili i oni. Ali prirodno je bilo vratiti se s obitelji u Hrvatsku kada je Dino završio karijeru – kaže Nives. Nije lako biti uspješan Često u brojnim medijskim istupima ističe kako pored sebe nema nikoga. – To je sasvim točno jer nemam vremena ni za sebe, trebaš provesti jedan dan sa mnom! Kada napokon dobijem neko vrijeme, onda je teško posvetiti ga nekome drugom, jer ga imam jako malo. I ne vježbam više kao prije, po cijele sam dane na koncertima, intervjuima... Ostatak vremena odlazi za brigu o djeci, kući, pripreme za sljedeći dan, eventualno stigneš odgledati seriju ili pola serije i to je to. Tako sada izgleda moj život. Nije lako biti uspješan, izgleda – kaže Nives Celzijus. No pobjeda u najgledanijem showu nije i prvi veliki uspjeh Nives Celzijus. Sjećamo se koncerta u prepunoj maloj dvorani KD Vatroslav Lisinski, možda je to bila i prva velika pobjeda nad predrasudama, kritika ju je sada priznala, veliku budućnost u njoj vidjeli su i Arsen Dedić te Tereza Kesovija. Napisala je tri knjige, a prva, Gola istina, prodana je u više od 150.000 primjeraka. Bila je to najprodavanija knjiga svih vremena u Hrvatskoj, prodavanija i od djela Krleže ili Šenoe i Zagorke. Sjećamo se dobro afere Kiklop u kojoj spisateljici nije uručena nagrada za Hit godine. Dobila ju je tek kasnije, no bez obzira na aferu te unatoč uspjehu, pisanjem se ipak nije odlučila aktivnije baviti. – U tom se trenutku sve nekako posložilo, bila sam tada neko medijima i publici interesantno lice, a s druge strane ekipa s kojom sam surađivala dobro je odradila svoj dio posla, PR prije svega, tekstovi iz knjige bili su posvuda, nisi mogao ne znati da ta knjiga postoji. Sve se poklopilo, a bila je i cjenovno prihvatljiva svakom džepu. Između mjesečnika i knjige slične cijene očito je publici bilo zanimljivije pročitati ono što sam napisala ja – govori nam i potvrđuje da nije riječ o autobiografiji. – Da sam željela da to bude autobiografija, tada bih je napisala drugačije, pa i koristila stvarna imena. Tu je jako puno fikcije, kada pišemo, stvaramo na papiru, dočaravamo, neke svoje doživljaje i osjećaje, ili doživljaje i osjećaje nekih ljudi koje poznajemo pa su ti te emocije bliže. Ali to nisu stvarni doživljaju, možda su na tragu, ali zaista nisu – kaže pa ističe kako se u nas teško može živjeti od pisanja. – To svakako nije način da si osiguraš egzistenciju. Pisati volim, no u našim okolnostima to može biti tek neki hobi koji eventualno može poslužiti kao popuna budžeta i ništa više od toga. Kada mi zafali pisanja, tada napišem pjesmu. Ima jako puno pjesama za koje sam napisala glazbu i tekst, a koje stoje u ladici, možda ih nikada ne snimim – govori pjevačica i spisateljica. Gdje će biti za deset godina, ne zna. Kao ni gdje će biti za godinu dana. – Nikada ne razmišljam na taj način, nema kod mene razmišljanja o dalekoj budućnosti. Unutar godine možda, dalje ne, nikada ne znam kamo će me život odvesti, uvijek sam bila spontana po tom pitanju. I ne volim raditi neke dugoročne planove, osjećala bih se kao rob vremena, uglavnom to izbjegavam. Unuci? Hoću li jednog dana imati unuke, vjerojatno hoću, hoću li se baviti njima, vjerojatno hoću, hoće li mi s njima biti lijepo, vjerojatno hoće, ali u dogledno vrijeme želim raditi na svojoj karijeri. Želim imati plan tek za godinu dana, kada će mi izaći koja pjesma ili nešto slično, hoće li biti ponovo nešto slično kao Tvoje lice zvuči poznato. To je došlo sasvim slučajno, stigla je ponuda, trebalo je odlučiti za deset dana i to mi je iz temelja promijenilo život – kaže Nives. Nije Tvoje lice zvuči poznato prvi put da Nives nastupa u ulozi nekog drugoga. Prije kratkog vremena imala je uspješnu ulogu s osječkim HNK. – Bilo je i prije ponuda, no nekako u tom trenutku nisam osjetila da su ti projekti bili za mene, nisam se u tome prepoznala. Imala sam taj mali angažman u HNK Osijek, neke manje epizodne uloge u životu koje nisu vrijedne pažnje. Da mi se ponudi uloga u kojoj bih se prepoznala, koju bih osjetila kao uspjeh, sigurno bih pristala. Isto kao i s osječkim HNK, kontaktirali su s mojom agencijom s jasnom vizijom što žele, meni je to odgovaralo i pristala sam – kaže, no barijeru skromnosti probit će redatelj Dražen Ferenčina koji otkriva da su za tu konkretnu ulogu željeli baš Nives koja je u tom trenutku bila najljepša i najatraktivnija pojava na domaćoj estradnoj sceni. Rijetko mogu nastupati – Nisam tim ljudima mogla reći ne, uvijek cijenim nastup, kada vidiš na ljudima da su iskreni i imaju tu neku dozu simpatičnosti. Šteta je jedino što ne mogu nastupati kao i drugi glumci u svakoj predstavi, nego tek jednom, dvaput mjesečno. Nemoguće je uz moj ritam dati im više, zbog čega žalim. I Osijek je daleko, jednostavno ne stignem. Tako će ići sve dok ne osjetim da pucam, tada ću se ostaviti svega. Valjda to neće biti već ovo ljeto – kaže Nives Celzijus. Nasljednice ne vidi jer ih i ne traži. – Svatko ima svoj put, nema to nekog smisla. Ali mi smeta da se podcjenjuje žene sa stasom, poput Lidije Bačić ili nekih drugih. Gledajući ovakvu ili onakvu fotografiju kakvu Lidija izbaci, svi često zaboravljaju kako ona ima izvrstan vokal. Predrasude će uvijek biti tu, i bolje, lakše uspiješ – kaže Nives Celzijus.