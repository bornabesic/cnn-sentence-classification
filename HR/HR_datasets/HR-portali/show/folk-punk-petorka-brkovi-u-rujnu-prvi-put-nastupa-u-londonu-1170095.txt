Zagrebačka folk punk petorka Brkovi nastupit će u rujnu po prvi put u Londonu nakon čega slijedi povratak u Dublin. Londonska O2 Academy Islington imat će čast ugostiti Brkove 15. rujna na njihovom prvom britanskom nastupu u karijeri. Put u britansku prijestolnicu iskoristit će da se vrate i u Irsku, gdje je 17. rujna dogovoren koncert u klubu Opium Rooms, puno većem nego Fibber Magees kojeg su nakrcali prošlog listopada. Koncertno ljeto Brkova polako se puni. Nakon Pleternice 20. bend će se zaputiti do Umaga gdje 27. svibnja nastupa na Sea Star Festivalu. U lipnju obilaze Bačku Palanku, Sofiju i Kragujevac, a u srpnju Lukavac, Šipovo i Užice, dok će ih Hoomstok u Humu na Sutli slušati i gledati 19. kolovoza. Godinu dana od izlaska još uvijek aktualnog albuma "Torzo Dade Topića" Brkovi su objavili “Boli me”, novi singl i spot i prvi korak prema novom albumu. Prepoznatljivi punk folk čuje se i u ovoj stvari koja je snimana u studiju Jura u Zagrebu, dok je miks i mastering rađen u Pikniku u Novom Sadu. U svega mjesec i pol dana “Boli me” je ulovio više 120 tisuća pregleda na You Tubeu.