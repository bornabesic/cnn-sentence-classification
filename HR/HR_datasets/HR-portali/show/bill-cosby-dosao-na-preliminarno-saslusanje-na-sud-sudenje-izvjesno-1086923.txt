Slavni američki glumac i humorist Bill Cosby vratio se danas na sud u Pennsylvaniji, što bi moglo biti posljednja etapa prije kaznenog progona za silovanje. Državni odvjetnik okruga Montgomery Kevin Steele treba na tom preliminarnom saslušanju uvjeriti sutkinju Elizabeth McHugh da činjenice iz spisa opravdavaju izvođenje pred sud. Glumčeva obrana koja ulaže proceduralne žalbe u svim slučajevima u koje je umiješan, pokušala je u ponedjeljak izvesti zadnji manevar ne bi li otkazala saslušanje. No nije uspjela. Vrhovni sud Pennsylvanije, koji je zasjedao po hitnom postupku, odbio je Williama Henryja Cosbyja juniora, kako glasi njegovo puno ime. 78-godišnjeg glumca se u tom postupku tereti za teško silovanje Andree Constand 2004. Za to kazneno djelo prijeti mu deset godina zatvora. Državni odvjetnik Kevin Steele odlučio je ponovo otvoriti slučaj na temelju zapisnika sa saslušanja Billa Cosbyja koji je 2005. pristao dati iskaz u okviru građanske parnice koju je pokrenula Andrea Constand. Dvije strane su postigle financijsku nagodbu po kojoj su svi dokumenti u spisu povjerljivi. Glumac je pristao dati iskaz u zamjenu za obećanje tadašnjeg državnog odvjetnika Brucea Castora da ga neće kazneno goniti. No to obećanje nije zabilježeno u pisanom obliku, pa je novi državni odvjetnik Kevin Steele ocijenio da se popularnom autoru televizijske serije "The Cosby Show" može suditi na temelju tog iskaza. Protiv njega se vodi još nekoliko postupaka, ali to su sve građanske parnice. U ponedjeljak je agencija AP objavila dijelove zapisnika s Cosbyjeva saslušanja 2005. u kojemu je otkrio da mu je u vrijeme dok je radio na jednoj televizijskoj seriji, neka agencija svakog tjedna slala "pet do šest" manekenki u njegov studio. Rekao je da je 2000. imao spolne odnose s jednom od njih, tada sedamnaestogodišnjakinjom. Navodno je još 2005. godine priznao da je nabavljao sedative kojima je omamljivao žene s kojima je želio spolni odnos. 