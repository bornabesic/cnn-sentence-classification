Na RTL televiziji pjevačica Sanja Doležal započela je svoju televizijsku karijeru prije dvanaest godina, a uskoro ćemo je ponovno gledati u eteru ove televizije.Sanjin prvi povratnički projekt za RTL je slastičarsko-natjecateljski show “Tri, dva, jedan – peci!” u kojem ćemo je uskoro gledati u ulozi voditeljice. Slatka avantura – Jako sam sretna i veselim se povratku na RTL. Upravo sam u tom eteru ostvarila svoje najveće televizijske uspjehe. Sigurna sam da će se to sad ponoviti – kazala je uspješna glazbenica s karijerom dugom 35 godina te jedno od najsimpatičnijih i najšarmantnijih lica s malih ekrana. Sanja je nakon odlaska s RTL-a 2006. na neko vrijeme zapostavila voditeljsku karijeru i posvetila se opet glazbenoj, da bi 2013. postala dio voditeljskog tima HRT-ove mozaične emisije “Dobro jutro, Hrvatska”, koju je prestala voditi u ožujku ove godine. Iako joj je i taj voditeljski zadatak bio iznimno drag, Sanja ističe kako je uz RTL vežu samo lijepo uspomene. – Poslovno mi je bilo razdoblje provedeno na RTL-u i najdraži period. Uvijek se rado ponovno sjetim talk showa “Sanja” – ističe voditeljica koja je za prvi hrvatski talk show na RTL-u, zaradila brojne pohvale publike i kritike te laskav naslov “hrvatske Oprah“. Sanja će se upustiti u slatku avanturu kao voditeljica nove sezone “Tri, dva, jedan – peci!”, showa koji je već u prvoj sezoni osvojio gledatelje i postao najgledaniji program u terminu emitiranja. U trećoj sezoni će i natjecatelje i gledatelje voditi kroz pripremu najfinijih tradicionalnih slastica i omiljenih kolača koje su pripremale naše bake. Sanji Doležal ovaj teren nije nimalo stran jer se i sama odlično snalazi u kuhinji. Kuhanje je opušta i veseli i uživa kad kuha za prijatelje i obitelj, a priznaje da su i njezina djeca, kći Lea i sin Luka, naslijedila mamin talent i majstori su u pripremi raznih, posebice, slatkih delicija. – Najbolji cheesecake u životu napravio mi je sin za rođendan prije dvije godine. Palačinke i čokoladni mousse izvrsno radi moja kći. Imaju potencijala biti dobri kuhari ili slastičari – otkriva Sanja.Neizmjerno se veseli što je postala dio najslađe televizijske priče koja počinje uskoro i što će i sama naučiti još pokoji novi trik u pripremi torta i kolača.   