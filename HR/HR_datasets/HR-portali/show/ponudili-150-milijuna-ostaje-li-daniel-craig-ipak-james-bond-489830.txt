Prema novim informacijama, Sony je ponudio trenutačnom Jamesu Bondu nevjerojatnih 150 milijuna dolara da bi glumac reprizirao svoju ulogu u još dva filma o najtajnijem tajnom agentu. - Studio se očajnički trudi zadržati glumca dok traže nove ljude koji bi mogli preuzeti ulogu - izjavio je neimenovani izvor. S tom izjavom na umu, valja napomenuti da je do sad Craig bio najbolje plaćeni glumac u ulozi Agenta 007, s ukupnom zaradom od preko 50 milijuna eura za svoje filmove. Ne samo to, već su njegova četiri filma utržila od 2005. do danas preko dvije i pol milijarde eura, što je zasigurno jako pomoglo studiju i u potpunosti objašnjava zašto žele Craiga još malo zadržati u ulozi. - Craig je odigrao odlične karte. Svi znaju koliko ga vole producenti i ideja da bi ga mogli izgubiti u ovom trenutku jednostavno nije nikome ugodna. Barem ne ako se pita glavešine. Daniel je ključ za ugodan i miran prijelaz iz jednog razdoblja u drugo i spremni su platiti kraljevsku svotu da se to dogodi - rekao je izvor. Kako smo već rekli, u pitanju je franšiza koja donosi milijarde pa se svakog dana očekuje i Sonyjeva objava da ponovno 'daju' prava na korištenje. Jasno, za podosta ozbiljne novce za uzvrat. - Misle snimiti još dva filma, istovremeno, s Danielom kao Agentom 007, prije nego što glumac preda štafetu nekome tko će u trećem filmu pokrenuti novu eru Bonda. A za novu eru Bonda trenutačno su planirani Idris Elba, Tom Hiddleston, Henry Cavill, Jack O'Connell, Richard Madden (Rob Stark iz 'Igre prijestolja'), Jamie Bell i Rupert Friend. Kako je pred njima oštra uloga, sada pooštrena mogućim Craigovim prihvaćanjem ponude, nitko niti otprilike ne zna tko bi naredni Bond mogao biti. Tema: FILM 