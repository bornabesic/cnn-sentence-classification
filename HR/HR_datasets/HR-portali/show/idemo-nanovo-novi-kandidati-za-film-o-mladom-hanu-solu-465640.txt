Prije par mjeseci objavljeno je kako Disney namjerava snimiti prequel o životu poznatog krijumčara, a u isto vrijeme krenula je i potraga za glumcem koji bi mogao odglumiti dražesnog nitkova. Dobna granica za glumce, koji bi mogli odglumiti šarmantnog lopova, postavljena je poprilično labavo, u rasponu od 17 do 34 godina. No kandidati koji su odabrani imali su svi od 20 do 25 godina. Tada su u uži izbor dospjeli: Miles Teller (iz serijala 'Različita'), Ansel Elgort (također iz serijala 'Različita'), Dave Franco (mlađi brat poznatijeg Jamesa Franca), Jack Reynor, Scott Eastwood i Logan Lerman (glavni lik u serijalu o Percyju Jacksonu). No prema novim informacijama, niti jedan od navedenih u stvari nije prošao dalje, te se potraga nastavila. Kako trenutačno stvari stoje, novi glumci koji su ušli u novi uži izbor su: Jack Reynor, Taron Egerton, Emory Cohen i Alden Ehrenreich. Od navedenih glumaca, Reynoru se trenutačno daju najveće šanse. Osim uloge u 'Transformersima', odlično mu je pomogla i uloga u drami 'Macbeth'. Egerton, kojeg ćete uskoro moći gledati u filmu o najgorem skijaškom skakaču svih vremena, 'Eddie zvan Orao', po svemu sudeći ima najmanje šansi jer mu je raspored pretrpan raznim obavezama koje je stekao nakon glume u izvrsnom 'Kingsman: Tajna služba'. No sumnjamo da će mu teško pasti to što je pretrpan poslom. Cohena smo nedavno imali priliku vidjeti u odličnom 'Brooklynu', no kako možemo vidjeti u njegovom glumačkom iskustvu, nikada se nije bacio u koštac s ulogom ovakve vrste, pa je posve moguće da neće biti odabran. Posljednji na popisu je Alden Ehrenreich, koji osim u 'Ave, Cezare' nije bio primijećen niti u jednom drugom filmu, tako da se niti njemu ne daju dobre šanse. O nastavku ove 'sapunice' čitat ćete čim nove vijesti stignu. 'Eddie zvan Eagle' u kina stiže tijekom proljeća, a film o mladom Hanu Solou trebao bi u kina stići 25. svibnja 2018. godine, dok se sa snimanjem kreće po dolasku 'Rogue One' u kina. U 'Rogue One', kojem je izlazak zakazan za 16. prosinac ove godine, bismo prvi put mogli vidjeti i mladog Hana u akciji. Tema: FILM 