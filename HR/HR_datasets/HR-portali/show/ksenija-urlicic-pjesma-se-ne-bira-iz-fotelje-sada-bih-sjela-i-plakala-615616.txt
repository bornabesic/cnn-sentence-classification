Nakon dvadeset godina, koliko je Hrvatska na Eurosongu nastupala kao samostalna država, 2014. nećemo imati svog predstavnika na tom natjecanju. Odluku je donijela Hrvatska radiotelevizija kao organizator natjecanja, a objašnjeno je da HRT želi učinkovitije trošiti novac, naročito kad se uzme u obzir da na Eurosongu Hrvatska nije postigla dobar plasman već godinama. Povratak neizvjestan – Hrvatskoj radioteleviziji kao organizatoru natjecanja za izbor hrvatskog predstavnika na Eurosongu u interesu je odabrati pjesmu i izvođača koji će zauzeti što viši plasman te će do odluke o eventualnom povratku na Eurosong svoje kreativne potencijale usmjeriti u tom pravcu – poručili su s Prisavlja i dodali da su odluke o privremenom neodlasku na Eurosong već donijele i neke druge države Europe, poglavito one pogođene gospodarskom krizom i recesijom. Tako lani u Švedskoj nismo gledali predstavnike BiH, Portugala, Poljske, Grčke i Slovačke. Lanjski predstavnici iz “Klape s mora”, koji su u polufinalu bili 13. od 16 mjesta, kažu da se ne osjećaju odgovornima za takvu rigoroznu odluku. – Sve ima rok trajanja pa tako i Eurosong. Ne vjerujem da je naš loš plasman razlog stanci. Nismo bili ništa gori od drugih predstavnika – rekao je prvi tenor klape Marko Škugor. Odluku o pauziranju pozdravlja Tony Cetinski koji je 1994. godine s pjesmom “Nek’ ti bude ljubav sva” osvojio 16. mjesto. – Još prije nekoliko godina govorio sam da je pauziranje od Eurosonga jedno od mogućih rješenja za loše plasmane. Da smo to prije napravili, možda bismo sada već postizali bolje rezultate. Imamo sjajnih kompozitora, ne samo “starih lisaca” nego i mladih, kao i izvođača, ali predstavnika i pjesmu treba birati transparentno, bez podilaženja i vlastitih interesa i ne pod svaku cijenu. Italija godinama nije sudjelovala na Eurosongu i nije ništa izgubila. Štoviše, uštedjela je – kaže Cetinski. Nisu razlog financije Kseniju Urličić, “mamu Dore”, odluka je rastužila jer smatra da je hrvatska zabavna glazba od 1990-ih, kada smo na Eurosongu postizali dobre rezultate, napredovala. – Čudi me ta odluka ravnatelja HRT-a Gorana Radmana jer je upravo on 1990. vodio Eurosong u Lisinskom. Mogu samo sjesti i plakati. Pjesmu ne može birati netko iz uredničke fotelje, to je glupost. Taj posao mora se prepustiti struci. Ne vjerujem da je novac razlog pauziranja jer iz iskustva znam da, što se više ulaže, to se više dobije – zaključuje Urličić. >>'Davnih dana je Eurosong izgubio svaki smisao osim kičeraja' >>Od diva do zastarjelog dancea. Evo kako smo propadali na Eurosongu >>Hrvatska 2014. godine ne ide na Eurosong! U životu nikad nije dobro odustajati, ali kad je potrebno, treba stati na loptu. Predstavnik se treba birati bez prevelikih premišljanja, kalkulacija i lobiranja, što se radilo posljednjih godina. Isto tako, pokušavalo se uspjeti s umjetnom recepturom zbog čega su naši pjevači na natjecanju bili opterećeni i nisu bili iskreni nosioci toga. Na kraju je ipak najbitnija pjesma, ali i spoj melodije, autora i izvođača, a to se ne može namjestiti, nego je stvar trenutka – komentirala je Maja Blagdan koja je 1996. na Eurosongu bila četvrta. 