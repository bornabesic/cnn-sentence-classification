Predstavljanje je uveličala izvedba kazališnog pjevača Đanija Stipaničeva te operne pjevačice Sandre Bagarić. Povod predstavljanja u Zagrebu suradnja je s kazalištem Komedija, koje će na festivalu nastupati uz bok Nacionalne operne kuće iz Pekinga, međunarodno poznate kazališne trupe La Fura Dels Baus, Orkestra sanktpeterburške filharmonije, Johna Malkovicha i mnogih drugih. Tijekom godina Ljubljana Festival ugostio je mnoge domaće i strane glazbenike, glumce i plesače poput Dubravke Tomšič, Katije Ricciarelli, Grace Bumbry, Mstislava Rostropoviča, Joséa Carrerasa, Vladimira Askenazija te najveće svjetske simfonijske orkestre, uključujući Izraelsku filharmoniju i Kraljevski filharmonijski orkestar iz Londona. - Festival 27. lipnja otvara izvedba Carmine Burane Carla Orffa, a potom možemo još istaknuti ponovni dolazak mezzosopranistice Elīne Garanče, zatim izvedbu pijanistice Marthe Argerich, Orkestar Marijinskog teatra s jedinstvenim Valerijem Gergijevim, premijeru slovenskog mjuzikla  Vesna, komornu operu Svadba skladateljice Ane Sokolović u koprodukciji s Festivalom Aix-en-Provence i predstavu Brezmadežna (Bezgrešna) u čast preminulom Tomažu Panduru. Ljubljana Festival zasigurno je središte ljetne kulturne ponude u regiji i veselimo se ponovnoj odličnoj međunarodnoj suradnji – izjavio je Darko Brlek, direktor i umjetnički voditelj Ljubljana Festivala. Kazalište Komedija će u suradnji sa Slovenskim narodnim gledališčem Opera i Baletom Ljubljana izvesti operetu Kneginja čardaša. U posljednjih nekoliko godina tijekom trajanja festivala prikazano je preko 70 izvedbi različitih žanrova, koje je popratilo 80.000 domaćih i stranih posjetitelja, što potvrđuje kvalitetu i uspješnost jednog od najstarijih festivala u regiji. - Iznimno nam je drago što imamo priliku raditi i stvarati nove doživljaje za međunarodnu publiku, goste Festivala iz Hrvatske i sve druge ljubitelje kulture, koji će nas moći vidjeti u drugačijem okruženju, što će sigurno doprinijeti iskustvu i izvođača i posjetitelja. Kazalište Komedija ponudit će izvrsnu izvedbu u suradnji sa slovenskim kolegama te ćemo sigurno i nadalje sudjelovati u projektima ove razine produkcije i tradicije – izjavio je ravnatelj Kazališta Komedija Krešimir Batinić. 