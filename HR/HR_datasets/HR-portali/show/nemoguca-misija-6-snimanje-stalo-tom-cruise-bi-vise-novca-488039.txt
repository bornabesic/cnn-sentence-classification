Produkcijska kuća Paramount Pictures zaustavila je pretprodukcijske djelatnosti na šestom nastavku 'Nemoguće misije'. Prema zadnjim informacijama, studio nema namjeru pokrenuti produkciju opet sve dok se ne razriješe problemi s plaćom Toma Cruisea. Kako trenutačno stvari stoje, dvadeset filmaša unajmljeno je u Londonu i krenulo je raditi na pretprodukcijskim aktivnostima, dok su scenarist i redatelj Christopher McQuarrie i Tom Cruise krenuli razrađivati potankosti filma. McQuarrie je krenuo uz to raditi na scenariju, a zaposleni stručnjaci za vizualne efekte su krenuli s dizajniranjem početnih elemenata. No sve to je od danas zaustavljeno. Razlozi za takav nagli prestanak rada su trenutačno upitni, no vjerojatna je jedna od dvije verzije događaja. Jedna verzija tvrdi da studio zahtjeva od Cruisea i drugih, manjih produkcijskih kuća, da srežu svoje provizije. Drugi scenario kaže da je situacija obrnuta te da Cruise želi veći honorar, kao što ga je već dobio od Universala za film 'The Mummy'. Paramount vjerojatno nije želio nastaviti s pripremama prije nego što se izglade svi problemi s glumcem, pa je stoga jasno zaustavljanje svih procesa. No uvjereni smo da ništa neće ostati u zraku poput Ethana Hunta te da će sve biti riješeno ubrzo. Ipak, ne odustaje se samo tako od nastavka za film koji je zaradio 700 milijuna dolara. Toma Cruisea ćemo u kinima moći pogledati ove godine u filmu 'Jack Reacher: Nema povratka'. FIlm u domaća kina stiže 20.listopada, u distribuciji Blitza. Tema: FILM 