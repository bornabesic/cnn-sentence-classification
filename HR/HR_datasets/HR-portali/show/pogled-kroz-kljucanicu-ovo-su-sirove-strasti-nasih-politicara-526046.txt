Knjiga Mirele Holy, koja je nedavno na tržištu hrvatskih političkih tračeva izazvala tektonski potres magnitude devet stupnjeva, doima se kao mali čedni katolički katekizam, kao moralka, naspram ovog izdanja! Uz standardnu ogradu kako je 'svaka sličnost sa stvarnim ljudima i događajima' slučajna i plod mašte, ova knjiga nam omogućuje jasan pogled iza zastora. To nije 'roman s ključem', to je besramno virenje kroz ključaonicu. U njoj vidimo konzervativne političare kao aktere besramnog razvrata, proroke nove, moralne Hrvatske kao aktere beskrupulozne trgovine, socijalno osjetljive javne radnike kao shylokovske trgovce koji na umu imaju samo jednu stvar, a to su sljedeće dvije: profit, užitak, hedonizam. Iako se doimlje kao neka vrsta pornografskog prikaza politike, ova knjiga sjajno pokazuje anatomiju moderne hrvatske kataklizme: do nje je došlo jer moralna načela nisu iznevjerili samo oni koji nisu bili u prilici iznevjeriti ih.  Defile glavnih protagonista naše scene, dijabolični lik Učiteljice bliske Opusu Dei, mefistovski lik Mentora, zadnji ali ne i najmanje važan, lik Hrvoja, središnje su figurae dramatis romana Nataše Seh, koji se s punim pravom može nazivati brevijarom hrvatske visoke politike i niskih strasti. Slatke laži, prljavo rublje i Opus Dei turoban su prikaz naše svakodnevice koji obavezno treba pročitati: nakon Laži, nema potpitanja, sve je jasno...