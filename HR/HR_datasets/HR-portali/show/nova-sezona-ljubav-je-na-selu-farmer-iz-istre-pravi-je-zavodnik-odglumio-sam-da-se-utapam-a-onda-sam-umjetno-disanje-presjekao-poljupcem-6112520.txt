Jedan od farmera ovogodišnje sezone 'Ljubav je na selu', 26-godišnji Zoran Antičević, prepun je anegdota kada je riječ o osvajanju djevojaka, piše RTL. 'Jednom sam se napio, zaprosio curu i ona je pristala. Drugi dan povukao sam pitanje', priznaje Zoran, kome se prva ljubav dogodila sa 17 godina. 'Voljeli smo se jako, zajedno bježali sa sata, odlučili se čuvati do braka, ali morali smo se skrivati. Bila je to zabranjena ljubav različitih kultura. Po njoj, nazvao sam prvu pjesmu u svojoj knjizi ,,Ljubav iz davnine'', koju sam kao balavi 17-godišnjak objavio – BARBARA', kaže Antičević. Osim nje, još su tri djevojke uspjele ostaviti trag na njegovoj duši. Kad je ljubav u pitanju, ultimate fight borac postaje slab, a muškarac - dječak. 'Volio sam ih onako kako samo pisac voli. Danas sam se očistio od svega toga. Ljubav kao ljubav - ona je nešto što se događa, a definicija ima koliko i ljudi na Zemlji', veli Istrijan, koji je čak odglumio da se utapa ne bi li pridobio pažnju jedne djevojke! 'Jednom sam odglumio utapanje kada smo bili na kupanju na pustom otoku, pa je ona panično potrčala spasiti me. Kad mi je krenula pružiti umjetno disanje, presjekao sam je poljupcem. A jednom sam skupio društvo i s njima posložio po livadi cigle tako da je pisalo njezino ime i "VOLIM TE". Nakon toga odveo sam je na vožnju sportskim aviončićem i pokazao joj kroz prozor na livadu na kojoj je pisalo: ANA, VOLIM TE', prepričava svoje 'ljubavne pothvate' Zoran, koji se pisanjem bavi profesionalno i autor je triju knjiga te scenarist dvaju filmova. Svojim postignućima u karijeri i više je nego zadovoljan, no u ljubavi – očito se ona prava još nije pojavila. 'Želim da budemo saveznici u borbi, a nasamo velika djeca', priznaje Zoran, dodajući kako mu je cilj biti bolji čovjek. 'Unutarnja borba krvavija je od velikih povijesnih bitaka', zaključio je, piše RTL.