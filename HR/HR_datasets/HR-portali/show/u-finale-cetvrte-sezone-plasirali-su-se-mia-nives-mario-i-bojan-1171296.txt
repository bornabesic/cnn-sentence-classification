Finale četvrte sezone showa 'Tvoje lice zvuči poznato' rezervirano je za Miu, Nives, Bojana i Marija. Dok će se ovih četvero finalista boriti za  pobjedu, ostalih četvero natjecatelja nastupit će u parovima u revijalnom tonu.  Pobjedu u predfinalnoj epizodi odnio je Bojan Jambrošić koji je utjelovio Eda Sheerana i oduševio nastupom s pjesmom ''Thinking Out Loud''. „Dao si nam emociju, hvala ti na tome. Ovo je toliko emotivna pjesma, ali onda uz sve to, zadržati koncentraciju, zadržati dah, prebacivati ženu gore, dole, svaka čast! Bio si sjajan!“ poručila mu je gostujuća članica žirija, Irina Čulinović, a Sandra je zaključila: „Ovo je stvarno neizvedivo i nevjerojatno da si ti to u jednom nastupu napravio.  Jedna prekrasna, skladna, emotivna priča dvoje ljudi, ti jedino da si malo mogao biti opušteni. Ovo je za ne vjerovati da si ti pjevao i plesao i donio tu emociju i sve. Svaka čast!“ Goran je konstatirao da je Bojan napravio „jedno fenomenalno čudo“, a Tomo je dodao da je pokazao ozbiljan rast. Iznos od 10 tisuća kuna Nova TV će u Bojanovo ime donirati  Hrvatskoj udruzi zaštitnika životinja ''Noina arka''. Finalistica Nives Celzijus oduševila je transformacijom u Cher te ostavila žiri bez teksta. „Ja ti se zaista klanjam! Ti pjevaš, ti stvarno pjevaš! Skinula si njenu boju nazalnog alta s jednim prekrasnim rasponom kojeg si prekrasno kontrolirala i intonirala. Izgledaš sjajno i ovo je smjer u kojemu tvoja karijera treba dalje krenuti. Profinjena, fina burleska.“, poručila joj je Sandra. Goran je kazao kako na trenutke nije znao da li Nives izvodi ili imitira Cher. „Stvarno si bila fantastična i ja ti čestitam.“, dodao je Goran, a Tomo se našalio: „Nives, mislim da je ovo tvoja osveta za to što smo te zezali za ružnog muškarca. Fantastično!“ Dalibor Petko nasmijao je žiri do suza svojom transformacijom u Helenu Paparizou. „Ja tebe volim i kada si normalno odjeven, ali stvarno ne znam kako ćemo nas dvoje sad normalno razgovarati. Bravo, uživala sam!“ poručila mu je Irina, a Tomo je zaključio da je njegova želja za zabavom fantastična. Marija Rotha ovoga puta vidjeli smo u ulozi Jamesa Browna s pjesmom ''Get Up (I Feel Like Being A) Seks Machine''. Sandra je pohvalila njegovu boju glasa, Irina je rekla da ga želi još vidjeti, a Tomo mu je poručio: „Kroz show si me apsolutno oduševio, ne samo kao izvođač, već kao i pjevač, ali najviše me iznenadilo to tvoje veselje. Svaka čast i samo naprijed!“ Ivana Mišerić utjelovila je Lady Gagu s pjesmom ''Telephone''. „Za mene je ovo izuzetno iznenađenje da te vidim ovakvu, robusnu. Mislim da ti je ova emisija pomogla da nam pokažeš sve to što u tebi postoji , potpuno drugačije od one nježne i predivne žene kakvu ja znam. Čestitam, bila si sjajna!“ rekla joj je Irina, a Sandra je zaključila da je cijeli nastup bio „gagasti“. „Nismo mogli bolje zaokružiti nastupe ove predfinalne emisije. Skinula si  njezin glas, koreografiju, njenu agresivnost.“, dodala je. Ana Gruica, kako je i najavila, istinski je uživala u ulozi Nicole Scherzinger iz grupe Pussycat Dolls. „Stvarno nemam ništa za prigovoriti. Fantastično izgleda, fantastično zvuči, super je pjesma i vidim da si zbilja u tome uživala.“, poručio je Tomo, a Goran je dodao: „Zaista si bila senzacionalna, pogled je govorio tisuću riječi, prošli put je to bio mongolski, ovaj put engleski.“ Sandra je zaključila da su ovoga puta, za razliku od prošlog imali što za vidjeti, ali i čuti, a Irina je komentirala: „Izuzetno si seksi, točno se osjeća koliko uživaš u svom tijelu i to je poruka svim ženama koje su to gledale. Ja sam uživala. Sjajno, sjajno!“ Šarmantni đentlmen, kako ga je žiri nazvao, Daniel Bilić, ovoga puta utjelovio je Ivu Robića te dobio same pohvale žirija. „Ovo je bila lijepa filmska priča. Imaš istančan osjećaj za frazu. Tekst si grizao, što je karakteristično za njega, ali intonativno si plivao, ali to ti opraštam jer je cijeli paket bio sjajan.“, poručila mu je Sandra, a oduševljena je bila i Irina. „Ja sam očarana! Daniel je inače moj najdraži muški radijski voditelj tako da je to kod mene već prilično predrasuda. Taj pogled koji si bacao, ja i Sandra smo pale pod stol, pa smo se vraćale. Jako dobro.“, dodala je, a Tomo je komentirao: „Uvijek ovakve uloge izbace kod tebe tvoj šarm kojeg mi volimo i na kojeg padamo.“ Kako je u ukupnom poretku vodeća, finalistica Mia Anočić Valentić, u predfinalnoj emisiji završila je na posljednjem mjestu. Nastup s hologramom u kojem smo ju vidjeli u liku Sie, dok se na pozornici pojavila kao Sean Paul, ipak nije Miji priskrbio visoke bodove. „Ne mogu uopće zamisliti koliko je teško biti ta mirna i mistična Sia, pa onda s druge strane ovaj sjajan frajer. Cijela energija, dobila si me! Super!“ poručila joj je Irina. S njom se složila i Sandra, a Goran joj je poručio: „Ja bih u prvom redu pohvalio tebe kao muškarca, u drugom redu pohvalio bih tebe kao ženu, kao izvođača i pohvalio bi plesače koji su predivno donijeli jednu mješavinu afričkih plesova i novozelandske hake. Bili su zaista sjajni, identični kao što su u spotu, prema tome mislim da si glumački ponovno zablistala.“ Iduće nedjelje, u finalnoj emisiji doznat ćemo tko će se okititi laskavom titulom četvrtog pobjednika showa 'Tvoje lice zvuči poznato'. Mia Anočić Valentić transformirat će se u Kylie Minogue, Mario Roth u Madonnu, Bojan Jambrošić  postat će pjevačica grupe The Cranberries, dok ćemo Nives Celzijus vidjeti kao Anthonyja Kiedisa iz grupe Red Hot Chili Peppers. U revijalnom tonu nastupit će u duetu Dalibor Petko i Ivana Mišerić kao Azucar Moreno, dok će Ana Gruica i Daniel Bilić izvesti duet Gibonnija i Josipe Lisac.