'Deadpool' je postao definitivan dokaz da i filmovi s oznakom 'R' mogu bez problema u kinima pokupiti ozbiljne novce. No to ne znači da je jednostavno snimiti film s tom oznakom koji će uistinu i biti profitabilan. Stoga je razumljivo zašto su producenti u '20th Century Fox'-u bili podosta oprezni oko snimanja novog filma o Wolverineu u tom obliku. No srećom, Hugh Jackman je odlučio uskočiti i 'spasiti' film. Kako se vidi u tvitu kojeg je objavio kritičar i glumac Eric Vespe, redatelj filma 'Logan', James Mangold, izjavio je da je Hugh Jackman odlučio prihvatiti sniženje svojeg honorara da bi film istinski bio snimljen s oznakom 'R'. Da podsjetimo, i prethodni uradak o Wolverineu trebao je biti snimljen kao R, pa su stoga napravljene dvije verzije filma, jedna kino verzija, tj. PG-13 (za publiku do 13 godina je neprikladno) i verzija 'R' (samo s roditeljskom pratnjom). Jasno, u kinima je završila samo PG-13 verzija, dok je R verzija 'pokopana'. Da se ista situacija ne bi ponovila s novim filmom redatelj Mangold i Jackman su učinili sve što im je bilo u moći da ne dopuste da se ponovi ista situacija. A kao što možete vidjeti u tvitu kritičara Mikea Ryana, koji je jedan od kritičara koji su pogledali prvih 40 minuta filma, izgleda da se potez u potpunosti isplatio. Posljednji dio sage o neuništivom Kanađaninu, 'Logan', u kina u distribuciji Blitza dolazi početkom ožujka 2017. godine. Tema: FILM 