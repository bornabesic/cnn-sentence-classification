Grupa Adastra, predvođena frontmenom Jerkom Marićem, predstavlja spot za pjesmu “Čuo sam da pričaju” s aktualnog albuma “Katarza”. Učestalo obiteljsko nasilje, nasilje među mladima i nasilje među ženama ne smijemo prešućivati i zatvarati oči pred njim! Bio je to moto učenica Graditeljsko-tehničke škole u Zagrebu koje su napisale scenarij za spot. Sve je krenulo od koncerta Adastre koji je održan u školi. Učenice škole su dan iza napravile uradak na temu "protiv nasilja među mladima", a frontmen grupe "Adastra" Jeronim Marić ostao je oduševljen: "Kada sam vidio kratki filmić, ponudio sam im da naprave kompletni scenarij za naš novi spot i one su vrlo rado prihvatile izazov. Sve je ispalo fantastično." Scenarij spota potpisuju učenice Anna Maria Rossi, Ivana Ričko, koje i glume u spotu te Dorotea Oštarčević i Karla Požarić, a za režiju i montažu pobrinuo se Jerko Marić.   Po nekim statistikama, svakih 15 minuta jedna žena u Hrvatskoj doživi nasilje. Rock and roll je uvijek bio na strani potlačenih i slabijih, a Adastra nastavlja tu "tradiciju". Trud grupe prepoznalo je i Ministarstvo socijalne politike i mladih te je odlučilo poduprijeti spot Adastre: – Cijenimo vaš trud koji ulažete u osmišljavanje aktivnosti u svrhu zaštite prava i interesa djece i mladih, kao i aktivnosti koje provodite s ciljem osvještavanja javnosti o važnosti borbe protiv svih oblika nasilja. Dosadašnje aktivnosti grupe "Adastra" u vidu održavanja prosvjednih koncerata protiv nasilja među mladima predstavljaju hvalevrijedne inicijative koje su iznimno potrebne za djecu, mlade, roditelje, kao i za društvo u cjelini. Slijedom navedenog te uvažavajući edukativni sadržaj novog spota grupe "Adastra" za pjesmu "Čuo sam da pričaju" koji je sadržajno usmjeren prvenstveno prevenciji nasilja u mladenačkim vezama, Ministarstvo socijalne politike i mladih vam pruža punu podršku u promociji navedenog spota. Nakon dugog vremena u javnosti se pojavio i Jura Stublić. Nazočio je snimanju spota te dogovorio suradnju s Jerkom i grupom "Adastra". Uskoro ulaze u studio i rade na novom singlu, obradu pjesme "Neprilagođen". >>Adastra predstavlja spot za singl "Nepozvani gost" 