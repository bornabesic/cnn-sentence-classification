Kako smo bili najavili krajem studenog, produkcijska kuća Legendary Entertainment stekla je prava na adaptaciju jedne od najpopularnijih znanstveno fantastičnih franšiza u povijesti, 'Dine'. Nasljednici originalnog  autora, Franka Herberta, ustupili su ta prava ovoj kući, u dogovoru koji je njima omogućio da nastupaju kao izvršni producenti u adaptaciji. No ono što svakom projektu ovakve magnitude nedostaje, a radi se o adaptaciji podosta značajnog SF djela, koje je već dva puta ekranizirano s relativno lošim recenzijama, jest redatelj koji projekt može uspješno izgurati do kraja, slijedeći svoju viziju. Takva je osoba pronađena u redatelju Denisu Villeneuveu, kako je na Twitteru javio sin Franka Herberta, Brian Herbert. Da podsjetimo, 2000. godine snimljena je televizijska serija, koja je priču adaptirala dosta vjerno originalnom djelu, no mnogi su dali zamjerke na račun značajno niske kvalitete produkcije i na televizijskom izgledu serije. Premda je uspješna bila, jedan dio njenog uspjeha je ležao i na adaptaciji iz 1984. godine, kada je roman u film prenio David Lynch. Ali poslije jako komplicirane produkcije te značajnih drugih problema s adaptacijom, djelo je uspjelo na kino blagajnama steći samo 30 milijuna dolara, dok je koštalo za to doba iznimno visokih 40 milijuna. Premda je kritika o filmu uglavnom pisala loše, napominjući da je film odlično dizajniran, no da je promašio bit romana, do današnjih dana film je ipak stekao kultni status. Kako će uspjeti ova ekranizacija ostaje da vidimo. Sudeći o tome da je u pitanju redatelj koji je u već nekoliko navrata pokazao kako je istinski vizionar te da govorimo o redatelju koji je ove godine u jakoj konkurenciji za nagradu Oscar sa svojim izvrsnim filmom 'Dolazak', mi bismo rekli da je projekt na putu ka uspjehu. Uz to, dodajmo da se Villeneuve ove godine bavi novom verzijom 'Istrebljivača', što će zasigurno još jednom potvrditi da je u pitanju odličan izbor vodeće osobe za projekt. Tema: FILM 