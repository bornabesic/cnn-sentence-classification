Lik Colina Firtha iz 'Kingsman: Tajna služba' je poginuo poprilično neugodnom smrću - metak mu je raznio glavu. No kako smo već prije najavili, to je nešto što bi zaustavilo nas, ali njega neće pa se taj lik vraća u nastavak filma - 'Kingsman: The Golden Circle'. Srećom, jer od nekoliko likova koje smo mogli upoznati u prvim dijelu, njegov je lik bio među simpatičnijima. Akcijske scene s njime bile su odlično koreografirane i režirane, dok su dijalozi bili odlično izvedeni i podosta duhoviti. Stoga nam je bilo jako krivo kada je poginuo, no kako je Taron Egerton objavio ranije ove godine, Harry Hart se vraća, premda nam nije jasno kako. - Pa, dužnost mi je da budem tajnovit što se toga tiče, pa ćete mi oprostiti ako ne odgovorim jasno na to pitanje. Nije tajna da sam u filmu, negdje, nekako. Koliko sam shvatio, nije u pitanju konvencionalan nastavak, već će ostaviti dojam da je samostalan film. Poprilično sam optimističan oko toga - rekao je Firth na pitanje o povratku u nastavak. Nakon što su ga ponovno pitali o liku, Firth je rekao malo više, no i dalje nije želio u detalje ići. - Ne mogu reći puno toga o svojem povratku. Mnogo ljudi je spekuliralo kako se vraćam i mnogo je ljudi u krivu. Jednostavno želim da to bude iznenađenje. Mislim da će svi biti osupnuti - dodao je Firth na kraju. Jeff Bridges, Elton John, Julianne Moore i Halle Berry dodaci su postavi iz prvog filma, koja se nije promijenila, uključujući redatelja Matthewa Vaughna. 'Kingsman: The Golden Circle' u kina stiže, u gospodskom odijelu i uglednim naočalama, sredinom lipnja 2017. godine, a Colina Firtha možete u kinima pogledati za manje od dva tjedna, 15. rujna., u filmu 'Drugo stanje Bridget Jones'. Tema: FILM 