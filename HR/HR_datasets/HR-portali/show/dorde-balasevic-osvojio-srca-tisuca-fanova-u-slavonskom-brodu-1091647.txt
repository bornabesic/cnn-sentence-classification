Još jedan koncert za pamćenje održao je Đorđe Balašević u Slavonskom Brodu. Panonski je mornar sa svojom mornaricom nakon pet godina ponovno uplovio u dvoranu Vijuš, privukavši posjetitelje iz cijele Hrvatske, ali i susjednih zemalja. Od prve sekunde izlaska na pozornicu vidjelo se kako će to biti veličanstven koncert, jer njegove pjesme, životne priče i razmišljanja usađeni su u srca mnogih. U hitovima kao što su "Neki novi klinci", "Život je more", "Boža zvani Pub", "Provincijalka", "Lepa protina kći" ili "Samo da rata ne bude" mogao se pronaći uistinu svatko. Pozornica je bila ispunjena brojnim zanimljivim detaljima, starim gradskim lampama i klupicama, a dojam je upotpunjen novim aranžmanima starih pjesama i mnoštvom zanimljivih priča. Balašević je u Brodu imao odličnu podršku 16 vrhunskih glazbenika, od kojih ga neki prate velik dio karijere. Bili su tu maestro Aleksandar Dujin, sjajni saksofonist Bunford Gabor Buga, proslavljeni novosadski ansambl Zorule predvođen Zoranom Bugarskim te naš najuspješniji i najnagrađivaniji producent i glazbenik Nikša Bratoš. Iako je nastup trajao čak tri i pol sata, nije bio nimalo dosadan. Dapače, po ocjeni većina fanova prošao je prebrzo. Jedini potvrđeni Đoletov koncert ove godine u Hrvatskoj svim će posjetiteljima ostati još dugo u srcu.