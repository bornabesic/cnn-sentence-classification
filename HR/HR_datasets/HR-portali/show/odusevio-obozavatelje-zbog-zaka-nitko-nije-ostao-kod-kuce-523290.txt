Više od 1000 obožavatelja sinoć je u Murskom Središću oduševljeno dočekalo jednu od najvećih hrvatskih zvijezda, Ivana Zaka (38).Ondje je nastupio na festivalu poduzetništva, obrta i OPG-a Moja poduzetna Hrvatska. Sudeći po atmosferi, te večeri nitko nije ostao doma. Kombinacija starih pjesama i zaraznih melodija “'Sve si moje', 'Bolja od najbolje' te novijih, poput hita 'Meni se s tobom' rasplesala je mnogo Zakovih obožavateljica. Višesatni tulum nije omela ni kiša. Publika je uglas od riječi do riječi pjevala i 'Bolju od najbolje'. - Veselim se što se ponovno družim sa svojim obožavateljima, koje ću uskoro razveseliti iznenađenjima iz svoje radionice. Važno je očuvati poduzetnički duh među svima nama - rekao je Zak. Njegovi obožavatelji jedva čekaju čuti nove hitove. Prije i poslije koncerta svi su se trudili s pjevačem razmijeniti koju riječ, a obožavateljice su se željele fotografirati sa svojim idolom.  Na svojim koncertima, pa tako i u Murskom Središću, Zak je, osim dobre vibre, s publikom razmijenio koju riječ ohrabrenja. Rekao im je kako nikad ne treba odustati jer i sam najbolje zna da je samo nebo granica.  Inače, jedan od najpopularnijih izvođača pop glazbe u Hrvatskoj na ovom projektu, u organizaciji medijske grupe Styria, zahvaljujući vlastitom poduzetničkom iskustvu, sudjeluje od samih početaka. Ni nakon Murskog Središća nema odmora nego je istim tempom nastavio prema Poreču, u kojem će Moja poduzetna Hrvatska u prvi plan postaviti rezultate rada najvrednijih hrvatskih poduzetnika. 