Gdje se krije ljubav? Pitanje je to koje jamačno muči mnoge među nama, a samo one odvažniji usude se ljubav o kojoj sanjaju potražiti – javno; u TV-emisiji, na primjer. Jedna od takvih je Nevenka Bekavac, 40-godišnja Splićanka koja se već nekoliko sezona pojavljuje u dokumentarnom realityju Ljubav je na selu, a koji se u jesenskoj shemi prikazuje na RTL-televiziji, piše Slobodna Dalmacija.No, ove je godine popularna Neve na neki način nadmašila sama sebe; ona je, podsjetimo, nakon višesezonske besplodne potrage za seoskom srodnom dušom u režiji spretnih LJNS producenata ovoga puta otišla korak dalje u potrazi. Niz udvarača potrudio se, naime, zasebno šarmirati osebujnu Splićanku – a koliko je ta potraga nalikovala parodiji, odnosno romantičnoj sapunici, ovisi i o optici pojedinca iz brojčano impresivnog gledateljstva.Ono što je, međutim, najapsurdnije u ovom 'ruraliti-agroshowu' sa elementima autentične stand-up komedije jest činjenica da su oni koji su najviše pridonijeli gledanosti u istom, marketinški jako dobro pokrivenom, showu zaradili - najmanje.Svi znamo onu: 'ljubav se ne trži, niti ne kupuje', te da su se mahom svi akteri pred kamerama prijavili prvenstveno zato da bi pronašli baš ljubav uz srodnu dušu. No, neki su kandidati 'vispreno instrumentalizirani' u svrhu podizanja gledanosti, što je agroreality približilo nekakvoj seoskoj varijanti antologijskog 'Nightmare stagea' pokojne legende Malnara, ali s jednom ključnom razlikom: što nisu svi tu bili zbog zezancije i čaše bevande, nego su jedni unovčili masnu zaradu, a oni zapravo najvažniji dobili - 'kikiriki' i nekoliko krpica.Iako nije smjela govoriti o detaljima, Nevenka - jedna od uzdanica gledanosti, koju su višekratno nagovarali da se vrati u emisiju - ne samo da nije pronašla željenog supružnika nego nije, po vlastitu neslužbenom priznanju, namaknula ni čestiti honorar. Ipak, prije no što smo se našle na radnoj kavi u jednom trgovačkom centru, obavila je 'light-shopping'.- Vidiš, kupila sam veću torbu jer volim nosit puno stvari pa mi je ova druga premala – pokazuje na torbicu koju otprije ima, i nastavlja:- Nama ženskima triba dat novaca da se lipo sredimo i bolje osjećamo. Kad imaš novaca, to je dobro za zdravlje – ozbiljno će ona o novcu i 'outfitu', kao da izbjegava glavni razlog zbog kojega smo se našli, a to je - dakako - ipak ljubav. Šuška se, naime, da je Neve tajno zaručena za Sinjanina Zvonu, ali ona baš i ne pršti od sreće. Štoviše, izbjegava temu. Kaže, tu je puno sitnica smeta.- Ma Neve, pusti sad torbice i lovu; hajde reci nam je li šta konkretno na pomolu? - pokušavamo saznati ono o čemu bruji pola Hrvatske.- Ne znam. Bija je jedan dobar udvarač, je, onaj šta ima svoj vinski podrum. Fin je, kulturan, pristojan i čist. Ima manire. Ali nisu mi dali da dođem do njega. Ne daju mi – kazuje ona, dok se nama oko glave roje upitnici...- Nego, novinarko, čuj; tebi je posal lip, zanimljiv. Znaš li ti di je sad Fani Čapalija? Ona je bila najveća lipotica - pukne Neva k'o iz puške.- Pa, hm, poznajem ju, ali nismo baš u kontaktu. Živi dosta skromno i samozatajno, mislim da se nije udala – oprezno odgovaram.- Zašto živi skromno?! - Neva se čudi.- Pa, ne eksponira se, nema bogatog muža ni unosne ugovore... Ah, sve je to život – vezem ja pokušavajući uloviti nit Nevinih misli, razabrati kamo smjera. Čini se da Nevenka ima rješenje.- Hm, onda bi Fani trebala ić u kockarnicu i kladionicu. Da malo zaradi. Znaš, ja odem tamo kad mi treba novaca – vrlo ozbiljno će naša sugovornica, pa brzo prekida našu upadicu:- Dobro ti govoriš da se to u stvari ne isplati. Ali ja sam jednom dobila petsto kuna. I ne idem tako često. A znaš kako je lipo u kockarnici: crveni tapet, sve sređeno i miriše. Šta ću kad volim. Volila bih i tetovirat dvi kockice tu – priča Neve i pokazuje nadlakticu, i opet izbjegavajući 'vruću temu' o ljubavi. Kao da je više novac muči.- Vidiš, tribale smo se nać na Mejama u Bobisa. Tamo ti žive lovaši, imućni ljudi i poznate osobe. Nema veze, drugi ćemo put – namiguje Neve, koja ima još jedan plan.- Često me zovu u emisiju Ljubav je na selu. Zvali su me i ove godine, zbog njih sam došla iz Njemačke. Možda bi bilo bolje da nisam, ne znam. Radila sam u kafiću, ali možda bih našla i bolji posa'. Ne valja kad osoba ne radi, a pogotovo muško. Ja bi isto volila radit, ne samo udat se. Ali prije svega bih volila napravit mejkover. Nije mi problem smršavit, to ja riješim u deset dana. Ali ima tu još posla – iskreno će Nevenka, koja se – ma što mi mislili o njenim ljubavnim pokušajima – sama snalazi u životu.- Nije mi lako, više-manje sve račune i stan plaćam sama. Zato bih i volila imat kvalitetnog muškarca uza se, da mi bude lakše u životu. Životarit mogu i bez njega. Ovako ka sad – trpko će Nevenka Bekavac, splitska zvijezda realityja Ljubav je na selu.