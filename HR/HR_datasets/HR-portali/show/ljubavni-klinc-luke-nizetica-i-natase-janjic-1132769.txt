Luka Nižetić nam donosi novi singl, pjesmu pod imenom "Kad tuga umiri proljeće"  koju autorski potpisuje Aljoša Šerić. Ovo nije prvi put da su njih dvojica udružili snage, a o svemu tome Luka govori: – Volim Aljošinu introspekciju, njegove slikovite tekstove i ljepotu melodije. Ne komuniciramo svakodnevno, ali kad se nađemo i popijemo koju, otvorimo si dušu i upustimo u cjelonoćni razgovor koji nas je evo već drugi put doveo do suradnje. Prvi put se dogodilo "Obećanje", a slično sam reagirao i na ovu najnoviju gdje mi je bilo dovoljno čuti par početnih taktova da bih se prepoznao u pjesmi – rekao je Luka. Tako su se zvijezde ponovno posložile i ovaj nespojivi dvojac doveli na isto glazbeno crtovlje o čemu je rekao koju i sam autor: – Ponekad mi se dogodi pjesma koja grca u balkanskoj tuzi, konkretno ova u slavonskoj. Luka kuži taj senzibilitet i iznio je pjesmu točno onako kako treba, kužimo se nas dvojica i siguran sam da ovo nije zadnja suradnja – dodao je Aljoša. Dvije verzije spota Ono što je također sigurno je da će ova sjetna, melankolična, duboka pjesma koja prodire do najdubljih emocija vrlo brzo privući pažnju širokog kruga slušatelja. Možda je tome i razlog što nam je Luka donosi u dvostrukom aranžmanskom pakiranju. Naime, svoju novu baladu u ritmu valcera istovremeno će predstaviti u puhačkoj verziji iza koje stoji aranžer i producent David Vurdelja – Babydooks, te u tamburaškoj gdje je ugostio tamburaški sastav Tamburaši za dušu. Prema aranžmanskoj ideji Aljoše Šerića i njihova člana Ivice Plivelića koji potpisuje produkciju snimili su verziju u maniri starogradskih napjeva što je i bilo za očekivati budući da njeguju tradicionalnu i folklornu glazbu izvodeći je na instrumentima od kojih je većina starija od 50 godina. Nakon suradnji s klapama i romskim puhačima Kočani orkestar, Luka prvi put koketira s tamburicom. – Volim eksperimentirati i samo je bilo pitanje vremena kad ću se upustiti u ovakvu avanturu. Ima nešto magično u tom vapaju slavonskih žica, ponese te u neka stanja pa očekujem da će je i publika slično doživjeti. Opet, i ova Babydooksova puhačka verzija je suluda, iščašena, uzburkana i divlja, podmuklo te isprovocira da podivljaš – kaže Luka. Obje verzije su dobile i svoje prateće videobrojeve. Dok je tamburaška snimljena u formi "one take" odnosno jednog kadra, bez velikih intervencija redatelja Jakše Jukice, druga, puhačka je pravi mali film gdje se iza kamere našla redateljica Antoneta Alamat Kusijanović poznatija po radu s grupom Silente koju je jedno rođendansko slavlje dovelo do Luke i same suradnje: – Proljeće je metafora za ljubav u svojoj punini, najvećoj snazi. Cijela pjesma govori o prirodi u nama. Svaka priča je u osnovi “boy meets girl”,  sve ostalo su varijacije na temu. U ovoj pjesmi su mi bila bitna dva elementa; burnost emocije koja kroz glazbu konstantno eskalira, a istovremeno s njom eskaliraju i bolni elementi. Doživjela sam to kao gradaciju strasti, ali proporcionalno i neke težine. Pjesma je o odlasku iz ljubavi koja je u svom punom cvatu, ali prefatalna da bi opstala. Volim Lukinu energiju koji je istovremeno jako senzibilan i jako fatalan, zapravo mislim da ova pjesma najviše o njemu govori – kazala je redateljica.     >>Luka Nižetić predstavlja novi, neobičan spot Mate Misho. Pogledajte!