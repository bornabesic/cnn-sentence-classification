U rodnoj Rtini prijatelji i rođaci ne mogu vjerovati da ih je napustio nihov dragi Mirko. Još neki dan radovali su se zbog pobjede Mirkova rođaka Stipe Miočića (34), koji je obranio naslov UFC prvaka pobjedom protiv Juniora dos Santosa. Mirko i Stipe prvi su se put vidjeli 2014. godine i Mirko je budno pratio sve Stipine mečeve jer su bili rođaci. - Njegov djed i moja mama su prvi rođaci i nije mala stvar imati u obitelji takvog čovjeka kakav je Stipe - rekao je prije godinu dana ponosni Mirko Miočić, koji posljednji Stipin meč, nažalost, nije mogao gledati jer je od utorka bez svijesti. Vijest o Mirkovoj smrti rastužila je sve u njegovoj rodnoj Rtini. Mirkov susjed i daljnji rođak Dinko Miočić nije znao da je legendarni kvizoman izgubio tog dana bitku za život. Vijest ga je jako potresla. - Bio je dobar čovjek, odličan drug. Volio je kartati s društvom, igrali su briškulu i trešetu svake nedjelje - prisjetio se Dinko te dodao: - Bio je oženjen, ali nije imao djece. Zbog Mirka je cijela Rtina svaku večer gledala kvizove i zdušno navijala za njega. I tako još od ‘Kviskoteke’, prije 30 godina. Pa tko ne bi navijao za nj?! Gledali smo i svaku ‘Potjeru’. Vijest o smrti Mirka Miočića rastužila je i njegove kolege iz kviza “Potjera”. Kako kažu, svi su se nadali da bi im se Mirko mogao pridružiti od jeseni, pa zato još teže prihvaćaju njegov odlazak. Tarik Filipović (45) oprostio se od kvizaškog erudita riječima: “Otišao je najveći, legenda, prijatelj, neponovljivi Mirko, zbogom dragi moj, počivaj u miru”. Voditelj kviza prije nekoliko dana posljednji je put razgovarao telefonski s prvim “lovcem” u “Potjeri”. Bilo je to povodom jubilarne 500. emisije. Tarik mu je poželio što skoriji povratak u emisiju. Zbogom, prijatelju: Voditelj kviza Tarik Filipović je posljednji put razgovarao s Mirkom povodom jubilarne 500. emisije ‘Potjere’ Njihovu kolegicu Moranu Zibar (40) vijest je zatekla u Španjolskoj, gdje je na odmoru. - Ova vijest me baš satrala. Mirka ću pamtiti kao velikog dobričinu, uvijek nasmijanog i spremnog za šalu - rekla je jedina “lovkinja” u kvizu “Potjera”. Kaže da Mirka pamti još iz 90-ih kao vrhunskog natjecatelja. - Prvi put vidjela sam ga u kvizu ‘Diplomac’ te se sjećam da me je zadivio hladnokrvnošću i fotomemorijom, a pamtit ću ga kao nasmijanog dobričinu - rekla je Zibar. Lovac Dean Kotiga na društvenoj mreži napisao je da mu je bila čast upoznati Mirka. - Status ‘legende’ se danas dijeli svima, ali šjor Mirko je bio jedan od rijetkih koji ga je zaista i zaslužio. Do kraja života ću pamtiti mnoge naše razgovore nakon ‘Potjere’ - napisao je Kotiga. Smatra da je Mirko obilježio cijelu eru hrvatskih kvizova i usporedio ga s najslavnijim nogometašem. - Bila je neopisiva čast imati ga za prijatelja i profesionalnog kolegu – u nogometu nije išlo bolje od toga da dijelite dres s Peléom, a ja sam zahvalan i ponosan što sam svoj kvizaški dres godinama mogao dijeliti s Mirkom Miočićem. Ljudino, hvala na svemu - napisao je. Krešimir Sučević Međeral, koji se s Mirkom davno borio u finalu kviza ‘Diplomac’, ne krije tugu zbog Mirka. - Neizmjerno sam tužan. Bio mi je najdraži rival. Jako sam vjerovao da će se oporaviti i vratiti nam se - zaključio je. 