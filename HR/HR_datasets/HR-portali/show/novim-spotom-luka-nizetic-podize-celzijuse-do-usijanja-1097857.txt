Kao pravom Dalmatincu, Luki Nižetiću more, sunce i društvo neizostavni su folklor popularnog mu godišnjeg doba, a za nadolazeće vruće dane pripremio nam je veselo glazbeno štivo kojim bi trebao uzdrmati klubove, plaže i sva mjesta gdje je prisutna zabava. Uz fešte, svakom Dalmatincu tijekom dugog mediteranskog ljetnog perioda, u mentalitetu je i polagano, sporo stanje uma poznatije po imenu fjaka: 'To je Božji dar za nas ljude s mora kojim izražavamo kako stanje duha tako i stanje tijela, kad se čoviku ne da ništa raditi, a ni misliti.' objašnjava Luka. No, Lukin najnoviji singl 'Malo fjaka, malo party' sigurno nas neće dovesti u takav 'mod' jer je riječ o ljubavnoj plesnoj bombi, a celzijusi bi se mogli dići i do usijanja gledanjem pratećeg video broja u kojem glavnu ulogu ima mlada buduća plesna pedagoginja Martina Ivanković.   Djevojka, koja bilježi angažman u mjuziklima 'Mamma mia' i 'Crna kuća', iza sebe ima već 15 godina plesnog iskustva tijekom kojih je osvajala niz nagrada kako pojedinačno tako i u sklopu grupe. 'Ovo je Martinin spot, dali smo joj potpunu slobodu u plesnoj interpretaciji pjesme, fokus smo usmjerili na njenu ljepotu, senzualnost, seksipilnost, ritmičnost i simpatičnost. Priznajem da nam je uljepšala sam dan snimanja te podigla atraktivnost ovom ljetnom videu. Ona je onaj tip djevojke s koje ne možeš skinuti pogled, očara te u sekundi, jednostavno je prelijepa u kompletnm smislu. ' komentirao je Luka. Novi singl 'Malo fjaka, malo party' svojevrsno je glazbeno iznenađenje s obzirom da Luku nismo navikli slušati u glazbenom izričaju klupskih dance pjesama. 'Volim eksprimentirati pa sam tako prihvatio ovaj Babydooksov rukopis koji je blizak više njemu nego meni. Pjesma je nastala ekspresno, bez ikakvog planiranja jer u eteru je još uvijek prisutna 'Ljubav je mukte', no da ju nismo sad plasirali mislim da bi ostala zaključana u ladici' - zaključuje Luka. Premijerno live izvođenje pjesme imat će se prilike čuti 20.07. u Komiži, a nakon toga Luku se u narednom razdoblju može koncertno uhvatiti na Cresu, u Medulinu, Zagrebu i Varaždinu. Informacije o Lukinim nadolazećim aktivnostima redovito možete pratiti na njegovim službenim društvenim mrežama, Facebooku i Instagramu. >> Luka Nižetić zdravo kuhao, a učenica mu otpjevala pjesmu