Glazbeno - scenska atrakcija s Kvarnera, grupa Koktelsi, uskoro će publici predstaviti novi singl! Skupina poznata i pod nadimkom "Nevera s Kvarnera" postoji već 16 godina, objavili su osam studijskih albuma, snimili preko 120 pjesama, a napokon su se odlučili predstaviti i široj javnosti.  Od Opatijske Ljetne Pozornice do Pulskog Foruma, Riječke Dvorane Mladosti i Gata  Karoline, Porečkog glavnog trga te stadiona u Pazinu, uglavnom nema dvorane ili nekog koncertnog  prostora u Istri i Primorju a da ga nisu svirali i skoro uvijek napunili do kraja, te su s vremenom postali zaštitni znak ovog kraja i dobre zabave. Nastupali su uz niz uspješnih izvođača iz Hrvatske i okolice, a njihovi koncertni nastupi nikoga ne ostavljaju ravnodušnim! Bend je trenutačno na ljetnoj turneji #Ljetonampocinje u sklopu koje će održati oko 30 koncerata, a uskoro će objaviti istoimenu pjesmu.  - Pjesma koju smo snimili zove se "Ljeto nam počinje". Spot će se snimati u Opatiji i na okolnim atraktivnim plažama i otocima. Ovom smo pjesmom htjeli publici prenijeti dio ljetnog ludila, u kojem uživamo kada sunce upali svoje zrake - poručili su Koktelsi publici. U svojoj bogatoj karijeri, Koktelsi su objavili osam albuma prodanih u više od 50.000 primjeraka i još uvijek drže rekord kao najprodavaniji projekt Novog lista i Glasa Istre. Posljednji album „Čekaaaj“ objavljen je 2015. godine, a singl "Ti Si Moja Tajna" zavrtio se na svim nacionalnim medijima te je bio prekretnica da grupa počinje stvarati i na standardu. Koktelsi su:  Nikola Peršić - frontman / vokal &( harmonika na botune i na tipke), Tomi Kresevič - vokal & akustična gitara, Josip Rubinić - vokal & truba, Domagoj Pavletić - vokal & bubnjevi, Luka Brgić - klavijature, Vedran Mijić - bass gitara, Vedran Đukić - električna gitara.