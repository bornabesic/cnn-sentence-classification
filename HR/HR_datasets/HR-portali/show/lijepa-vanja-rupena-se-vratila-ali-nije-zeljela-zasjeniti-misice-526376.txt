Oduševila nas je svih koliko je draga i nezahtjevna, kažu organizatori izbora za Miss Istarske županije u Puli. Umažanka Vanja Rupena (38) bila je specijalna gošća žirija. Izbjegavala je fotografiranje jer, kako je rekla, nije htjela zasjeniti misice. Pobijedila je Michelle Korenić iz Fažane. Vanja, miss Hrvatske 1996. godine rijetko se pojavljuje u hrvatskoj javnosti. Posljednji put imali smo je prilike vidjeti prije četiri godine kad je bila zaštitno lice torbica prijateljice iz manekenskih dana, Kristine Bradač. Manekenku hrvatski gledatelji prije toga pamte i kao voditeljicu 'Hrvatskog Top Modela by Vanja Rupena'. Snimila je i seksi kampanju za sladoled u crvenom kupaćem kostimu.  Za Vanju vrijeme kao da je stalo. Prije tri godine u Milanu je, gdje živi, rodila je sina Giovannija, kojem je dala ime po djedu, koji živi u Bariju. Jedinca od milja zove Nino. Početkom 2012., nakon pet godina veze, udala se za talijanskog ekonomista Raffaela Francoisa (29).  Vanja živi i radi u Italiji. I dalje snima modne kampanje. Uz supruga Raffaela veže je i sport. Oboje vole otići na plivanje i tenis. Rođenje Giovannija nije donijelo puno promjena u njihov društveni život, pa su prijatelji i danas rado viđeni gosti u njihovu obiteljskom domu. - Često se čujem s Brankom Krstulović i Kristinom Bradač. Njih dvije su zasnovale obitelj i otišle iz Milana, ali ostale smo i dalje u kontaktu i rado porazgovaramo o svemu - rekla je Vanja. Kao manekenka nosila je revije za Roberta Cavallija, Valentina, Lauru Biagiotti... Bila je i zaštitno lice za magazine kao što su Vogue, Elle, Marie Claire, Harper’s Bazaar i Cosmopolitan. Vanju je otkrila modna agentica Tihana Harapin Zalepugin. Tadašnju rukometašicu Tihana je morala nagovarati da se prijavi na izbor za Miss Hrvatske. Vanja se u slobodno vrijeme najradije opušta kod kuće s obitelji. Kako kaže ne zanima je život na visokoj nozi.  - Ako se nekome sviđa moj rad, zvat će me ponovo bez obzira jesam li na zabavama ili ne - rekla je Vanja. Jedna je od rijetkih u svijetu ljepote koja nije pribjegla estetskim zahvatima. Smatra da je zato i danas tražen model jer ne može 'ispeglana' manekenka reklamirati kremu protiv bora.