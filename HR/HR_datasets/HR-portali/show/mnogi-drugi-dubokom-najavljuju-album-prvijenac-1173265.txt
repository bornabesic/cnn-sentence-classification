Zagrebački alternativni rock bend Mnogi Drugi šestim singlom „Duboka“ najavljuje album prvijenac koji će niti objavljen ove jeseni pod okriljem izdavačke kuće Croatia Records! Mnoge Druge više ne treba posebno predstavljati – zagrebački bend se u zadnje dvije godine predstavio s 5 singlova, nastupao kao predgrupa Manu Chao na prošlogodišnjem Špancirfestu, ušao u finale 9. Demofesta, zasvirao na INmusicu 2015. ispred Eagles of Death Metal, dijelio pozornicu s M.O.R.T.-om, Baretom i Majkama, Antenatom, Elementalom, Artan Lili. Album prvijenac najavili su singlovima „Maske“, „Čudan svijet“, „Slonovi“ i „Voda“. „Jedva čekamo da album konačno izađe, dugo smo ga snimali i ubacivali nove elemente i instrumente“ – kažu dečki iz benda. „Duboku“ su izabrali kao najavni singl jer najbolje predstavlja zvuk Mnogih Drugih: „Duboka je vjerojatno najstarija pjesma na albumu. Svaki dio pjesme prožvakan je i razrađen do kraja, a kako je morske tematike, idealno se uklopila pred početak sezone“. Spot i ovaj put potpisuje Anita Nadj, osmi putnik Mnogih Drugih: „Ideja za spot nastala je na putu za Banja Luku gdje su Mnogi Drugi nastupali za Dan grada. Plan je bio maknuti se od scenarija i isplaniranih kadrova i izbjeći formu spota. Napravili smo presjek zadnjih 2 godine Mnogih Drugih snimkama s gostovanja, putovanja, izbačenim snimkama iz prethodnih spotova, druženja u backstageovima, trenutaka kada je kamera jednostavno bila upaljena. Ubačene su i snimke koje su dečki snimali mobitelima - na taj način prikazana je određena intima Mnogih Drugih“. Ante Jelinčić, gitarist Mnogih Drugih, pobrinuo se za animacije: „Od samog nastanka Duboke zamislio sam da pjesmu prati animirani spot na tragu Gorillaza. Kapatan Ahab i ostali likovi tako ovdje nagoviještaju Duboku kao animirani spot, na kojem se radi polako ali sigurno.“ Za produkciju i mastering Duboke zaslužan je Leo Anđelković, kao i za zvuk cijelog albuma.