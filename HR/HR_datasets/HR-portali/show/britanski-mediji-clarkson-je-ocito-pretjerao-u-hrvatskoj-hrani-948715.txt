Posjet trojke iz popularnog Top Geara Hrvatskoj odjeknuo je u cijelom svijetu. Najzaslužnije su za to fotografije Jeremyja Clarksona, Jamesa Maya i Richarda Hammonda u šetnji središtem Zagreba. Veliki trbuh Jeremyja Clarksona nasmijao je britanske medije, a komentirali su ga napisom “da je otkrio čari hrvatske gastronomije”. A da nisu daleko od istine, potvrdila je i slavna trojka izjavom kako je njihov trodnevni posjet Hrvatskoj bio pravo osvježenje. Svaki slobodan trenutak proveli su istražujući Zagreb i okolicu te slasteći se našom hranom, pivom i vinima. Osim na račun povećeg trbuha, Britancima je povod za šalu bio i izbor muzeja koji je trojka posjetila. Naime, posebno im se svidio upravo Muzej prekinutih veza. “To je područje u koje se Clarkson dobro razumije”, komentirali su novinari. Svoju hrvatsku avanturu vjerno su prenosili na društvenim mrežama, no ipak nisu otkrili jesu li u muzeju ostavili i neku od svojih uspomena. S druge strane, Clarkson se pohvalio posebnim suvenirom koji si je priuštio u jednom našem kiosku – satom s hrvatskom šahovnicom. “I stoji samo 70 kuna!”, napisao je Clarkson na svom Twitteru. Spektakl u zagrebačkoj Areni – Top Gear Live, zbog kojeg su dečki i posjetili Hrvatsku, oduševio je sve koji su došli u Arenu, a po svemu se čini i da je Hrvatska oduševila trojku koja je odmah obećala – da će se vratiti.