Nakon zamalo cijelog desetljeća čekanja, gomile materijala, foršpana i svih ostalih poslastica za publiku, film napravljen prema vrlo popularnoj Blizzardovoj franšizi konačno je izašao. Redatelj Duncan Jones ('Mjesec', 'Izvorni kod') prihvatio se režiranja priče o početku rata između naroda Azerotha i orkovske Horde. Kao i sa većinom prereklamiranih filmova koji iskaču iz paštete, očekivali smo ostvarenje u rangu 'žali bože filmske trake', no jesmo li smo to i dobili? Budući da je Blizzard poznat po svojoj fascinaciji Orkovima, film počinje fokusom na jednog od njih, mladog poglavicu klana Frostwolf, po imenu Durotan (Toby Kebell). On se sprema za invaziju koju predvodi Gul'dan (Daniel Wu), a istovremeno očekuje rođenje svojeg prvog sina. Koristeći Fel magiju koja se hrani životima, Gul'dan otvara portal ka Azerothu, kroz koji prolaze najjači orkovski ratnici te izazivaju opći kaos. Glasine o napadima zatim stižu do Anduina Lothara (Travis Fimmel, Ragnar Lothbrock iz 'Vikinga'), zapovjednika  vojske kralja Llane Wrynna (Dominic Cooper, 'Kapetan Amerika', 'Preacher'). Kralj potom šalje Lothara u Karazhan po njihovog prijatelja iz djetinjstva, sada Zaštitnika Azerotha, čarobnjaka Medivha (Ben Foster, Angel iz 'X-Men 3'). Uz pomoć mladog odbjeglog čarobnjaka Khadgara (Ben Schnetzer), Medivh otkriva tko stoji iza napada na Azeroth. U jednom odbrambenom pohodu, Lothar i Khadgar zarobljavaju polutanku Garonu (Paula Patton) koja im služi kao posrednik u pregovorima s orkovskom frakcijom. Dok Gul'dan skuplja ljude da otvori portal za ostatak Horde, Durotan pokušava uvjeriti i Orke i ljude da prekinu krvoproliće a Lothar, Medivh i Khadgar traže rješenje spomenute najezde. Pitanje je kako će na film reagirati netko tko nije upoznat s mitologijom Warcraft igara. Rekli bismo - zbunjeno. Možda je to bio svjesni rizik kako bi se što više fokusiralo na priču a manje na objašnjavanje svijeta za koji je Blizzard valjda smatrao da je svima poznat. Možda ne bi bilo loše da je film na početku imao barem kratki tekstualni uvod u svoj fantastični svijet. Ovako postoji rizik da će film dobiti etiketu fanovskog filma, što može biti plus, ali i veliki minus. Što se same prezentacije tiče, film je vizualno spektakularan. Dizajn likova, građevina i oružja je preuzet uglavnom iz igre World of Warcraft i prenesen na veliko platno do posljednjeg piksela. Lokacije su maksimalno autentične, što su potvrdile i reakcija fanova serijala tijekom projekcije kojoj smo nazočili. Kadriranje je odlično, sa čestim širokim prelascima kamere preko krajolika, a kadrovi su ispunjeni i solidno, prirodno ukomponirani. Posebno su interesantni kadrovi iz ptičje perspektive kad u jednom trenutku shvatite da praktički gledate igru Warcraft 3. Film je generalno pun referenci koje će razveseliti fanove (Murloc koji peca) a koje obični gledatelji možda neće opaziti, ali im svakako neće niti smetati. Blizzard voli sve u svojim kadrovima učiniti ogromnim, živim i ispunjenim do posljednjeg milimetra, što se ovdje jasno vidi. Borbe su brze, kaotične i brutalne, kako i priliči jednoj filmskoj adaptaciji Warcraft serijala. Ako vam se po glavi vrte usporedbe s 'Gospodarom prstenova', moramo naglasiti da se Warcraft u potpunosti oslanja na svoj vlastiti mitos, kako u pričanju priče tako i u vizualnom smislu. To se najviše vidi na orkovima koji su ovdje uglavnom napravljeni pomoću računalne grafike. To s jedne strane njihov izgled čini autentičnim, no opet - to je CGI i nikada neće izgledati kao 'prava' stvar. Iako je sama priča filma već tisuću puta viđeni klišej o najezdi fizički daleko nadmoćnijeg neprijatelja, par stvari joj ide u prilog. Prvo, jako dobro razjašnjena motivacija likova i uzročno-posljedične veze koje iz toga proizilaze. Za razliku od LoTR, stvari ovdje nisu crno-bijele, orkovi sami po sebi nisu zla rasa humanoida već samo traže spas u drugom svijetu (uz pomoć Gul'dana koji je zao do srži ali to shvaća samo Durotan). Malo je neobično da su orkovi karakterno dublje odrađeni nego ljudi, ali upravo je to ovdje slučaj. Svijet u kome vlada kralj Llane Wrynn predstavlja utopiju u kojoj se svi savršeno slažu te se prepiru samo oko nebitnih stvari. Svi su nekako nerealno dobri, ali ovo je ipak moderna bajka pa ne treba cjepidlačiti. Druga stvar koja svakako diže kvalitetu priče jest tzv. efekt 'Igre prijestolja' - svatko može poginuti, u filmu ne postoje nedodirljivi likovi. To Warcraft čini mnogo uvjerljivijim pa nije vjerojatno da ćete u bilo kojem trenutku prevrtati očima u nevjerici. Nadalje, očekivali smo malo veću suradnju Lothara i Durotana. Ne bi škodilo da imaju neke zajedničke 'bromance' trenutke jer bi s njima radnja vjerojatno bila još malo probavljivija. Naime, Durotan je zaista sjajan lik i njegova prisutnost bi definitivno oplemenila Lothara, lika za kojeg  navijate ali vam nikada nije previše simpatičan. Jednostavno, Durotan je daleko impozantniji lik od Lothara koji bi mu trebao biti pandan na ljudskoj strani i preko kojeg bi se trebala prelamati priča iz ljudske perspektive. Ovako, fokus na ljudskoj strani luta između Lothara, Medivha, Kadghara i Garone, što čini priču daleko manje kaotičnijom nego što je mogla biti. Valja spomenuti i pomalo usiljenu romansu Garone i Lothara. Iako je tek stigla u Azeroth i pati što nije prihvaćena od strane Horde, ona se u roku... pa, odmah zaljubljuje u Lothara, a jedino objašnjenje za to ponašanje jest 'on je veliki ratnik'. Iako je Garona generalno simpatična i jedan od središnjih likova, promjena njenog karaktera je prilično nagla i neuvjerljiva. Na kraju je njihov odnos nepotrebno zakompliciran kako bi gledali nastavak romanse i u sljedećem filmu. Zanimljivo je da je Lothar praktički sporedni lik u filmu i da je mnogo veća faca sami kralj Wrynn. On je žrtva nevjerojatnog zapleta na kraju kojega njegovo ljudsko kraljevstvo odjedanput bude desetkovano što osjetno umanjuje razmjere završne bitke od koje smo očekivali mnogo, a dobili... malo. Možda Blizzard sprema nešto veliko za nastavak? Ne znamo, ali nadamo se. Ostaje pitanje što dalje. Kraj filma itekako ostavlja otvorenom mogućnost za nastavke te za pojavljivanje još legendarnih heroja iz Warcraft svijeta, prvenstveno Thralla i Variana Wrynna. A u nekom sljedećem dijelu možda obrade i daleko najpoznatiju priču o Arthasu Menethilu. Blizzard je ovim filmom dao svojim igračima uvid u filmski Azeroth i kao takav je bitan tom krugu ljudi (koji se i dalje mjeri milijunima), ali nekom tko ga gleda bez prethodnog znanja o franšizi, Warcraft će izgledati kao i desetine drugih fantazijskih ostvarenja. Ipak, dovoljno je dobro realiziran i interesantan da ga pogledate čak iako niste veliki obožavatelj Warcraft igara. Ono što je sigurno, nakon filma će vam se igrati Warcraft, World of Warcraft, Hearthstone... Kao da nam uopće treba još motivacije da igramo Blizzardove ionako zarazne igre. + Autentična mitologija igara + Spektakularni vizuali + Element grandioznosti Protiv - Neuvjerljiv odnos Garone i Lothara - Nedovoljno zanimljivo casual publici - Siromašna Lothar - Durotan dinamika Izvor: adria.ign.com Prva filmska adaptacija Warcrafta u hrvatska kina stiže za samo 15 dana, već 9. lipnja. Tema: FILM 