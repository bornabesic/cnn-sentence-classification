Točno 20 godina nakon što je sa svojom verzijom pjesme "Torn" osvojila svjetske top liste australsko-engleska pjevačica Natalie Imbruglia prvi je put stigla u Zagreb. Natalie je u pratnji akustičnog tria održala koncert u sklopu turneje na kojoj nastupa u manjim, intimističkim koncertima, pa je u Zagrebu nastupila u Tvornicu kulture pred oko 300 ljudi.  Imbruglia na turneji ima istu set listu, pa je i u Zagrebu svirala 14 pjesama u prvom dijelu i tri na bisu. Izvela je sve najpoznatije hitove s pet albuma, uključujući "Wrong Impression", "Shiver", "Big Mistake", i naravno "Torn", na koju je dobila i najviše ovacija. Imbruglia i dalje izgleda predivno, a danas čak zvuči i bolje nego kad smo je upoznali prije 20 godina. Ova akustična turneja stoga je pun pogodak za nju, jer se na taj način možemo uvjeriti u njene glasovne mogućnosti. - Prvi sam put u Hrvatskoj. Nažalost, nisam stigla vidjeti Zagreb jer smo doputovali malo prije koncerta. Znam da imate prekrasnu obalu i nadam se da ću je uskoro posjetiti turistički. Puno mojih prijatelja oduševljeno je Hrvatskom - kazala nam je Imbruglia nakon koncerta.