Najvažnije središnje, tjedne društveno-političke intervjue u kojima gostuju ljudi iz društvenog, gospodarskog i kulturnog života Hrvatske slušamo svake subote u “Intervjuu tjedna” na Radiju 101 na čelu s urednicom Renatom Škudar i voditeljicom Renatom Belc Krog. Zbog njihova dugogodišnjeg iskustva i profesionalnosti stručni žiri Večernjakove ruže nije dugo razmišljao treba li u kategoriji radijska emisija godine nominirati i “Intervju tjedna”, čija nam je urednica otkrila tajnu uspjeha emisije i što bi njima značila nagrada Večernjakova ruža. Kako je nastala emisija “Intervju tjedna” i koliko ste ih dosad napravili? RENATA ŠKUDAR: “Intervju tjedna” na Radiju 101 emitira se već 30 godina. Emisiju uređujem od početka 2016. godine. To je bila jedna od prvih kontakt-emisija, tada još u bivšoj državi, u kojoj su se slušatelji mogli javljati u eter. Koja je tajna u tako kratko vrijeme slušateljima objasniti sve bitno o aktualnoj temi? RENATA ŠKUDAR: Nema tajne, potrebno je dugogodišnje iskustvo i profesionalnost prije svega. Treba paziti na dinamiku emisije, pitanja moraju biti što jasnija, konkretnija i kraća. Treba poštovati dignitet gosta, tko god on bio! Nikako se ne smiju nametati vlastiti stav, mišljenje i uvjerenje. Koji vam je najzanimljiviji dio novinarskog posla? RENATA ŠKUDAR: Istraživačko novinarstvo i rad na terenu. Kako izgleda vaš uobičajeni radni dan? RENATA ŠKUDAR: Prikupljanje informacija, kontakti, odlazak na teren, suradnja s kolegama iz drugih medija… Nijedan dan nije, ne može i ne smije biti isti. Drugoj Renati dan je u eteru, u svakodnevnoj smjeni od 11 do 16 sati. Jeste li se već naviknuli na to da vas slušatelji hvale? RENATA & RENATA: Jesmo, naviknule smo se, no naravno da ima i pokuda. I na to smo se naviknule. U svakom slučaju, važna je interakcija te je bitno slušati i pohvale i kritike. Što vam znači priznanje gledatelja, odnosno Večernjakova ruža? RENATA ŠKUDAR: Bilo bi skromno reći još jedna nagrada u nizu, no u svakom slučaju bilo bi to veliko priznanje jer o pobjedniku odlučuju vaši čitatelji, a naši slušatelji. Dakle, oni kojima se obraćamo, za koje radimo i postojimo. Koga planirate povesti sa sobom na dodjelu Večernjakove ruže 31. ožujka u zagrebački HNK? RENATA ŠKUDAR: Joooj, ne znam još, ali javilo mi se puno zainteresiranih kolega i prijatelja. Najvjerojatnije po jednog kolegu i prijatelja! RENATA BELC KROG: Povest ću sa sobom – štikle. >>Morseova abeceda nije daleka prošlost ekipi Pomorske večeri >>Poljoprivrednici od nas očekuju da im riješimo sve probleme​ 