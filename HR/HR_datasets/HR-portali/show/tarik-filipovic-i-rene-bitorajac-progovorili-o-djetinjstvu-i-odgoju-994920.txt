Dobro uigran glumački dvojac Rene Bitorajac i Tarik Filipović u Kerempuhu su, uz obilje smijeha i dobre zabave, proslavili 200. izvedbu "Spektakluka". Urnebesnu predstavu o čovjekovu sazrijevanju u doba sve većeg napretka tehnologije, društvenih mreža i reality showova do sada je vidjelo više od 100.000 ljudi, a njezina popularnost još uvijek ne jenjava. Veliki autorski pothvat – Odlično se osjećamo, velik je pothvat odigrati u ovako velikom kazalištu dvjesto predstava pred punom dvoranom. Ovo je samo potvrda da smo napravili dobru stvar – kaže Rene, kojem je "Spektakluk" drugi zajednički autorski projekt koji je ostvario u suradnji s kolegom, ali i velikim prijateljem Tarikom Filipovićem. – Moram iskreno reći da sam ponosan jer su naše autorske predstave Magic Act Show i Spektakluk imale više od 500 izvedbi i zbog toga čovjek stvarno mora biti sretan. Nešto smo rodili što bismo i mi htjeli gledati u kazalištu, a to nam je bio i motiv da uđemo u ovaj projekt. Drago mi je da ljudi beskrajno uživaju u tome – govori Tarik. Na pitanje jesu li u početku vjerovali u ovakav uspjeh predstave oboje samouvjereno odgovaraju da jesu. -Od samih početaka lovimo tu magičnu brojku od 300 izvedbi koje smo ostvarili s predstavom Magic Act Show i zaista uživamo u tome - slažu se obojica. S obzirom na uspjehe koje nižu svojim autorskim projektima neupitno je da će u budućnosti nastaviti raditi na njima. -To se od nas očekuje. Već je gospodin Duško Ljuština na neki način nagovijestio da bi volio da napravimo jednu trilogiju pa da nakon Spektakluka napravimo još jednu predstavu. Ali dokle god ova predstava ima ovakvu posjećenost i ovakav uspjeh biti ćemo fokusirani na nju jer volimo do kraja dovesti jednu stvar, a tek onda započeti s drugom- objašnjava Tarik. Radeći na predstavi, Tarik i Rene publici su htjeli predočiti izazove modernog života. Svjesni su da je suvremen način života nametnuo potpuno drugačije vrijednosti odgoja i razvoja koje su u suprotnosti s vrijednostima u skladu s kojima su oni odgajani. – Naše djetinjstvo bilo je bitno drukčije od ovog djetinjstva, reality showovi nisu ni postojali i nije bilo bitno postati slavan i zaraditi novac preko noći kao što je danas. Mi smo se penjali po drveću, preskakali plotove i bili na ulici jer društvenih mreža nije bilo – govori Rene, koji smatra da je najbitnije prilagoditi se današnjem vremenu i ne biti staromodan roditelj. – Trudim se svoje klince što više voditi van da trče za loptom, na skateboardu i rolama, ali igrice na računalu iPadu su neizbježne u cijeloj toj priči – kaže Bitorajac. Težak posao odgoja Iako smatra da je u današnje doba odgoj djece težak i zahtijevan posao jednako kao i prije, s njim se ne slaže Tarik. – Nama je sigurno teže nego što je bilo našim roditeljima, mislim da su oni zbog drugačijeg stila života bili bezbrižniji nego mi danas – zaključuje glumac. Kazališne daske svog matičnog kazališta 20. ožujka Tarik Filipović nakratko će zamijeniti pozornicom HNK, gdje će prvi put biti prezenter na ovogodišnjoj dodjeli Večernjakovih ruža. – Zadovoljstvo mi je jer ih i sam imam četiri pa mi je drago što imam čast nekome drugome uručiti to vrijedno priznanje publike. Na dodjelu vjerojatno neću stići u društvu supruge Lejle, ali zato možda Renea povedem sa sobom – sa smiješkom otkriva Tarik. >>Tarik ove godine prezenter: Cijenim svoje Ruže jer su došle kao glas naroda >>Svečana, stota izvedba predstave "Spektakluk"