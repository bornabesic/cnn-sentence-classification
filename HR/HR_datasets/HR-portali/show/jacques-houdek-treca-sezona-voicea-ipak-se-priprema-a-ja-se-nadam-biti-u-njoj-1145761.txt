Jacques Houdek u posljednjim je pripremama za veliki koncert u KD-u Vatroslava Lisinskog “Tko je, srce, u te dirn’o?”, koji će održati na Valentinovo, s posebnim gostima Verom Svobodom i Krunoslavom Kićom Slabincem. Otkriva nam što će se sve naći na repertoaru, ali i tko će biti njegova omiljena osoba u publici te večeri. Otvoreno priča o odnosu sa suprugom Brigitom, odgoju djece Sofije i Davida, a otkriva nam i da će treća sezona showa “The Voice” na HTV-u ipak biti snimljena. Što očekuje publiku vašeg koncerta u Lisinskom? Posebno mi je zadovoljstvo što ću na samo Valentinovo imati čast odvesti sve zaljubljene na jedno čarobno glazbeno putovanje i uz pratnju Tamburaškog orkestra Krunoslava Dražića izvesti legendarne starogradske pjesme, pjesme za dušu koje će, siguran sam, Dan zaljubljenih učiniti još posebnijim. To su pjesme koje spajaju generacije, poput “Jesen stiže, dunjo moja”, “Ima dana”, “Kad bi ove ruže male”... Vaši su gosti na koncertu na legende starogradske i tamburaške glazbe – Vera Svoboda i Krunoslav Kićo Slabinac. Ukazali su mi veliku čast pristavši gostovati na koncertu. To su istinske legende naše glazbe, ljudi koji su zadužili glazbu na najljepši mogući način – talentom i djelima. Najiskrenije im se divim i jedva čekam da zajedno zapjevamo na pozornici Lisinskog, bit će to posebno emotivan trenutak. Odrastajući slušao sam njihovu glazbu jer su ih slušali moji roditelji te bake i djedovi pa su tu ljubav prenijeli na mene. Prošlog ljeta izdali ste album “Tko je, srce, u te dirn’o?” koji čini okosnicu programa u Lisinskom. Prvo izdanje prodano je u rekordnom roku? Novi album u prodaji je od 15. srpnja prošle godine i već je prodana prva naklada, što nas je sve jako razveselilo. Najljepše starogradske pjesme, u mojoj interpretaciji, s aranžmanima Krunoslava Dražića i uz vodstvo glazbenog producenta Tihomira Ivanetića, dobile su novo ruho i publici ih donosimo u tamburaškim obradama. Oduvijek imam bezuvjetnu podršku svoje izdavačke kuće Croatia Records pa mogu snimati ono što želim. Podrijetlom sam Slavonac, a svojoj Slavoniji posebno sam posvetio ovaj album.  Kupci VIP ulaznica nakon vašeg će koncerta uživati u raskošnoj gastronomskoj ponudi u sklopu koje će se moći kušati i neka vaša omiljena jela? To je uobičajen način glazbenog druženja u svijetu i raduje me što ćemo spojiti koncert za dušu s gastronomskim užitkom u kojem će publika imati prilike uživati sa svojim voljenim osobama, a pridružit ćemo im se i mi pa tako završiti naše glazbeno putovanje te divne večeri. Novi Jacquesov album “Tko je, srce, u te dirn’o?” izašao je 15. srpnja prošle godine i već je rasprodan Pozivam sve željne dobre glazbe, pjesama istinske i trajne vrijednosti, kao i najiskrenijih emocija, da nam se pridruže na ovom valentinovskom spektaklu koji će, siguran sam, u Lisinskom postati i lijepa tradicija. Zahvalan sam što su upravo meni ukazali čast da koncertom uveličam Dan zaljubljenih u našem hramu kulture, u našem Lisinskom. Na Zagrebačkom festivalu izveli ste “Kad nekoga voliš” autora Ivana Škunce. Jesu li stihovi iz te pjesme “Tako rijetko nađemo to, a jednom kad nađeš, živi za to” i vaš moto? Moj prijatelj i suradnik Ivan Škunca, vrlo talentiran autor, na prvu me oduševio ovom pjesmom, koja je savršena u svojoj jednostavnosti. Stihovi su predivni, životni, slave ljubav, pa je tako i stih koji ste naveli veoma jak, inspirativan i zvijezda je vodilja na putu ljubavi, a ja ću biti najsretniji ako se i moja publika prepozna u tim stihovima. Trebamo živjeti i slaviti ljubav, voljeti se, čuvati ono najvrednije, a to je prava ljubav o kojoj govori i moja nova pjesma. Priređujete li često supruzi romantična iznenađenja? Sjećamo se vaše proslave jubilarne desete godišnjice braka prije godinu i pol. Da, deseta godišnjica bila je uistinu posebna i pamtit ćemo je zauvijek. Odabrao sam Opatiju da razveselim svoju ljubi i u omiljenom hotelu Milenij proveli smo nezaboravne trenutke te obilježili deset godina braka na koje smo jako ponosni. Naša je ljubav svakim danom sve jača, super se slažemo, uživamo u našoj dječici, a za posebne prilike uvijek si priredimo slatka mala iznenađenja, no najviše uživamo u svakodnevnim stvarima koje život čine ljepšim. Što je za vas tajna duge veze i uspješnog braka? Međusobno razumijevanje, poštovanje, iskrenost, prijateljstvo i, naravno, velika ljubav koja sve pobjeđuje. Kad nekoga voliš, ničega nije te strah. Koliko su često vaša djeca Sofia i David na vašim koncertima? Slušaju li i inače vaše pjesme? Kakvu glazbu vole? Sofia, danas 11-godišnjakinja, bila je na mnogim mojim nastupima, a David, koji će uskoro napuniti četiri godine, također sve češće dolazi, evo bio je na koncertu za djecu “Kad si sretan” u prosincu u Lisinskom. Veseli me kad dođu, oni su, kao i supruga Brigita, moja prava podrška i vole tatine pjesme. Sofia kao prava tinejdžerica obožava Little Mix, Brunu Marsa, Justina Biebera, bili smo i na koncertu One Direction u Milanu, a u posljednje vrijeme otkriva djela legendi poput Elvisa, Beatlesa, Michaela Jacksona pa onda to, kao starija sestra, prenosi i na svog bracu koji je pravi zabavljač i upija sve pojedinosti videospotova koje onda nastoji imitirati pa nas sve dobro nasmije. Sofia je pjevala u zboru, svirala klavir, jako je muzikalna, a i David odmalena pokazuje zanimanje za glazbu te s posebnom pažnjom sluša omiljene pjesme i gleda videospotove. Veseli me što odrastaju uz glazbu i uživaju u njoj, a što će biti njihov poziv, i hoće li to biti glazba, još je prerano reći, no supruga i ja ćemo ih sigurno podržati u njihovu odabiru. Osim svojih mališana, na neki način odgojili ste i brojne mlade pjevače, posebno u showu “The Voice”. Jeste li i dalje u kontaktu, traže li savjete? Redovito se čujem s kandidatima, i iz tima Jacques, ali i iz ostalih timova. To su sve predivni mladi ljudi golema talenta i uvijek sam tu za njih ako mogu ikako pomoći. Prošle godine održao sam dva predivna koncerta sa svojom Ninom Kraljić, “2 glasa – 2 instrumenta”, u Lisinskom i splitskom HNK. Moj Alen Đuras, finalist druge sezone, bio mi je poseban gost na gala koncertu na velikoj Ljetnoj pozornici u Opatiji, a Vjeku, Eni, Stefany i Rinu ugostio sam na koncertu u Punatu na Krku. Sa Stelom i Reom često se čujem, kao i s Emom i Martinom. Petra je bila s nama na Vinkovačkim jesenima. Veseli me što smo u kontaktu te sam siguran da ćemo surađivati i ubuduće. Je li vam bilo žao kada je odlučeno da neće biti treće sezone showa na HTV-u? Koliko znam, nove, treće sezone će biti, napravljena je samo kratka kreativna stanka, što će zasigurno rezultirati još boljim i zanimljivijim kandidatima. Veselim se novoj sezoni, kada god bude odlučeno da kreće, i nadam se da ću imati privilegij ponovno biti mentor jer taj me angažman posebno raduje. Obožavam “The Voice” zato što se temelji na vrijednostima, talentu i glasu, na kojima i ja od početka gradim svoju karijeru.  