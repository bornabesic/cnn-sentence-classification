Zagrebački glumac Ivan Herceg i dekoraterka seta Anita Dujić, nakon prekida u kolovozu, ponovno se sve češće druže, piše Story. Je li riječ o pomirenju ili samo o dobrom odnosu nakon ljubavi, par nije želio potvrditi. Prvi su put u javnosti nakon prekida viđeni u zagrebačkom klubu Johann Franck početkom listopada, kada je Anita s društvom slavila 32. rođendan. Očevici tvrde da se tada među njima osjećala velika bliskost. Nakon toga par je snimljen u jednoj pizzeriji, nakon čega su zajedno ušli u automobil. I prije nekoliko dana viđeni su u jednom zagrebačkom restoranu, gdje su se zadržali oko sat vremena iznimno dobro raspoloženi. Znatiželju je dodatno podgrijao znakoviti prekrasni prsten koji je Anita imala na ruci dok je gledala reviju dizajnerskog dvojca Elfs na Bipa Fashion.hr-u, zbog čega se počelo nagađati da se par zaručio. Kako doznajemo, riječ je o običnom prstenu koji Anitu iznimno veseli. Na pitanje o pomirenju, Anita je za Story odgovorila: – Hvala na pitanju, dobro sam, radno, zdravo, ali bih svoju privatnost željela zadržati za sebe. Podsjetimo, nakon što su zajedno ljetovali u Dubrovniku, Ninu i Crnoj Gori, a prije toga proslavili godišnjicu veze, Story je sredinom kolovoza ekskluzivno donio vijest da su se Ivan i Anita razišli. Razlozi prekida veze nikada nisu otkriveni u javnosti, a Ivan je jednom prilikom rekao kakvu partnericu priželjkuje: – Spreman sam ići do kraja kad jako zavolim. Odan sam, vjeran, privržen i nema toga što ne bih učinio za osobu koju volim. Mislim da sam u vezi ponekad i prezahtjevan jer dajem sve i potpuno se predajem, što tražim i zauzvrat. Kada to pronađem, znat ću da sam najsretniji čovjek na svijetu.