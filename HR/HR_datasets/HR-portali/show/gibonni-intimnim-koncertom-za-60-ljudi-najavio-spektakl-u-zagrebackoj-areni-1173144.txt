Zlatan Stipišić Gibonni je intimnim koncertom za svega 60 najvećih fanova na Anteni Zagreb najavio veliki koncert u zagrebačkoj Areni 21. listopada. Gibo je na istom mjestu svirao i lani, kada je Antena slavila osmu godišnjicu postojanja, a ovaj koncert bio je pravo iznenađenje, i na njega su mogli doći samo oni najvjerniji fanovi koji su u programu najslušanijeg zagrebačkog radija pokazali svoje znanje o Gibonniju. Da su zaista najveći fanovi pokazali su odmah na početku koncerta kada su zajedno s Gibom pjevali sve pjesme, od starijih poput "Činim pravu stvar" i "Dvije duše", pa do hitova s novog albuma kao što su "Sreća" i "Nisi više moja bol". Najviše nas je iznenadio na bisu kada je pjevao "Tako ti je mala moja kad ljubi Bosanac" Bijelog dugmeta, uz pratnju Nikše Bratoša na refrenu. - Stalno sam u životu pokušavao raditi koncerte da budu uzbudljivi i nama na stageu kao i publici. Stalno smo dizali letvicu i s gostovanjima glazbenika koji su gostovali i velikom produkcijom. Koncert u Areni je veliko finale i bit će najambicioznije do sada - kazao nam je Gibonni, no još uvijek nije htio otkriti tko će sve gostovati na koncertu. Gibi je ovaj koncert za 60-70 ljudi drag jer je jako blizu publici, pa može vidjeti tko uživa u glazbi, a tko je na koncert došao "jer je pratnja ženi". No, ovo nije bio njegov koncert s najmanje ljudi. - Moj rekord je iz 1987. godine kad sam sa svojim prvim bendom na Klisu održao koncert za samo jednog čovjeka. Svirali smo mu sat i 15 minuta, a poslije toga nas je odveo na večeru. To je rekordna neposjećenost - dodao je Gibonni.    Ulaznice za Gibonnijev koncert u Areni u prodaji su od 1. lipnja u Aquarius Music  Shopovima, te u sustavu Ticektshop.hr. Pripremljena je i posebna ponuda za studente. U jednom od zagrebačkih Aquarius Music Shopova (Varšavska 13 ili Branimir centar) uz predočenje“X-ice“  500 najbržih ostvarit će poseban popust za kupnju ulaznica u fan pitu (250 komada) i parteru (250 komada).