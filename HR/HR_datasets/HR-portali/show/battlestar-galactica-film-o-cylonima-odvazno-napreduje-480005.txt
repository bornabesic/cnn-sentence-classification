Premda je od kraja serije prošlo više od sedam godina, hvaljena znanstveno fantastična serija 'Battlestar Galactica' ne izlazi iz umova producenata i filmskih kuća. Tako su zadnje vijesti vezane za kino verziju ove gotovo četrdeset godina stare franšize poprilično interesantne. Jedna od jačih produkcijskih kuća, Universal, bacila je oči na TV seriju i unajmila Lisu Joy (scenaristica 'Westworlda') da napiše scenarij za planirani film. Premda još uvijek nema potvrde, Francis Lawrence je najvjerojatniji kandidat za redatelja. Lawrence, koji nas je prošle godine oduševio zadnjim dijelom 'Igre gladi', prvo planira snimiti još jedan film s Jennifer Lawrence (špijunski triler' Red Sparrow') no nakon toga, 'BSG' mu je na nišanu. Za one koji nekim čudom nisu upoznati s ovom franšizom, serija se bavi borbom između ostataka ljudske civilizacije i okrutnih Cylona koje su upravo ljudi stvorili i koji nas namjeravaju istrijebiti. Prvotna serija, iz 1978. godine, stekla je kultni status praktički iste godine kada je emitirana jedna sezona serije, a 2003. godine ju je TV kuća SyFy vrlo uspješno uskrsnula u četverosezonsku seriju, nekoliko TV filmova te web serijal, no ovo je prvi pokušaj snimanja kino filma. Hoće li ovaj projekt, koji su se do sada pokušali baviti mnogi redatelji, ovaj put uspjeti, ostaje neodgovoreno pitanje. U svakom slučaju, posve je moguće da ćemo dobiti još jednu uspješnu kino franšizu. Tema: FILM 