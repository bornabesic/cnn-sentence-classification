Američka pjevačica Ariana Grande (23) osvrnula se na eksploziju u kojoj je poginulo najmanje 22 ljudi, a 59 osoba je ozlijeđeno. U objavi na Twitteru Ariana se ispričala svima i rekla da je 'slomljena'. POGLEDAJTE SPECIJAL: - Slomljena sam. Iz dubine moje duše, jako, jako mi je žao. Nemam riječi - napisala je Ariana. Obožavatelji su obranili pjevačicu i pisali kako ovaj incident nije njezina krivica.  - Ti nisi kriva za ovo. Nemoj prisvajati nimalo krivnje. Svi patimo zbog ovoga - odgovorio joj je na objavu celebrity blogger Perez Hilton.  - Noćas su naša srca slomljena. Ne možemo riječima izraziti tugu koju osjećamo zbog žrtava koje su stradale u ovom napadu i njihovih obitelji. Tugujemo zbog života koji su ugašeni zbog ovog čina. Zahvalni smo djelatnicima hitne službe koji su nesebično pomogli unesrećenima, stavivši i svoj život u opasnost. Riskirali ste sve pomažući žrtvama, njihovim obiteljima - napisao je Arianin menadžer. Ariana je zbog incidenta odgodila ostatak svoje svjetske turneje. Idući koncert trebao je biti u četvrtak u londonskoj O2 Areni. TMZ piše kako je Arianina cijela turneja zaustavljena na neodređeno vrijeme, što znači  da će se i njezini predviđeni koncerti u Belgiji, Poljskoj, Njemačkoj i Švicarskoj otkazati ili u najmanju ruku odgoditi. Podsjetimo, Arianin koncert u Manchesteru završio je u 22.33 sati po lokalnom vremenu. Ubrzo nakon toga, odjeknula je eksplozija. - Bili smo na izlazu, pred vratima, a onda smo čuli snažan prasak - rekla je svjedokinja.   Na koncertu su uglavnom bili tinejdžeri, a bilo je i djece. Jedna djevojčica koja je bila na koncertu ima samo šest godina.