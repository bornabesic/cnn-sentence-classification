 'Zootopija', film koji se odvija u modernom metropolisu Zootopiji (grad napučen sisavcima, op.a.) se ne prestaje sprdati sa svim dijelovima našeg svijeta. Tako su nakon prošlotjedne zafrkancije sa popularnim 'životinjskim' muzičkim hitovima iz 2015. godine, ovaj tjedan objavili i top listu najboljih 'životinjskih' filmova 2015. godine. Osim sprdnje s Pepeljugom, poigrali su se i sa 'Jurskim svijetom', 'Ex machinom', '50 nijansi sive' i 'Zvjezdanim ratovima'. U animiranom filmu pratimo optimističnu policajku Judy Hopps ( Ginnifer Goodwin ), koja nakon dolaska u grad otkriva da nije jednostavno biti prvi kunić u policijskoj stanici napučenoj velikim sisavcima. Odlučna da se dokaže pred svima, Judy skače na svaku priliku da riješi slučajeve, čak i ako to znači partnerstvo s brzogovorećim prevarantom Nickom Wildeom ( Jason Bateman ). U filmu ćemo moći čuti glumačke talente Shakire, Idrisa Elbe, J.K. Simmonsa ( koji se pojavljuje ove godine i u ‘Dobrom dinosauru’ ), i Alana Tudyka, dok se kao redatelji pojavljuju Byron Howard (Vrlo zapetljana priča) i Rich Moore (Krš i lom). Film bi u kina trebao stići početkom ožujka 2016. godine. 