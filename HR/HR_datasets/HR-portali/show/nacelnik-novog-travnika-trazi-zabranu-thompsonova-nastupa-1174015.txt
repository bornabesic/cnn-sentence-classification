Glazbenik Marko Perković Thompson suočava se s još jednom mogućnošću zabrane njegova koncerta a ovoga puta riječ je o Novom Travniku u BiH gdje je njegov nastup najavljen za 29. lipnja. Načelnik te općine Refik Lendo u pisanoj izjavi dostavljenoj u petak lokalnim medijima potvrdio je kako se protivi održavanju Thompsonova koncerta te kako je od policije već pisanim putem zatražio njegovu zabranu. Načelnik Lendo pri tom pojašnjava kako je na zabranu pozvao sukladno Zakonu o prekršajima protiv javnog reda i mira. "Općina Novi Travnik nije konzultirana o ovom pitanju, niti je od nas traženo mišljenje i suglasnost", stoji u očitovanju općinskog načelnika. Organizator Thompsonova nastupa u Novom Travniku je udruga pod nazivom "Pront" a koncert bi se trebao održati u lokalnoj sportskoj dvorani. Predstavnicima te udruge i direktoru javne ustanove koja upravlja dvoranom u općinskom vlasništvu načelnik Lendo je poručio kako će snositi zakonom propisanu odgovornost bude li koncert održan i ako zbog toga dođe do destabiliziranja sigurnosnog stanja u Novom Travniku. "Svjedoci smo da se ovakvi koncerti u okruženju otkazuju te izražavamo ozbiljnu zabrinutost za sigurnost građana i posjetitelja koncerta", stoji u priopćenju. Novi Travnik općina je s oko 23 tisuće stanovnika od kojih je, prema popisu iz 2013. godine 12 tisuća Bošnjaka a Hrvata je 11 tisuća. Najave Thompsonovih nastupa u BiH redovito prate oštra reagiranja a osude dolaze od bošnjačkih stranaka i udruga koje tog glazbenika doživljavaju kao osobu koja širi mržnju i potiče međunacionalne napetosti. Takva su i reagiranja u odnosu na najave da bi Thompson mogao nastupiti u zapadnom dijelu Mostara 8. lipnja kada se tamo priprema koncert čiji je cilj iskazati potporu šestorici bivših vojnih i političkih čelnika Herceg-Bosne predvođenih Jadrankom Prlićem koji još uvijek čekaju pravomoćnu presudu Međunarodnog kaznenog suda za bivšu Jugoslaviju (ICTY) po optužnici za ratne zločine.