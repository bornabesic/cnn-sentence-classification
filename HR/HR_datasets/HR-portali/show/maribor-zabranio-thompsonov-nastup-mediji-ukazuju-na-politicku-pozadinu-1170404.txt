Mariborska općinska uprava u srijedu je objavila da je prihvatila preporuku policije u tom slovenskom gradu na Dravi da se koncert hrvatskog pjevača Marka Perkovića Thompsona, kojemu je to trebao biti prvi koncert u Sloveniji, zabrani. Organizator koncerta Milan Trol potvrdio je za slovenske medije da će se na odluku žaliti u predviđenom roku od tri dana, te da je svih 1200 karata za Thompsonov nastup bilo prodano. Odluka lokalnih vlasti došla je nakon što su se protiv koncerta "kontroverznog hrvatskog pjevača" izjasnile neke udruge i manje stranke, a u utorak u izjavama za mariborski list "Večer" posredno i premijer Miro Cerar te predsjednik parlamenta Milan Brglez iz slovenske Stranke modernog centra (SMC), navevši da Perković i njegovi fanovi na koncertima šire netoleranciju i "govor mržnje", na što je preporukom o zabrani zbog "povećanog sigurnosnog rizika" reagirala i policija. Mainstream-mediji u Sloveniji, koji su pod utjecajem dominantnih političkih struja, već su duže vremena navodili kako je Perkovićev koncert u Sloveniji potencijalno opasan i da se radi o pjevaču koji "širi mržnju", te "rehabilitira NDH" ili ustaški pokret. Oni ističu kako se odluka o zabrani očekivala, dok dio portala i medija bližih oporbi navodi da se radi o politički iznuđenoj zabrani.  "Prema našim informacijama, policija je na organizatora koncerta od samog početka vršila pritisak da osigura suglasnost politike, zbog čega su im broj karata koje su smjeli prodati sa 1600 smanjili na 1400, a onda na 1200, no i to je očito za slovensku politiku bilo previše", piše u reakciji na zabranu koncerta portal tjednika "Reporter". Novinar lista tvrdi da je organizator koncerta zanijekao navode policije koja je, u procjeni rizika koncerta, iznijela netočne podatke kako je velik broj ulaznica internetom prodan u inozemstvu, zbog čega bi moglo doći do sukoba Perkovićevih simpatizera i protivnika njegova nastupa u Sloveniji. List dodaje da su informacije "provladinih medija", koji su više tjedana vodili hajku protiv koncerta hrvatskog glazbenika koji ima "domoljubni repertoar", sugerirale da će koncert na kraju biti zabranjen, te se pita zašto političari ne zabranjuju koncerte nekih srpskih estradnih zabavljača i pjevača poput Svetlane Ražnatović "Cece", udovice Željka Ražnatovića Arkana koji je počinio brojne zločine u BiH i Hrvatskoj ili pak pjevača pod "umjetničkim" imenom "Baja mali Knindža", koji u svojim pjesmama hvali četnike i vojvode te slavi ratnog zločinca Radovana Karadžića. Oni često nastupaju u klubovima za srpsku dijasporu u Slovenjiji, ali i na javnim koncertima koji do sada nisu zabranjivani.  "To i prava pozadina zabrane Thomsonova koncerta pitanja su na koja bi slovenska policija morala argumentirano i uvjerljivo odgovoriti zbog vrlo prisutnih sumnji o političkoj manipulaciji policijom, o kojima bi trebala biti i rasprava pred parlamentarnim odborom za kontrolu represivnih službi", piše "Reporter". List tvrdi da je na Slovenskoj televiziji ovih dana vršen pritisak i na urednike koji su dopustili emitiranje intervjua s Thompsonom uoči koncerta, kojim je pokušao demantirati navode da širi "fašizam", a pozivajući se na organizatore navodi da je u inozemstvu prodano samo 20-ak ulaznica za mariborski koncert, a sve ostalo u Sloveniji, te da pravih sigurnosnih uzroka za zabranu Perkovićeva nastupa zapravo nije bilo. Uprava grada Kremsmuenstera u Gornjoj Austriji zabranila je krajem travnja nastup Marku Perkoviću Thompsonu u lokalnoj sportskoj dvorani. Austrijski mediji prenijeli su riječi gradonačelnika  Gerharda Obernbergera iz Austrijske narodne stranke (ÖVP) koji je kazao da se protivi svakoj vrsti ekstremizma te da nakon saznanja o ideološkoj pozadini koncerta više “ne može jamčiti javni red i mir”. Prije toga su predstavnici stranaka Zeleni, Socijaldemokratske stranke Austrije te razne inicijative koje se bore protiv desnog ekstremizma zatražile zabranu koncerta. U rujnu prošle godine je i gradsko vijeće švicarskog grada Schlierena zabranilo Thompsonov koncert, koji se trebao održati u tom gradiću pored Zuericha. Odluku je nakon žalbe organizatora potvrdila i kantonalna vlada u okrugu Dietikon. Dnevnik Neue Zuericher Zeitung naveo je u članku o toj zabrani kako Thompson "uvijek iznova" upada u oči zbog "ultranacionalističkih svjetonazora" i "veličanja fašističkog režima ustaša". Odluku kantonalnih vlasti pozdravila je tada i organizacija Juso, mladež Socijaldemokratske stranke Švicarske (SP), koja je i pokrenula postupak zabrane Thompsonovog koncerta.  Thompsonu su već i prije po Švicarskoj, ali i u Njemačkoj bili zabranjivani koncerti zbog "opasnosti po javni red i mir". 