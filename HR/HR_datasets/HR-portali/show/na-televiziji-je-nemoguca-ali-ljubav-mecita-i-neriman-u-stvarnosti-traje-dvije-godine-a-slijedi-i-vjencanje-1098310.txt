Da se televizijska ljubavna priča može pretvoriti u onu životnu, pokazuju turski glumci Kadir Doğulu i Neslihan Atagül, koji u seriji “Pitanje časti” na Novoj TV tumače glavne likove, Macita i Neriman. Iako je u sapunici njihova veza naizgled gotovo nemoguća, u stvarnom životu drukčija je priča. Njihova ljubav traje već dvije godine, a uskoro će stati pred oltar. Ljubav, koja je započela upravo na snimanju sapunice “Pitanje časti”, glumački i televizijski par će u srpnju okruniti brakom na obali Bospora pred 500 uzvanika. Svečana ceremonija održat će se na jahti, no još nisu odlučili kamo će otputovati na medeni mjesec. Iako je svojedobno govorio da prsten na njegovoj ruci nema veze s Neslihan nego da je ostao iz serije prilikom zaručivanja s Pelin, danas Kadir o ljubavi govori vrlo otvoreno. – Optimističan sam kad se zaljubim i širi mi se percepcija te postajem osjećajniji. U ekstremnim situacijama osjećaji vas mogu izluditi, primjerice da prestanete jesti, ali ljubav može potaknuti čovjeka da nešto nauči i osjeća se dobro – objašnjava Kadir kako proživljava ljubav u stvarnom životu. Iako općenito o osjećajima progovara nesputano, što se tiče same veze s Neslihan i ljubavi prema njoj, nije toliko rječit, već samo napominje kako je ona žena u koju se vrlo lako zaljubiti i koju je lako zavoljeti. Uz to, Kadir dodaje: – Smatram da su ljudi koji vole sretni ljudi. Prekrasno je kad su osjećaji obostrani – rekao je otkrivši da ljubav između njega i Neslihan zaista cvjeta. S druge strane, Neslihan radije govori o snimanju serije nego o privatnom životu. Mlada, nekoliko puta nagrađivana glumica, pohvalila je scenarij serije koji je rađen prema istoimenom romanu Pejamija Sajfe iz 1931.: – Izvrstan je i sjajno pisan. Riječ je o sjajoj produkcijskoj kući i vrsnom redatelju – kaže Neslihan. O atmosferi na snimanju ima samo riječi hvale, čemu uvelike pridonosi činjenica da joj je budući suprug ujedno i partner na setu. Dok je njezin lik u adaptaciji romana stiješnjen između kulture Zapada i Istoka, između tradicije i suvremenosti, u stvarnom se životu Neslihan ne suočava s takvim problemima. Osim što ne traga za nesputanom ljubavi kao Neriman, Neslihan u poslovnoj karijeri niže uspjehe, a do onog što je ostvarila danas, glumica ističe kako ju je doveo predan rad. Također, i Kadir je vrlo rano započeo s poslovnim pothvatima. Još je kao dijete s deset godina započeo raditi u pekari i na popravcima bicikala te se iz Mersina preselio bratu u Istanbul. Ondje je obavljao mnoge poslove. Radio je kao konobar, barmen i kuhar, a često su ga mučile misli o povratku u rodni Mersin. – Jedne sam večeri spakirao svoje stvari. Ujutro sam se pitao što ću raditi u Mersinu ako se vratim. Uvjerio sam samoga sebe da mogu učiniti što god poželim kad se svojski primim posla i okolinu prilagodim sebi, ostao u Istanbulu i uspio – objasnio je glumac. Vrijeme je pokazalo da se ostanak i više nego isplatio, kako na poslovnom, tako i na privatnom planu. Kadir nam je ispričao i jednu zanimljivost iz prošlosti. Naime, kao da je znao što ga u karijeri čeka, pa se s radnjom romana prema kojem je snimljena serija “Pitanje časti” upoznao još u mladosti. Još kao srednjoškolac je, kaže, doslovno gutao taj roman Pejamija Safe, i ne sluteći da će jednog dana glumiti u njegovoj ekranizaciji.  >>'Nemam posebnih idola, ali glazbenika Toma Waitsa pozvala bih na vino ili viski' 