Sin bjelovarskog tajkuna Josip Nikić (33), kojem je ovih dana određen pritvor zbog posjedovanja droge, odnosno sumnje u davanje opijata preminuloj Tei Drakulić, te njegova supruga starleta Matea (25), koja će se braniti sa slobode, nisu jedini poznati Hrvati koji su zbog opijata upali u probleme. Je li im droga dostupnija ili su oni kao i obični konzumenti narkotika pokušali samo eksperimentirati, a onda je ‘igra’ uzela maha, potpuno je nevažno. Razlika je u tome što su njihove priče vezane uz drogu – bilo s kobnim krajem ili one pozitivne, s uspješnim izlječenjem od ovisnosti – došle do javnosti. Svakako najtragičnija je ona Dine Dvornika koji je 2008. preminuo od koktela antidepresiva i tableta za smirenje. Legendarni pjevač svoju slabost nikad nije skrivao, a jednom je čak kazao: “Bio sam mlad, strašno sam volio glazbu i imao ambicija. Tu je bila i droga, pušili smo travu... Kad sam radio muziku, pušio sam travu, ona ti malo otvori osjećaje. Možda bih napravio malo više bez toga, ali svi smo bili na opijatima i divljali. U tome zanosu sam radio, ali me je koštalo zdravlja. Ne mogu reći: ‘Djeco, uzimajte drogu i radite dobru glazbu!’ Čovjek tako propadne bez veze, ja sam sve to radio zbog glazbe, a ne zato što sam htio biti drogiran." Droga nije bila moj izbor Štetnost droge Massimo Savić spoznao je na vrijeme, a nedavno je za medije hrabro progovorio o tom razdoblju svojeg života: – Droga nije bila moj izbor. Eksperimentirao sam jer je bila u modi. Prvi put su se u Jugoslaviji pojavile lake i teške droge i nama je to bilo zanimljivo. Danas je to apsolutno druga priča. Uspio sam vratiti svoj život na pravi put. Bilo mi je lako stati s konzumacijom jer sam shvatio da je moj prioritet da imam obitelj. U javnosti je glasno odjeknuo i skandal kada je 2006. godine policija u autu Rajka Dujmića pronašla kokain. A problema s policijom imala je i bivša Miss Hrvatske Aleksandra Grdić u čijem je automobilu policija 2005. pronašla 13 tableta praksitena, koji se može dobiti samo na recept, inače se smatra opijatom. A. Grdić se tada branila da je žrtva urote.  Dva puta u komuni Pjevačica Ivana Kovač, kći Miše Kovača, ovisnica o heroinu postala je u srednjoj školi. Droga joj je, govorila je svojedobno, uzela osobnost, ali davno se uspješno izliječila. – Otac mi je jednog dana samo rekao: “Sutra ideš u komunu i to je moja zadnja!” Bila je to jedna od njegovih, vjerujem, najtežih odluka u životu, ali i najispravnija – govorila je Ivana. Goran Bare s ovisnošću se borio dvadesetak godina i u trenutku kad je govorio da se droge zauvijek odrekao jer mu je u životu uzela sve što voli, 2009. uhićen je s kokainom. Dino Bubičić, Mister Hrvatske 2008., uhićen je u preprodaji ekstazija. Bilo je to nekoliko godina prije no što je stekao naslov na izboru ljepote, a zbog svojeg mladenačkog skandala javno se ispričao i svoje dilanje opravdao time da je svojedobno upao u loše društvo. Reper Marin Ivanović Stoka dva je puta bio u komuni na liječenju od ovisnosti. – Sa šesnaest godina povukao sam prvu ‘lajnu’ speeda. Dnevno bih uzimao i po 25 ekstazija. Nekada bih znao uzeti drogu i prije spavanja. Mami sam krao lovu i molio najgori ološ za malo droge – za medije je govorio Stoka.  Fran Olujić, sin zagrebačkog odvjetnika Željka Olujića, zbog posjedovanja sedam grama kokaina prije dvije godine osuđen je pak na tri mjeseca zatvora s rokom kušnje od godinu dana. Uhvaćen je nakon što je jedan inspektor čuo da Olujić troši i ekipi "sređuje" bijelo. 'Tea je odmalena trčala prema tužnima da ih utješi' 