'Uvik ću te svojom zvati' prekrasna je pjesma autora Denisa Batinovića Pekme. Mogu slobodno reći kako je ovo najljepša pjesma koju sam ikad otpjevao i jedva čekam čuti i vidjeti reakcije publike, kazao je Marko Škugor o svojoj novoj pjesmi čiji aranžman i produkciju potpisuje Eduard Botrić, dok je na snimanju spota Šibenčanin snage udružio s redateljem Željkom Petrešem. Karakteristično za Marka, pjesma 'Uvik ću te svojom zvati' pršti emocijama i miriše na more te nastavlja niz Markovih uspješnica nakon 'Srce južnjačko', 'Oće duša vanka tila', 'Dalmatinska vilo', 'Samo ti si', 'Srića moja' i velikog hita 'Samo s tobom sam upoznao ljubav' koji je snimio s Oliverom. - Mislim da stihovi ove pjesme nikoga neće ostaviti ravnodušnim - kazao je Marko o pjesmi koja je objavljena prije 10 godina, a sada joj je udahnut novi zvuk. 'Uvik ću te svojom zvati' naći će se i na repertoaru Markovih mnogobrojnih koncerata zbog kojih će i ovog ljeta obići cijelu Hrvatsku i susjedne zemlje. Marko Škugor već ima niz zakazanih nastupa počevši sa slovenskom Lendavom gdje će nastupiti u kazalištu 25. ožujka, produžiti do Dobrne gdje će snimati emisiju 'Ujemi sanje', a 23. travnja nastupit će u opatijskom Kulturnom domu te u Supetru 30. travnja. Uskoro će objaviti i datume ostalih nastupa koje možete pratiti na Markovom Facebook profilu ili na stranicama Scardone. Tema: Muzika 