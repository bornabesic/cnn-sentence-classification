Kineske vlasti zaratile su s Bradom Pittom prije 19 godina zbog filma "Sedam godina u Tibetu", u kojem je holivudski glumac igrao australskog istraživača, koji se sprijateljio s mladim Dalaj Lamom. Službenom Pekingu smetalo je što se u filmu kritizirao njihov oštar odnos s Tibetom. Iako vlasti nikad nisu potvrdile da Brad ne smije ući u Kinu, zabrana je svo ovo vrijeme bila javna tajna. Kinezi su sad napokon popustili i napravili iznimku zbog promocije Pittova novog romantičnog trilera "Allied". Holivudskom zavodniku partnerica na velikom platnu je Marion Cotillard. Svojedobno se šuškalo da je upravo fatalna Francuskinja kriva za Bradov razvod od Angeline Jolie. Par u "Alliedu" glumi plaćene ubojice koji se zaljubljuju tijekom misije u kojoj su trebali ubiti njemačkog oficira u Drugom svjetskom ratu. - Novinari nisu smjeli postavljati pitanja, ali Brad je 40-ak minuta potpisivao autograme obožavateljima koji su ga dočekali u Šangaju. Govorio je o filmu, ali razvod od Angeline Jolie bio je strogo zabranjena tema - rekao je izvor blizak organizatorima. Glumac, koji je 2013. osvojio prestižnu nagradu Oscar za dramu "12 godina ropstva", na kojoj je radio kao producent, Kinu je zadnji put posjetio prije dvije godine. Tad je bio pratnja Angelini Jolie, ali izbjegavao je medije zbog problema s kineskim vlastima.