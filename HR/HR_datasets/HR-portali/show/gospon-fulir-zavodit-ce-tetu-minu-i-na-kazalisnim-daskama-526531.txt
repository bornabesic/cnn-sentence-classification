Sljedeću sezonu otvorit ćemo dramskim mjuziklom ‘Tko pjeva zlo ne misli’, a nadam se da ćemo predstavom ponuditi priču o Zagrebu u našem vremenu, najavila je Dubravka Vrgoč. Intendantica HNK Zagreb najavila je kako su pripreme za predstavu napravljenu prema legendarnom filmu Kreše Golika u punom jeku, a redateljske palice uhvatit će se Rene Medvešek (53). Pozornicom će, kako doznajemo, pjevati i plesati Dušan Bučan, Ivana Boban te 'povratnica' Zrinka Cvitešić (37), koja je posljednji put u matičnoj kući igrala sluškinju Nicole u Molièreovu 'Građaninu plemiću' 2014. Nju bi, u maniri gospona Fulira, komplimentima trebao obasipati Krešimir Mikić (43) u glavnoj ulozi. Početkom travnja na HAVC-ov natječaj stigao je scenarij filma 'Tko je pjevao, pjevao je' koji je raspisan prema ideji Albina Uršića iz umjetničkog dvojca Božesačuvaj. U njemu tridesetak godina nakon vjenčanja gospona Fulira i Peričine tete Mine, 35-godišnji Perica postaje jedini nasljednik stana koji mu je ostavio zagrebački zavodnik tetak Fulir. - Priča nas vraća u vrijeme kad je u Zagreb stigao rock’n’roll, Perica radi u glazbenoj školi, a povremeno svira i pjeva šlagere u kavanama - objasnio je Uršić. Film je zamišljen kao hommage originalnom filmu, a još nije odlučeno hoće li dobiti novac za snimanje. HNK-ova predstava ima zakazanu premijeru za 29. rujna 2017. godine.