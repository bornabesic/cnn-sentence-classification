Trideset godina Oliver Dragojević nije davao izjave za srpske medije i odbija je sve angažmane u Srbiji, no ovih dana je popustio i dao je intervju za srpski Nedeljnik.  Intervju su na svojoj stranici objavili u nekoliko nastavaka, a pjevač je odgovarao na pitanja o Titu, glazbi, Hajduku.Na pitanje da li je bio na čuvenoj utakmici između Hajduka i Zvezde koja se igrala na dan Titove smrti, Oliver je odgovorio: - Nisam bio na utakmici. Bio sam u Veloj Luci. Urednik Nedeljnika Branko Rosić pitao ga je i što je pomislio kad je umro Tito, a Oliver kaže: - Ništa. Umro je čovjek. Objavio je tu vijest onaj voditelj na televiziji. I gotovo. To je to. Na stadionu se plakalo. Sjećam se posljednjih Titovih mjeseci u bolnici u Ljubljani. Tanjug je javljao: Stanje se užasno pogoršalo, a sutradan su govorili: 'Stanje se popravlja'. Mi smo živjeli od tog raspoloženja. To je bilo takvo vrijeme." Prisjetio se i turneja po bivšoj Jugoslaviji i kako je skidao jumbo plakate za svoje koncerte na turneji 1978. godine jer mu se nije sviđala agresivna kampanja, bio je ležeran tip i htio je da se sve odvija opušteno. Priznao je i da svoje pjesme koje su korištene u srpskim serijama i filmovima nije čuo već četrdeset godina.  Na pitanje kako vidi budućnost Dragojević je rekao: Teško je reći što će donijeti budućnost, ali po mom mišljenju sve se kotrlja prema dnu. Netko će reći za ove moje riječi: 'Što ovaj priča?' Ne žalim se ja ni na što. Ali žao mi je djece jer im je perspektiva loša. U Hrvatskoj mladi ljudi idu u Irsku i Njemačku.