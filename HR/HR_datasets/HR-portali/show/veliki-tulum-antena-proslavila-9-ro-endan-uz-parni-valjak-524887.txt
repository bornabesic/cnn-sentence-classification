Mislim da je u današnje vrijeme stvarno privilegij kad te netko pusti u svoj život i srce, kao što to rade naši slušatelji toliko dugo, rekao je Saša Lozar (36). On je u utorak u Muzičkoj akademiji u Zagrebu proslavio deveti rođendan radija Antena Zagreb s kolegama i slušateljima. Uz Lozara, domaćini su bili Tamara Loos, Saša Buneta, Luka Bulić, Zlata Mück Sušec, Lorena Nosić, Katarina Moškatelo i Bojan Gazibara. No goste na rođendanskom tulumu najviše je oduševio dvosatni koncert grupe Parni valjak. - Kad sam se htio upisati na Muzičku akademiju, ravnatelj mi nije dao zbog moje duge kose. Mislim da bi mu sad bila čast što ovdje sviramo - ispričao je Aki Rahimovski. - Ovo je posao iz snova. Zezamo se, jedemo, radimo, a o koncertu će se još dugo pričati - istaknula je voditeljica Antene Zagreb Tamara Loos. Radio Antena Zagreb na rođendan je pozvao svoje najveće fanove koji ih vjerno slušaju od prvog dana.     