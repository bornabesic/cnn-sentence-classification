Kao što smo već izjavili, mnogi još uvijek smatraju kompjuterske igre samo razonodom, premda je u pitanju industrija vrijedna desetke i desetke milijardi dolara. Stoga nam je poprilično drago bilo kada smo vidjeli da je na čelu snimanja 'Warcrafta' kvalitetan redatelj, Duncan Jones, kojeg pamtimo po 'Mjesecu' i 'Izvornom kodu'. Njegov trud nije se vidio u prva dva foršpana za film, no u trećem nam je postalo jasno da ćemo dobiti podosta kvalitetan film. A najnoviji video, u kojem se osim značajne količine magije, pojavljuje i novo, jako značajno ime filma, još jednom je potvrdio to naše mišljenje. Neuvjerljivost, loša animacija, upitna gluma, sve je to stvar prošlosti, dok novo ime daje naznaku da ćemo vjerojatno, ako film ne podbaci na blagajnama, dobiti i nastavke. Pogledajte video i recite nam što mislite   Ako ste imalo upoznati sa ovim fenomenalnim svijetom, jasno vam je koliko je ovaj foršpan puno pokazao. Osim glavnih likova, Garone (Paula Patton), Durotana (Toby Kebbel) i Anduina Lothara (Travis Fimmel), napokon smo vidjeli po prvi put i čarobnjake u akciji, tj. Bena Fostera u ulozi Medivha. Uz njega, do sada su pokazani i vještac Gu'ldan (Daniel Wu), Dominic Cooper u ulozi Llane Wrynna te Clancy Brown kao Blackhand. Ulogu Grommasha Hellscreama preuzeo je Terry Notary, dok će ulogu čarobnjaka Khadgara glumiti Ben Schnetzer. Kako je do sada objavljeno, čini se da priča prati događaje opisane u prvoj igri iz 1994. godine, Warcraft: Orcs & Humans. U njoj pratimo napad orkova kroz magični portal, s njihovog svijeta Draenora na ljudski svijet Azeroth. Durotan, vođa orkova, i Anduin Lothar, vođa ljudi, moraju naći snage i razriješiti svoje nesuglasice da bi pobijedili silu koja prijeti i jednima i drugima. Film u kinima očekujemo desetog lipnja ove godine.   Tema: FILM 