U dubokoj boli javljamo svim rođacima, prijateljima i poznanicima tužnu vijest da je u 35. godini nakon dugogodišnje borbe s ovisnošću, od uzroka predoziranja kokainom, noćas preminuo naš brat Marin Ivanović Stoka, stoji na osmrtnici koja se krajem prošlog tjedna pojavila na njegovoj službenoj Facebook stranici, uz napomenu: “Više informacija sutra u podne”. Vijest je uznemirila Stokine mnogobrojne obožavatelje koji su imali nekoliko nedoumica. “Nadam se da je u pitanju neki haker”, ponadao se jedan obožavatelj. “Uffff ovo baš i nije neka fora ako je laž”, pisali su fanovi, ne vjerujući u vijest o smrti. “Ako je to neka fora ili promocija, nikad više neću stisnut play da ga slušam!” napisala je ljutita obožavateljica, a drugi su posumnjali da je riječ o privlačenju pozornosti. “U ovo vrijeme više ne znaš šta je idiotski PR, a šta je stvarno izvješćivanje. Ako je umro, nek mu je pokoj duši”, napisao je Stokin fan. Drugi su pak osmrtnicu shvatili metaforično, aludirajući na Stokino liječenje od ovisnosti o kokainu u komuni te preobražaj zahvaljujući duhovnoj obnovi.   No, u subotu, dan poslije, iza 14 sati Stoka je uskrsnuo, a fanovi su odahnuli. Kao što su mnogi pretpostavili, Stoka je umro za potrebe promocije svoje nove pjesme. Objavio je spot i singl “Stara škola kreka”, u kojoj opisuje svoju borbu u paklu droge i poslao poruku zabrinutim fanovima da uvijek postoji izlaz. Ovakav šokantan način glazbene promocije nije praksa u Hrvatskoj, slažu se domaći glazbeni menadžeri. - Danas je praksa da se u što kraće vrijeme dobije što veća pozornost javnosti i medija, što je Stoka očito postigao. Ovakav način promocije morbidan je i neozbiljan, a kod dijela javnosti vjerojatno je izazvao kontraefekt - rekao je menadžer Vladimir Mihaljek koji dodaje da je vidio da bend koji se povlači objavi iz šale svoju osmrtnicu, no smatra da to nije primjereno činiti kako bi se promovirao novi singl. S njim se slaže i Branko Paić, menadžer i diskograf koji sam surađuje s klasičnim izvođačima, gdje ovakav pristup nije primjeren. - Ovakav pristup reklamiranju prilično je agresivan i ne odgovara svakom tipu glazbenika. Smatram da je neophodno, i mnogo bolje, usmjeriti se prema kvaliteti izvođača i pjesama - rekao je Paić. Stokin novi singl i spot, nastali u suradnji s produkcijskom kućom Club TV i diskografskim studijem Red Records, jednako su šokantni kao i promocija. Stoka umire od predoziranja, a na kraju se simbolično pojavljuje i njegov prijatelj Nered, koji se oprosti s njim i zatvori ga u lijes. Nakon što je objavio šokantnu osmrtnicu, Stoka je objavio i videoisprike, koje su dosad pogledane više od 100.000 puta. Novi je singl u samo nekoliko dana na YouTubeu pogledan više od 70.000 puta. U videu Stoka poručuje da je živ i ispričava se zbog “morbidnog načina” na koji je htio privući pozornost te dodaje da je svaka vrsta ovisnosti morbidna te da je na ovaj način htio upozoriti na ispravan “put svjetla, vjere, obitelji i ljubavi”. Kako bismo se uvjerili da je živ, razgovarali smo sa Stokom i pitali ga kako je došao na ideju o ovako neobičnoj promociji te kakve su bile reakcije. - Ideja je moja jer smatram da se tema ovisnosti treba prikazati na ružan i morbidan način. Inače bi spot pogledalo tisuću ili dvije ljudi, a ovako ga je vidjelo i 100.000. Plasirao sam singl na pravi način da ljudi otvore oči - objašnjava nam Stoka koji kaže da o temi ovisnosti progovara kao osoba koja je 18 godina tako živjela i ima maksimalno poštovanje prema smrti i Božjem tajmingu. - Dobio sam stotine poruka ljudi koji su i sami ovisnici, a kažu da ih je stvar dirnula i potresla. U početku je bilo i negativnih reakcija, ali nakon mog videa objašnjenja, i oni su promijenili mišljenje. Uvijek svi pričaju da je droga opasna, e pa ja sam sad pokazao i koliko - zaključio je Stoka.