Dwayne Johnson pojavit će se u filmu 'Rampage', još jednoj ekranizaciji neke video igre. Ovaj put je u pitanju producentski studio New Line, a igra u pitanju je gore spomenuta 'Rampage', relativno poznata konzolaška igra iz 1986. godine. Naomie Harris, zvijezda jednog od ovogodišnjih kandidata za Oscara, 'Moonlight', potpisala je ugovor za glumu u filmu. Johnson, koji trenutačno snima nastavak 'Jumanjija', će tako ponovno surađivati s ključnim ljudima iz producentske kuće New Line. U pitanju su producent Beau Flynn i redatelj Brad Peyton. Taj tim je već prije pokazao kako zna napraviti film koji donosi novac jer su snimili podosta uspješne 'San Andreas' i 'Journey 2: The Mysterious Island'.   New Line ovim filmom pokušava donijeti nešto novo na tržište filmova s čudovištima. Premda nama nije jasno kako, jer filmova s divovskim čudovištima će ove godine biti na pretek (spomenimo samo 'Kong: Otok lubanja' koji uskoro dolazi u kina), nadamo se da će film o gigantskom krokodilu, gorili i vuku u stvari polučiti uspjeh. Film se u kinima očekuje početkom travnja, 2018. godine, a Dwayne nam u kina dolazi ove godine sredinom svibnja kada ćemo ga gledati u filmu 'Spasilačka služba'. Tema: FILM 