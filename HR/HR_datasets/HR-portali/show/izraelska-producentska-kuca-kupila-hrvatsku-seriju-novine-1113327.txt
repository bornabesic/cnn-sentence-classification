I prije negoli će se na Hrvatskoj televiziji odvrtjeti njezine prve epizode što je najavljeno za studeni, dugoočekivana serija Novine doživjela je i pravo međunarodno priznanje. Keshet International, velika izraelska producentska kuća, objavila je kako je preuzela globalnu distribuciju domaće krimi drame. Kao dio svojeg portfelja Keshet će je predstaviti već sljedećeg mjeseca na festivalu MIPCOM koji će se održati u Cannesu. Kako se navodi u Keshetovom priopćenju, s Novinama su se upoznali na NEM-u u Dubrovniku te dalje pratili reagiranje publike na ljetnim festivalima na kojima se serija prikazivala. Povoljne reakcije dovele su i do odluke da Keshet seriju uzme pod svoje okrilje. – Sve od storytellinga preko režije i odabira glumaca čini ovom serijom univerzalnom i u duhu vremena. Obzirom na naša iskustva sa serijama iz ne-engleskih govornih područja uvjereni smo kako će Novine pronaći svoje gledateljstvo i izvan Hrvatske, rekao je voditelj akvizicija Kesheta Sebastian Burkhardt hvaleći tako režiju Dalibora Matanića i scenarij Ivice Đikića uz sjajne izvedbe glumačke ekipe. Producent Nebojša Taraba istakao je kako je serija ovom suradnjom pronašla svoj dom. – Način na koji Keshet radi i zamišlja televiziju točno je ono što smo mi nastojali postići u našem radu proteklih godina, rekao je. Keshet sasvim sigurno nije obična produkcijska kuća. Upravo su oni serijom Ratni zarobljenici dali originalni temelj popularnoj američkoj seriji Domovina a njihovi producenti nastavili su taj rad također popularnom serijom Tiranin. Podsjetimo, serija se bavi sudbinom dnevnih novina u financijskim teškoćama koje nastoji kupiti utjecajni građevinski tajkun. Iza poslovnog poteza sumnjivih motiva razotkrivaju se odnosi vlasti, crkve, policije i medija pokazujući tako gledatelju u kakvom danas svijetu i pod kakvim okolnostima funkcionira novinarstvo, pogotovo kada se radi o tiskanim medijima. >> 22. SFF: Predstavljena nova hrvatska televizijska serija "Novine" 