Makarski rokeri iz benda Rezerve pobjednici su treće sezone Karlovačko RockOff festivala završene sinoć u Shock Show Industry Katran! Naklonost stručnog žirija zaslužili su svojom beskompromisnom izvedbom i žestokom svirkom, a osim prigodnom RockOff statuom, nagrađeni su i snimanjem tri singla i videospota u profesionalnoj produkciji. "Za našu pobjedu svakako je zaslužna i publika, pogotovo studenti s Makarske rivijere koji su nas podržali i nosili tijekom cijelog nastupa. Cijeli festival je super, jako smo zadovoljni, ekipa je bomba! Nagradu ćemo iskoristiti za snimanje našeg sljedećeg singla koji će nositi naziv "Madonna"", izjavili su nakon pobjede Žuta, Tomo, Perkulja i Klele iz Rezervi. Nagrada Hrvatskog društva skladatelja za najemitiraniji singl "Tvoja" pripala je bendu Mangroove, dok su priznanjem Hrvatske glazbene unije za najbolju izvedbu nagrađeni U pol' 9 kod Sabe. Nagrada Karlovačkog za koncertnu nadu pripala je S3ngsima koje očekuju nastupi u organizaciji Karlovačko RockOffa tijekom 2017. "Ovo večeras bio je najbolji rock koncert u petak navečer između Ljubljane i Atene. Ne zato što sam vidovit, nego zbog toga jer smo nakon tri koncertne večeri znali za što su sposobni ovogodišnji bendovi u konkurenciji. Četiri sjajna sastava u finalu, skupa s lanjskim pobjednicima Grettom, uživo su pokazali što znači vrhunska svirka i interakcija s publikom u krcatom Katranu. Ako festivalski CD s 15 pjesama ostaje čvrsti dokaz o koliko se dobrim autorima i bendovima radilo ove godine, nastupi uživo bili su dodatni dokaz da nismo pogriješili kad smo rekli da na festivalu imamo kremu aktualne, mlađe domaće rock scene", izjavio je Hrvoje Horvat, umjetnički direktor festivala, uz kojeg su stručni žiri činili Mirela Priselac Remi, Aljoša Šerić, Damir Martinović Mrle i producent Mark Mrakovčić. Sinoćnjim trijumfom, Rezerve su se pridružile pobjednicima prethodnih izdanja festivala, M.O.R.T.-u i Gretti, a sjajna atmosfera u Katranu i interes publike i medija, najbolji su poziv bendovima i glazbenicima za sljedeći, 4. Karlovačko RockOff festival 2017. >> Big Strip Gorila: Prijavili smo se jer vjerujemo u našu pjesmu 