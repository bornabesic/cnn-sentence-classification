Spol četvrtog djeteta nisu željeli znati do samog rođenja, stoga je dolazak još jedne djevojčice uistinu iznenadio rukometaša Ivana Čupića i njegovu suprugu Neru. Djevojčici su dali ime Mara, a par već ima tri kćeri – Barbaru (9), Ivu (5) i Niku koja je u ožujku navršila godinu dana. Sve su one s majkom u Zagrebu. – Ove sam sezone više u Skoplju, supruga je više u Zagrebu zbog škole, vrtića i drugih obveza. Živimo na dvije adrese, a dijete će se roditi u Zagrebu. Bolje je tako jer se bliži kraj sezone, željet ćemo što prije na more i bit će malo veći problem djecu i pse potrpati u avion, pa u automobil – prije nekoliko mjeseci kazao je Ivan koji ima obveze u makedonskom klubu Vardar. Svaki slobodni trenutak rukometaš koristi za odlazak kući i druženje s djecom i suprugom, s kojom je u braku od 2007. godine. Iako nedostaje navijačima koji ga i dalje ubrajaju među najbolje igrače, ipak se nije vratio u reprezentaciju za koju je lani odigrao posljednju utakmicu. – Je li to bila moja posljednja utakmica ili ne, to nije važno. Čekam još jedno dijete, supruga je u Zagrebu, ja u Skoplju. Odluka još nije definitivna, sigurno da mi je reprezentacija nakon obitelji druga ljubav i da mi je bila čast i privilegij igrati – objasnio je nedavno.