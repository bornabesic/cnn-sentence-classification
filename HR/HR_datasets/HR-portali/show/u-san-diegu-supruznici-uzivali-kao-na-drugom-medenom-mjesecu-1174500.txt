Nakon 20 godina braka voditelj i urednik emisije Dobro jutro, Hrvatska Davor Meštrović i supruga Senka, profesorica na Stomatološkom fakultetu, uživaju u putovanjima. Posjetili su SAD, točnije San Diego, a premda je razlog putovanja bio poslovne prirode, uspjeli su razgledati grad i posjetiti susjedni Meksiko. – Supruga je bila na godišnjem kongresu asocijacije ortodonata. Dok je ona bila na predavanjima, ja sam lunjao; našli bismo se u stanci i malo razgledali... A kad bi predavanja završila, obilazili bismo dalje – kaže HRT-ovo lice. Grad nije velik, može se propješačiti u jednom danu. – Ali prepun je povijesti koja se odnosi na otkriće Amerike i ratne operacije iz Drugog svjetskog rata. Brodovi, marine, spomenici, tragovi meksičke kulture... Vidi se puno poštovanja prema američkim vojnicima, veteranima. Grad je pun povijesnih prizora prisjećanja na prve doseljenike koji su mjesecima plovili u skučenim brodovima noseći svoju imovinu u novi svijet. Prema nekim izvorima, upravo je u ovom dijelu na američko tlo 1542., pedeset godina nakon Kolumba, stupio španjolski moreplovac Cabrillo i tada počinje europsko-američka povijest Kalifornije – kaže. – Do Meksika je samo 20 minuta vožnje. Ni tu Hrvati nisu nepoznati, naša putovnica i naši sportaši. To je zapravo divan jednodnevni izlet – prisjetio se Davor.