U medijima se, kaže Matteo Cetinski, pojavljuje samo kada ima opravdan razlog, a sudjelovanje u showu Nove TV “Tvoje lice zvuči poznato”, čija treća sezona počinje u nedjelju, više je nego opravdan razlog. – Prijatelje sam tjednima maltretirao tražeći savjete trebam li prihvatiti ponudu ili ne. Naime, proteklih godina odbijao sam pozive u showove jer sam smatrao da mi u opisu posla nije biti u medijima. No, TLZP je drukčije iskustvo. Kada bih inače u životu imao prilike isprobati transformacije s maskama? Tu je i pjevanje uživo koje je izazov uz sve te koreografije i akrobacije u štiklama. Jedini problem ovog iznimnog životnog iskustva je što će me cijeli život pratiti snimke iz showa na YouTubeu – kroz smijeh govori Matteo. Opsesija su mu ćilimi Dodaje da ga je u procesu transformacija najviše strah depilacije i otkriva bi li se radije prerušio u tatu Mirka ili u brata Tonyja. – Obojicu skidam dobro jer imamo sličnu boju glasa. No, tata bi bio urnebes. Da se vidim u ogledalu kao vlastiti otac, mislim da bih doživio vrstu izvantjelesnog iskustva – kaže. U svom društvu poznat je kao odličan imitator Josipe Lisac i nema fešte na kojoj ga ne gnjave da se pretvori u Lisicu. Veseli ga što će nositi maske drugih glazbenika, ali plaši ga što će ga smiješne snimke iz showa pratiti cijeli život – Sve je počelo na Tonyjevu drugom vjenčanju kada sam u liku Josipe s pozornice do suza nasmijao sve. Usput rečeno, jako cijenim i zaista volim tu predivnu ženu. Jedna je od prvih koju sam na estradi susreo i tada mi je rekla rečenicu koja me prati cijeli život: “Matteo, uvijek birajte teži put” – prisjeća se bivši glazbenik, a danas dizajner interijera i namještaja. Za svoj rad, komodu tapeciranu ćilimom, i za tepih Indigo koji je reinterpretacija ćilima, dobio je dvije međunarodne nagrade A Designed Award. – Ćilim mi je bio opsesija proteklih godina jer sam htio pronaći način kako da ga vratim s tavana u interijere, ali na drukčiji način. Tako je i nastala moja prva komoda “Chilim” koja je tapecirana ovom vrijednom rukotvorinom. Nakon toga napravio sam i tepih “Indigo”, a trenutačno se najviše “igram” interijerima. Moj nemir dvostruke horoskopske ribe stalno me tjera u nove izazove – kaže Cetinski. U dizajnerskom poslu susreo se sa zahtjevnim klijentima, a prvog će vječno pamtiti. – Bio je to menadžer visokog kalibra koji nije mogao prepustiti kontrolu nad ičim. Uz to, bio je vegan i bipolaran i ujutro je htio sve šareno i eklektično, a navečer sve bijelo i minimalistički. Morali smo provjeravati jesu li životinje od čije kože je bila izrađena fotelja uginule prirodnom smrću. Raditi s njim bilo je kao imati četiri potpuno različita klijenta u jednom. Danas smo bliski prijatelji jer takvog “opičenjaka” nisam mogao pustiti iz života – kaže Matteo. Bipolarni klijent vegan Kako većinu godine zbog posla putuje svijetom, ljeto mu je rezervirano za obitelj pa ga pitamo zapjeva li s tatom i bratom na ljetnim obiteljskim okupljanjima. – Što se tiče obiteljskih fešta, uglavnom sam pjevao na Tonyjevim svadbama, a toga je u prošlosti bilo dosta tako da sam održao dobar glas za show TLZP – kroz smijeh će Matteo. >> Matteo Cetinski: Končar je većinu kupljenoga prebacio na Maltu! 