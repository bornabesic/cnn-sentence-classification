Od tragične prometne nesreće u kojoj je život izgubila glumica Dolores Lambaša prošlo je više od tri mjeseca, ali istraga još nije okončana. Odvjetnik obitelji Lambaša, Krešimir Škarica, pojašnjava da se trenutačno vode dva paralelna procesa: kazneni postupak i postupak za naknadu štete. Tuže osiguravajuću kuću – Kazneni proces vodi se u Slavonskom Brodu jer se prometna nesreća dogodila u Brodsko-posavskoj županiji i u tom procesu utvrđuje se krivnja Stojana Matavulja koji je upravljao vozilom u trenutku nesreće. U tom procesu mi, odnosno obitelj Lambaša i ja kao njihov odvjetnik, sudjelujemo kao oštećena strana. Istraga je pri kraju, a nakon što bude završena državni odvjetnik odlučuje o podizanju optužnice – pojašnjava Škarica i dodaje da su u procesu saslušani i roditelji Dolores Lambaše, premda nisu izravno svjedočili nesreći. U Šibeniku, glumičinu rodnom gradu gdje žive njezini roditelji Đino i Alma, vodi se drugi postupak, onaj za naknadu štete. Iako su neki mediji objavljivali da obitelj Lambaša tuži Stojana Matavulja i od njega potražuje isplatu za duševnu bol, odvjetnik Škarica to demantira i pojašnjava: – Roditelji ne tuže Matavulja, nego osiguravajuću kuću kod koje je bilo osigurano vozilo u kojem se prometna nesreća dogodila i potražuju isplatu. Moram naglasiti da njihova primarna motivacija nikako nije novac, nego želja da se utvrde sve okolnosti nesreće – kaže Škarica. U medijima su se nekoliko dana poslije nesreće pojavili podaci da je Matavulj imao 0,66 promila alkohola u krvi, a odvjetnica Jadranka Sloković objašnjava kakav je razvoj događaja ako istraga to i službeno potvrdi. – Ako se ustanovi da je Stojan Matavulj nesreću skrivio pod utjecajem alkohola, osiguravajuća kuća naknadu štete mogla bi naplatiti preko njega, što znači da bi u tom slučaju Matavulj iz vlastita džepa roditeljima Dolores Lambaše morao platiti odštetu koja može iznositi do 220 tisuća kuna po osobi, znači u ovom slučaju ukupno 440 tisuća kuna. Visinu novčane odštete određuje Vrhovni sud RH – kaže Sloković. O razdoblju u kojem će procesi biti okončani, odvjetnici samo nagađaju. Kažu, sve je stvar sudstva. No, Škarica kaže da proces za naknadu štete može biti okončan i prije nego što završi kazneni proces u kojem će se utvrditi je li Matavulj kriv. Izbjegavanje dodatne traume – Poanta postupka za utvrđivanje naknade štete je u tome da se šteta nadoknadi oštećenicima u što kraćem roku radi što manje sekundarne traumatizacije. Dvije su moguće vrste nadoknade štete: imovinska koja podrazumijeva isplatu novca za troškove pogreba, kupnju grobnog mjesta i slične stvari, a druga je neimovinska koja podrazumijeva isplatu za duševnu bol. Ona se daje po članu obitelji, a u ovom slučaju riječ je samo o ocu i majci – priča Škarica. O visini kazne koju može dobiti Stojan Matavulj dokaže li se da je kriv, Škarica ne želi nagađati. Kaže da o tome odlučuje sud i u obzir se uzimaju sve moguće okolnosti. Utvrdi li se da Matavulj nije imao alkohol u krvi kada se nesreća dogodila, bit će riječ o kaznenom djelu izazivanja prometne nesreće sa smrtnim posljedicama počinjeno svjesnim nehajem, za što Kazneni zakon propisuje kaznu od jedne do osam godina zatvora. Ako se potvrdi da je Matavulj imao alkohol u krvi, sudit će mu se za prometnu nesreću sa smrtnim posljedicama počinjenu neizravnom namjerom, za što je propisana kazna od tri do 12 godina zatvora.