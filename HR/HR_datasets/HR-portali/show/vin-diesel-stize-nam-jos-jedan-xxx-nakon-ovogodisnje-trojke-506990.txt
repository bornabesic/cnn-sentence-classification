Kako nam uskoro u kina dolazi i treći nastavak franšize o agentima xXx, tako su krenule po medijima kolati i vijesti o još potencijalnih nastavaka. No prije nego što je i sam Vin Diesel o tome nešto rekao, mnogi su se prisjetili njegovog puta do točke gdje je sad. Naime, dok je prvi film iz serijala zaradio 277 milijuna dolara, što je za 2002. godinu bilo i te kako impresivna zarada, nastavak s Ice Cubeom je bio podosta loš te nije uspio opravdati povjerenje producenata. Sam Vin Diesel se u međuvremenu prebacio na druge franšize, kao što su 'Brzi i žestoki' te 'Čuvari galaksije'. S time na umu, pojavile su se sumnje da će se išta snimati nakon dolaska 'xXx: Povratak Xandera Cagea' u kina. Ipak, prvo treba vidjeti koliko je taj film sposoban novca donijeti u producentske blagajne da bi se moglo diskutirati o još nastavaka. No Vin Diesel ne smatra da je takva situacija te pokazuje puno povjerenje u film, kao i u produkcijsku kuću Paramount. - Upravo sam davao intervju kad me nazvao Brad Grey, koji je na čelu Paramounta. I pita me hoćemo li se svi vratiti na još jedno snimanje u svibnju - oduševljeno je izjavio Diesel. Premda ništa nije sigurno, nakon što se pokaže koliko je film dobro zaradio (a Diesel je ipak danas veća zvijezda no što je bio 2002. godine), Paramount će zasigurno imati mnogo više volje da nastavi s franšizom. Uostalom, živimo u doba kada praktički svaki uspješan film može pokrenuti svoju franšizu i kada su nastavci ono što donosi najviše novca. Novi nastavak serijala o najekstremnijem agentu, 'xXx: Povratak Xandera Cagea', u distribuciji Blitza, dolazi u hrvatska kina 19. siječnja ove godine. Tema: FILM 