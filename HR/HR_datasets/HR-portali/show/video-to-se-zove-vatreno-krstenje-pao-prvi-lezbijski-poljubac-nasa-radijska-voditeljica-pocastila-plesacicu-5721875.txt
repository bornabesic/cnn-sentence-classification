Radijska voditeljica Ivana Mišerić u prvoj emisiji četvrte sezone zabavnoga showa 'Tvoje lice zvuči poznato' transformirala se u Madonnu. Izvela je hit 'Like A Virgin' iz 1984., a lezbijski poljubac s jednom od plesačica nije previše utjecao na ocjene žirija - Ivana je svejedno završila na posljednjem mjestu. Sudeći po njezinu eksplozivnom debiju, novi kandidati hit showa spremni su na sve kako bi oduševili publiku i došli do pobjede. Najbolji u nedjeljnoj emisiji bio je Mario Roth, pjevač benda Vigor. Izveo je 'Simply the Best' Tine Turner. Briljirala je i Nives Celzijus, kojoj je prva 'gljiva' dodijelila pjesmu 'Who Let the Dogs Out' Baha Mena. I dan poslije nastupa svi se pitaju kako su šminkeri i kostimografi uspjeli sakriti glazbeničino bujno poprsje. Sljedeća epizoda donosi nove uzbudljive transformacije. Tako ćemo pobjednika Rotha gledati u ulozi Don Omara, Ana Gruica postat će Ray Charles, Mia Anočić Valentić bit će Dražen Zečić, Bojan Jambrošić dobio je Jelenu Rozgu, Dalibor Petko utjelovit će Bijelo dugme, Ivana Mišerić Maroon 5, Daniel Bilić postat će elektro-pop bend Denis&Denis, a Nives Celzijus Prodigy.