Nedugo nakon što je dvojac 2Cellos sišao s bine rock festivala ‘Rock am Ring’ u njemačkom gradu Nürburgu, policija je evakuirala ljude zbog terorističkih prijetnji. - Nije nam uopće ugodno zbog svega što se događa u svijetu u zadnje vrijeme. Pogotovo na ovako velikim događanjima - kaže violončelist Stjepan Hauser (30). Dodaje kako su on i Luka Šulić (29) još živi i spremni za sutrašnji koncert ‘Rock im Park’ u istom gradu. ‘Selfie’ prije evakuacije: Policija je evakuirala desetke tisuća ljudi zbog dojave o terorističkom napadu  Iz policije je stigla potvrda da imaju konkretne dokaze koji upućuju na terorističke prijetnje. Desetak tisuća ljudi je u strahu, a s njima i ostali izvođači kao što su Liam Gallagher, Rammstein, In Flames, Rag’n’Bone Man i ostali. - Za sada ide sve po planu. 2Cellose očekuje nastup i nadamo se da će proći sve u redu - kaže Miro Vidović, menadžer violončelista. Dvojac se veseli i skorašnjem povratku u Hrvatsku gdje nastavljaju turneju. - Početkom srpnja smo u pulskoj Areni, a onda nas čeka još nastupa po svijetu - kaže Stjepan. Njegovom povratku se veseli i zaručnica Jelena Rozga (39). Ona je na partyju Story Hall of Fame primila kipić za Stjepana i sebe kao ‘Najbolji celebrity par’. Violončelist nije došao zbog turneje.