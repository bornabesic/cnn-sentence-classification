Legendarni glumac Ljubiša Samardžić u subotu ujutro hitno je operiran u Kliničkom centru Srbije. Operacijom mu je odstranjen tumor na mozgu i navodno je za dlaku izbjegao smrt, pisali su srpski mediji, no na koncu je sve proteklo dobro. Mnogi njegovi prijatelji i kolege su se zabrinuli, posebno jer nisu mogli doći do konkretnih informacija dok je bio na intenzivnoj njezi. Srpski Hello sad piše da je njegovo stanje stabilno, no još uvijek se nalazi u bolnici na oporavku. – Ljubiša se probudio. Dobro se osjeća. Dozvoljene su mu posjete. Postoperativni tok ide normalno, nije imao nikakve neurološke ispade. Morat će ostati u bolnici još desetak dana dok se ne oporavi i dok se ne obave sve potrebne analize. Pratit ćemo njegovo stanje sljedećih dana pa ćemo u skladu s tim donijeti odluku kad će biti pušten na kućnu njegu’, rekli su iz Kliničkog centra za Hello. Njegovi kolege glumci bili su posljednjih dana izrazito zabrinuti jer je prema pisanju magazina Svet obitelj odlučila ne iznositi detalje o bolesti. Uz bolesnoga glumca cijelo vrijeme bila je njegova supruga Mira, s kojom ove godine slavi pedesetu godišnjicu braka. Upoznali su se 1964. godine na Bledu, a otada su nerazdvojni.