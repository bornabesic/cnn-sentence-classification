Nekadašnji članovi Beatlesa Paul McCartney i Ringo Starr nakon sedam godina ponovno udružuju snage na zajedničkom glazbenom projektu zbog čega su u nedjelju ušli u studio. McCartney će na najnovijem Starrovu albumu svirati bas gitaru, što je medijima potvrdio glasnogovornik Ringa Starra. Producent njegova zadnjeg abluma Bruce Sugar na Facebook stranici objavio je fotografiju s nekadašnjim Beatlesima u studiju, napisavši da je proveo "prekrasan dan". Glazbenicima će se u studiju pridružiti i gitarist grupe "Eagles" Joe Walsh. Riječ je o prvoj suradnji dvojice slavnih glazbenika nakon 2010. kada je McCartney svirao bas gitaru na Starrovu albumu "Y Not", točnije u pjesmi "Peace Dream" te pjevao u pjesmi "Walk With You". Još nije objavljen naziv novog albuma. "Hvala što si došao i odsvirao odličan bas. Volim te stari, mir i ljubav", napisao je bivši bubnjar Beatlesa na Twitteru ispod fotografije s McCartneyem. Od slavne četvorice danas su živi McCartney i Starr. John Lennon je ubijen 1980. u New Yorku, a George Harrison je umro od raka 2001. >>Najveće zvijezde današnjice odale počast Beatlesima i njihovu pohodu na SAD >>Paul McCartney izazvao pravu histeriju na aerodromu 