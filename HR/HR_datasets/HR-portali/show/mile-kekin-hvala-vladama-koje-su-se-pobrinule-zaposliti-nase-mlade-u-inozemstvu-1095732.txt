Dok aktualni singl Hladnog piva naziva "Dibidus", odjekuje radijskim eterom refrenom „Ako je budućnost crni bezdan, dopusti mi da ne znam!“ Hladno pivo se sprema za vruće koncertno ljeto na domaćem terenu, a jesen će biti obilježena koncertima po Europi, s posebnim naglaskom na dva koncerta u Irskoj! Početkom lipnja bend je nastupio je na Revolution Festivalu u rumunjskom Temišveru, i taj nastup bio je početak serije koncerata Hladnog piva po državama Europe.  Na jesen i zimu čekaju ih koncerti u Austriji, Bugarskoj, Mađarskoj, Češkoj i Slovačkoj, dok su za koncerte u Irskoj ulaznice već krenule u prodaju! Hladno pivo nastupit će u dva irska grada, Corku i Dublinu, u listopadu ove godine. - Vrlo smo veseli i razdragani što ćemo nastupati po prvi put u Irskoj. Očekujemo odličnu pivu i još bolju publiku. Nikad nismo bili niti u Dublinu niti u Corku ali znam da ćemo sresti mnogo poznatih lica. To trebamo prvenstveno zahvaliti svim našim vladama koje se pobrinule zaposliti naše mlade - u inozemstvu. Ponijet ćemo i majice i cedeje i par hrvatskih specijaliteta koje ćemo prodavati po nenormalnim cijenama našim Ircima i onim pravim. Naš vrli menedžer za ovaj dio svijeta tvrdi da je ovo tek početak europske turneje bez kraja i početka. Na redu su Austrija, Češka, Bugarska i druge zemlje, a nakon toga samo je Šengen granica – izjavio je Mile Kekin. Hladno pivo nastupit će u Corku 11. listopada u dvorani „Crane Lane Theatre“ a dan poslije, 12.10. stižu u Dublin u dvoranu „The Acadamy“. Odmah po povratku iz Irske, 15. listopada, bend će održati i koncert u Zagrebu, u velikoj dvorani Doma sportova u sklopu jesenske dvoranske serije koncerata „Tulum“ gdje će dijeliti pozornicu s Brkovima i Šankom!