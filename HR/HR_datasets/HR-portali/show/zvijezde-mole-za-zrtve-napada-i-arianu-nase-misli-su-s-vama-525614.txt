U eksploziji koja je odjeknula nakon koncerta Ariane Grande u Manchesteru u ponedjeljak poginulo je najmanje 22 ljudi dok je ozlijeđeno čak 59 osoba. U O2 Areni bilo je najviše tinejdžera, ali i djece. - Molim za sve koji su bili na Arianinom koncertu - napisala je Katy Perry. Podršku stradalima uputila je i Demi Lovato. - Ne mogu niti zamisliti da su nevini ljudi izgubili živote. Molim za vas - stoji na njezinom Twitteru. - To što se sinoć dogodilo u Manchesteru me slomilo - poručio je Harry Styles. Ellie Goulding napisala je da 'šalje ljubav svima koji su sinoć stradali'. - Moje misli, molitve i suze idu za sve ozlijeđene u tragediji u Manchesteru. Šaljem svoju ljubav - objavila je Taylor Swift. Tragedija je potresla i Selenu Gomez. Obližnji hotel je nakon napada prihvatio preko 50 djece koja su bila bez pratnje. Nakon napada je zavladao strah, panika i potpuni kaos. Tinejdžeri su pokušali izaći pa je došlo do naguravanja. Britanski voditelj James Corden u dirljivom je govoru odao počast žrtvama te je govorio o 'Manchesteru kao 'srčanoj zajednici ljudi'. - Manchester je poznat po odličnoj glazbi poput Oasisa i Joy Division, to je mjesto komedije i živopisnih likova. Nikada nisam vidio zajednicu koja bolje funkcionira od Manchestera. Oni su snažni, ponosni i brižni. Molim se za sve ljude pogođene ovom tragedijom - rekao je Corden, pokušavajući ne zaplakati.