Iako nije pobijedila u nedjeljnoj emisiji “Tvoje lice zvuči poznato” Nove TV, pjevačica Nives Celzijus postala je hit na društvenima mrežama. Naime, do neprepoznatljivosti se transformirala u Keitha Flinta, člana britanske grupe The Prodigy. Dobila je brojne pohvale i ostavila kolege bez riječi, a članovi žirija rekli su joj da je pravo glumačko čudo. Nives nam je otkrila da je jako sretna zbog reakcija među kojima nema negativnih komentara. – Svi se međusobno zovemo, analiziramo nastupe i komentiramo. Interesantno je jer mi imamo drukčije doživljaje od gledatelja. Prvo nastupe gledamo uživo u studiju, a potpuno je drukčije kada nastup gledate na TV-u. Dobar je osjećaj, malo za promjenu, kada te svi hvale – iskrena je Nives. Zabavno joj je promatrati angažiranost gledatelja jer kaže da su ljudi poprilično ozbiljni kada je u pitanju ovaj show. – Ljudi to shvaćaju dosta strastveno, bodre te, bore se za tebe. Moram ovaj tjedan uživati u ljubavi i hvali koju trenutačno primam – otkrila je Nives. Na pitanje koliko se dugo pripremala za nastup nije mogla dati konkretan odgovor. Kazala nam je da se kandidati toliko pripremaju da počnu sanjati nastup. – Cijelo vrijeme slušamo pjesme za nastup jer se tekst treba savladati kako ne bismo nešto zaboravili. Nakon nekog vremena bude ti muka i od teksta i od ponavljanja. Nekoliko puta sam se uhvatila da skidam mimiku lica i pokrete za nastup dok obavljam kućanske poslove – rekla je Nives dodajući da se ponekad činilo kako se uopće ne priprema jer se istodobno jako zabavlja. No kada je sama maska u pitanju, brojke su konkretnije. Naime, majstori maske pet su ju sati pretvarali u Keitha Flinta. Radili su joj umjetna usta, obraze, bradu, obrve i čelo. Pirseve su joj lijepili, baš kao i dlake te su je ‘tetovirali’ za nastup. Slično je već prošla jer iza sebe već ima jedan uspješan nastup u kojem je utjelovila frontmana benda Baha Men otpjevavši “Who Let the Dogs Out”. – Nisam nastupe doživjela kao nešto prezahtjevno, ali svatko ima svoju perspektivu gledanja. Vjerojatno meni takvi nastupi leže, dok bi nekom drugom kandidatu bili nešto najgore. The Prodigy je, recimo, odličan materijal za nastup ako se možeš opustiti i osloboditi neugode i srama. Toliko je materijala za koji se možeš uhvatiti. Postoje pjesme koje su toliko jednostavne da ne znaš što raditi s njima, što je možda bolje za malo sramežljivije kandidate – smatra Nives. Sandra Bagarić nije se mogla načuditi transformaciji Nives Celzijus, a za masku je rekla da je ružna. – Katastrofa! Ali to je kompliment u ovom slučaju. Ti si glumačko čudo. Ekspresija koju si donijela, to kreveljenje, ovdje nema Nives koju mi znamo – rekla je Sandra. Nives je i sama bila iznenađena svojom transformacijom. – Zabavno mi je gledati svaku preobrazbu. Pratim svaki milimetar promjene, a krajnji efekt daje mi dodatni vjetar u leđa – rekla je Nives. Osim nje, sjajne maske imale su i Ivana Mišerić i Mia Anočić Valentić. I općenito, zamjetan je porast kvalitete u izradi maski u četvrtoj sezoni, a to prepoznaju i gledatelji kojih je uz drugu emisiju, javljaju s Nove TV, bilo više od 748 tisuća što show opet čini najgledanijim zabavnim programom. >>Nives Celzijus šokirala žiri imitirajući The Prodigy >>'Uvijek sam govorila da mi je radio dovoljan, ali ne zatvaram vrata ni televizijskoj karijeri'​ 