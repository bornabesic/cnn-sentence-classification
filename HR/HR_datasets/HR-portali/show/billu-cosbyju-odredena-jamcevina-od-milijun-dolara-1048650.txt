Slavni američki glumac Bill Cosby u srijedu se pojavio na sudu u slučaju prve podignute optužnice za spolno zlostavljanje unatoč brojnim optužbama te mu je sudac odredio jamčevinu od milijun dolara.  Cosby (78), koji je stigao na sud u Elkins Parku u Pennsylvaniji podupirući se štapom i u pratnji svojih odvjetnika, tek je nekoliko minuta bio pred sucem kako bi položio 10 posto jamčevine od milijun dolara i nije dao nikakvih izjava mnoštvu novinara, prenose agencije. Novo ročište je određeno za 14. siječnja, piše AFP. Ranije u srijedu državni tužitelj okruga Montgomeryja (Pennsylvanija) optužio je Billa Cosbyja za spolno zlostavljanje bivše zaposlenice sveučilišta Temple 2004., rekao je zamjenik državnog tužitelja Kevin Steele na tiskovnoj konferenciji. Bude li osuđen po toj točki optužnice, 78-godišnjem glumcu prijeti deset godina zatvora. Zamjenik državnog tužitelja nije otkrio identitet žrtve ali je, po pisanju američkih medija, riječ o Andreji Constand, bivšoj izvršnoj direktorici košarkaške momčadi sveučilišta Temple od 2001. do 2004.  Bill Cosby, koji je godinama tumačio ulogu idealnog oca u seriji "Cosby Show", niječe sve navode pedesetak žena koje su ga u posljednjih godinu dana optužile da ih je drogirao i spolno zlostavljao. Neki od tih slučajeva dogodili su se u 1960-im i mnogi su već otišli u zastaru. Prva optužnica podignuta je pošto je sud u srpnju 2015. dobio nove informacije u vezi sa slučajem. Riječ je o dijelovima zapisnika s Cosbyjeva saslušanja 2005. U slučaju Andree Constand zastara nastupa 2016., što znači da je zadnji trenutak da se Cosbyja još može kazneno goniti.  >>Bill Cosby optužben za seksualno zlostavljanje 