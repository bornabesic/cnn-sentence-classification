Večeras je na Hrvatskoj radioteleviziji (HRT) emitirano jubilarno 500. izdanje omiljenoga kviza Potjera. Slavljenička emisija bila je puna uzbuđenja i iznenađenja za gledatelje i natjecatelje. Natjecatelji su bili igrači koji su nekoliko puta nastupili u kvizu, ali dosad nisu uspjeli pobijediti lovca. Ovaj im je to put to pošlo za rukom, a iskustvo iz prethodnih nastupa pomoglo im je da završnu potjeru odigraju usredotočeno i usklađeno. U ulozi je lovca bio Dean Kotiga koji je, potaknut njihovim dobrim nastupom, završnu potjeru također odigrao kvalitetno. Kao mnogo puta dosad sekunde su odlučivale o tome hoće li pobjeda otići na stranu momčadi ili lovca. Četveročlana je momčad na kraju postigla nedostižnih 14 koraka u završnoj igri i odnijela kući 138 000 kuna. Hrvatska radiotelevizija i ekipa kviza Potjera čestitaju natjecateljima na odličnoj igri i osvojenome iznosu. Pobjedničku su momčad činili Dejan Cerovec iz Konjščine, trostruki povratnik u kviz, po zanimanju sistemski administrator i dopredsjednik Hrvatskoga kviz- saveza, Đuro Miljević iz Susedgrada, također trostruki povratnik, inače umirovljeni knjižničar i skupljač kvizaških pitanja kojih je dosad skupio više od 100 000, Bernarda Lusch iz Osijeka, peterostruka povratnica, koja radi kao slobodnjakinja i piše mrežne članke, a za sebe kaže da je osoba širokih interesa jer je zanimaju filozofija, vjera, ekologija, nutricionizam i astrologija te Dragan Medar iz Splita, sedmerostruki povratnik u kviz i rekorder po broju pojavljivanja u Potjeri, profesor strojarske skupine predmeta u srednjoj školi, a nekoć se bavio dizanjem utega. Upravo je u obljetničkoj 500. emisiji Dragan Medar iz osmoga pokušaja pobjegao lovcu. Večerašnje je veliko iznenađenje gledateljima, ali i natjecateljima u studiju bilo i telefonsko javljanje u emisiju najpoznatijega hrvatskog kvizomana i nekadašnjega lovca Mirka Miočića. „Bilo je to posebno iznenađenje. Posljednji put u našemu kvizu nastupio je u 324. emisiji, a to je bilo prošle godine na Međunarodni dan žena. Mirko je čestitao svima na obljetničkoj emisiji i pozdravio cijelu ekipu Potjere, a posebno Tarika i svoje kolege lovce. Tarik i Dean uzvratili su mu iskrenim željama za što skorijim ozdravljenjem i zaželjeli da upravo on bude na lovačkome mjestu u obljetničkoj tisućitoj emisiji“, istaknuo je urednik emisije Igor Grković. 