Ugledni glazbenik Prince (57) hitno je u petak prebačen u bolnicu nakon što je njegov privatni avion na mlazni pogon prinudno sletio u američkoj saveznoj državi Illinois, piše TMZ. Letjelica planetarno poznatog glazbenika prizemljila je u noći s četvrtka na petak oko 1 sat na aerodrom u gradu Molineu, ali okolnosti događaja zasad nisu jasne. Odmah po slijetanju po Princea je došlo ambulantno vozilo te ga žurno prebacilo do najbliže bolnice. Jedan neimenovani izvor na koji se poziva TMZ tvrdi da Princeu 'nije dobro', no drugi neimenovani izvor tvrdi sasvim suprotno, da je glazbenik u bolnici bio samo kraće vrijeme te da se osjeća dobro. Prince je u četvrtak navečer imao koncert u Atlanti, u saveznoj državi Georgiji. Naknadno je njegov predstavnik za medije izjavio da se pjevač već tjednima bori s težim oblikom gripe, zbog čega je početkom mjeseca otkazao dva nastupa. Iako se nije oporavio, silno je želio nastupiti u Atlanti, što je i učinio, da bi mu se nakon ulaska u avion kojim je odletio nakon koncerta stanje pogoršalo pa je dogovoreno hitno slijetanje i odlazak u bolnicu. Pustili su ga, tvrdi njegov predstavnik, nakon nekoliko sati i on se nastavlja oporavljati.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!