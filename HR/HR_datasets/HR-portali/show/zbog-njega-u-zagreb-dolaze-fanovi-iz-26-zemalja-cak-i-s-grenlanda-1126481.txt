Možda paradoksalno, ali rezultate američkih predsjedničkih izbora zbog vremenske razlike dočekat ćemo 9. studenog na koncertu Kanađanina Justina Biebera u Areni Zagreb. Doduše, teško je pretpostaviti da će tisuće klinaca u dvorani uopće i zanimati borba Hillary Clinton i Donalda Trumpa, ali njihove roditelje vjerojatno hoće. Ako to možemo pretpostaviti, nije bilo lako pretpostaviti kako će proći jedini ovogodišnji koncert neke svjetske pop-zvijezde najvećeg formata u Zagrebu. Doista, ako pratite koncertnu scenu, jasno vam je da osim Justina Biebera nitko drugi od “stranaca” nije stigao u Arenu Zagreb, a kamoli je napunio. Dapače, kad sam krajem prošle godine u Sheratonu sudjelovao na konferenciji za novinare kojom je najavljen Bieberov dolazak i proglašen efikasan desant na tinejdžere, ni organizatori iz agencije MPG nisu imali jasnu sliku o tome koliko bi ljudi moglo doći na koncert. Tada su iz MPG-ja, inače pokretača splitskog festivala “Ultra”, još pregovarali i o mogućem koncertu Brucea Springsteena u Zagrebu koji nije realiziran, ali se s Bieberom posrećilo i organizatoru i hordama tinejdžera. Jagma za ulaznicama koja je potom uslijedila razuvjerila je skeptike koji su mislili da domaće tržište možda ne prati inozemne fenomene tipa Justina Biebera. Treći koji je napunio Arenu No, ako glazba ne poznaje granice, tinejdžere umrežene i “upiknute” u tekovine moderne pop-industrije mobilnim telefonima, računalima i tabletima, granice zanimaju još manje. Praktički ih i nema, pa se histerija oko Justina Biebera samo prelila na domaći teritorij i rezultirala rasprodanim koncertom. Iako ljudi misle da su svi koncerti “puni”, valja naglasiti da su u povijesti Arene Zagreb, s kojom smo dobili modernu sportsku dvoranu po inozemnim standardima i kapacitetima, samo tri tamo održana koncerta inozemnih izvođača zaista bila rasprodana, s nešto više od 17 tisuća kupljenih ulaznica: nastupi Rogera Watersa s “The Wall”, Beyonce i sada Justina Biebera. Znači, nema ih baš puno? Pa tko je onda taj Justin Bieber kad vlada takva jagma za njegovim nastupima, a roditelji, kao ni ja uostalom, do prije nekoliko godina nisam ni znao kako izgleda taj lik, osim što su mi prijatelji govorili da im se sin želi “ošišati kao Justin Bieber”. Je li važna frizura, ili glazba, ili scenski spektakl? Ili je, jednostavno rečeno, Justin Bieber današnjoj generaciji tinejdžera ono što je imala svaka generacija, samo je u međuvremenu ostarjela pa danas smatra da je njihova glazba bila bolja? Tinejdžerski fenomen Jest vraga, sindrom bubble-gum popa uvijek je bio isti, samo je različitim sredstvima postizao masovnost, na kojoj danas kao šampion prodaje ulaznica, zarade i fenomenoloških osvrta u ozbiljnim medijima, “jaše” naš skorašnji gost Justin Bieber. Mnogi su me nakon te presice pitali “kakve ti imaš veze s Justinom Bieberom?”, misleći da sam tamo samo zbog mogućeg gostovanja Springsteena. Vraga, upravo su tinejdžerski fenomeni odvajkada formirali trendove i mijenjali svijet pa je, ne zaboravimo, 1956. i Elvis Presley, bez želje da povlačimo ikakve glazbene usporedbe, bio isključivo tinejdžerski fenomen, prijetnja društvu “vražjom glazbom” i provokativnim njihanjem kukovima, oslobođenom seksualnosti, koji roditelji zaluđene djece nisu shvaćali ni razumjeli ništa bolje nego što ovi danas ne razumiju bieberovsku “okupaciju” njihovih kćeri i sinova. Osim svih mogućih kategorija ulaznica u Areni Zagreb, prodavane su i one s uključenom “audijencijom” kod Justina, prije koncerta, s prilikom da publika stisne ruku, ali nježno, svom starijem i slavnijem bratu. Naposljetku ta je ideja odbačena, jer se Bieber neposredno nakon toga u Los Angelesu morao cijelo popodne rukovati s fanovima, a vjerojatno ih ima previše da bi se sa svima stigao sresti i “pospikati”. No, dvadeset vlasnica i vlasnika Ultimate Vip ulaznica idućeg će četvrtka u Areni Zagreb dobiti potpisane majice i fotografije svog idola te, skupa s ostalima, ostati vid komunikacije i “pontonski most” između bjelosvjetskog fenomena i domaćih bjelosvjetskih tinejdžera. Ni za jedan koncert kao za Bieberov nisu me zvali prijatelji s upitima “kako do ulaznice?”, s obzirom na to da su bile rasprodane. Ni svi slavni pjevači, gitaristi, autori i rock-zvijezde koje su dolazile u Hrvatsku nisu izazvale ovakvu gungulu kod sredovječne publike. Koja najčešće više nema vremena, a možda ni volje, za odlaske na koncerte, ali su ih ovom prilikom mobilizirala njihova – djeca. Još jedan dokaz da djeca znaju bolje od roditelja, ili imaju više energije da bi osjetili uživo fenomen s kojim žive njihovi vršnjaci po svijetu. No, da ne bi ispalo da govorimo o fenomenu bez podloge, valja naglasiti da se pop-zvijezdom ne postaje slučajno, nego da je riječ o ozbiljnom radu i ulaganjima koje mnogi nepravedno obezvređuju. Ne samo u slučaju aktualnog “bibera” Justina Biebera, ili soli na ranu ukusa sredovječnih roditelja, već i kod Lady GaGe, Shakire, Beyonce, Pink i mnogih drugih koji su nam dolazili u posjet, osjetilo se omalovažavanje iz usta vremešnih “rokera” koji su smatrali da to “nije prava glazba”. Koncert u Zagrebu održava se u sklopu Bieberove svjetske turneje “Purpose”. Za potvrdu medijske panike koju taj mladac nosi sa sobom nije bilo potrebno čekati dugo, krenula je već nakon prve objave o dolasku tinejdžerskog idola. “Osoba koja je obilježila proteklo desetljeće milijunskim nakladama albuma koji tjednima ne silaze s vrhova glazbenih ljestvica, glazbena senzacija koju prati vojska obožavatelja i uglas pjeva stihove hitova na rasprodanim koncertima, zvijezda koja obara sve rekorde u broju obožavatelja i na društvenim mrežama, dolazi u Zagreb”. Rupe u moralnom profilu Biste li vi pogodili da se iza ove kriptične najave krije koncert Justina Biebera? Ako i ne biste, drugi jesu, i jagma za ulaznicama za nastup u Areni Zagreb krenula je kao da dolazi Đorđe Balašević, samo je publika bila sasvim drukčijeg profila. Vratimo li se kratko na Elvisa, dok su neki s oduševljenjem čekali da prođe ta godina dana od objave koncerta i Bieber se napokon ukaže, drugi su mu nalazili rupe u moralnom profilu i sa zgražanjem se pitali zar nam treba koncert osobe koja je poznata po svom problematičnom ponašanju? Kao da je riječ o mladim Rolling Stonesima u zagrebačkom hotelu Intercontinental 1976. – koji su, nota bene, palili tepihe po sobama – stizale su obavijesti da je policija negdje po Americi prekinula hotelsku zabavu jer se zaigrani Bieber u hotelskoj sobi zabavljao s četiri djevojke istodobno. Nisu precizno rekli što su radili, ali kvragu, gdje ima dima valjda ima i vatre... Ima još jedna poveznica s Elvisom; nakon što je krenuo s YouTubea i u nekoliko godina postao legitimna diskografska i koncertna zvijezda, Bieber je nakon četrdeset godina prvi izvođač nakon Presleya iz 1965. kojemu je uspjelo s četiri singla s istog albuma stići na prva mjesta britanske top-ljestvice. Njegov aktualni album “Purpose” oborio je i rekord u broju preslušavanja na servisu Spotify s više od 200 milijuna preslušavanja u prvom tjednu objavljivanja. Čuli smo i nagađanja o njegovim posebnim zahtjevima prije koncerta. Zamislite, dok sve rock-zvijezde traže ovo i ono, na popis Bieberovih neobičnih zahtjeva ulazi i dvanaest boca obične vode, nekoliko potkošulja i majica, dobar sustav rashlađivanja s ventilatorima i nekoliko setova zvučnika s priključkom za njegov mobilni telefon. Stvarno problematični zahtjevi? No, Joe Bašić iz MPG-a, prije odlaska na dodjelu MTV Europe Awards ovog vikenda u Rotterdamu, na kojima će biti i Bieber, otkrio je nekoliko stvari koje će prekinuti mistifikacije, ali i afirmirati domaću ekohranu. Proslavit će Hrvatsku Jer, kao i svi glazbenici koji putuju po svijetu, i Justin Bieber mora paziti što će jesti, pa sa sobom dovodi kuhara kojeg će organizatori jutro prije koncerta provesti po tržnici Dolac i kod kumica kupiti hranu koja će biti kuhana taj dan. No, dodaje Bašić, nemojmo se zavaravati da će na Bieberovu koncertu uživati samo domicilna tinejdžerska publika. Postrojba od pedesetak kamiona i autobusa montirat će u Areni Zagreb opremu za dvije pozornice na kojoj će uz Biebera biti prateći bend, DJ, pedeset plesača i dvije predgrupe, a sve će biti izvođeno, pazi sad – uživo. No, ono što Joe Bašić ističe kao najbitnije u ovom slučaju činjenica je da će oko 17.500 ljudi, koliko će ih biti na koncertu, nakon Rogera Watersa i Beyonce pokazati da se i kod nas, bez obzira na ukuse, može dovoditi izvođače najjače tržišne lige, što bi već iduće godine moglo dovesti do organiziranja idućih inozemnih koncerata, pa da opet budemo u rangu s Bečom, Münchenom ili Milanom. U krajnjoj liniji, bolje je trošiti novac “doma” nego u izvanpansionskoj potrošnji po bijelome svijetu. Ili, kako je to duhovito napisao netko na internetu osvrćući se na snobovske komentare oko Bieberova dolaska: “Koji ste vi seljaci! Vi pojma nemate koliko će vašu Hrvatsku proslaviti ovaj momak i koliko će vaša država samo u jednome danu imati turista! Koji ne dolaze da bi zijevali po vašim zgradama, nego da gledaju ovog momka. Možete mu samo zavidjeti jer je sa samo 21 godinom milijarder, dok vi nemate 500 eura u džepu”. Dapače, u Zagreb zbog Justina dolaze turisti iz 26 zemalja, uključujući Australiju, Dansku, Izrael, 40 osoba poteglo je do Zagreba iz SAD-a, a 14 s Grenlanda. Prilično dobar turistički učinak za pop-koncert na kraju jeseni? Očigledno, iako je ponajprije tinejdžerska zvijezda, Justin Bieber itekakav je sol i biber na rani popkulturnih predrasuda umorne i nezainteresirane starije publike. Ali, eto, igrom slučaja morat će s klincima na koncert. 