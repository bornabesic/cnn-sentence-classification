Malo je filmova na toliko kvalitetan način podijelilo fanove nekog serijala kao što je to učinio 'Prometej'. Film je istinski predivno izgledao, s odličnim glumačkim ostvarenjima, no mnogi su prigovarali da je film jednostavno besmislen. Ne samo to, već se našla povelika grupa ljudi koja je film 'popljuvala' zbog njegovog nevjerojatnog iskrivljavanja znanosti i prirodnih pojava, pa su se pojavili i prigovori da bi se iz opisa filma trebala maknuti riječ znanstveno te da ostane samo fantastično. S druge strane, povelik broj ljudi film je hvalio zbog prekrasnih vizuala i zbog glume kojoj se istinski nije moglo niti u jednom trenu prigovoriti. Michael Fassbender (gledamo ga uskoro u filmu 'Assassin's Creed') odglumio je bezosjećajnog androida Davida bez ikakvog problema, dok je Charlize Theron bez problema dočarala ledenu plavušu. U četiri godine koliko smo čekali nastavak (film je, kako se možete sjetiti, završio odlaskom androida Davida i znanstvenice Elizabeth vanzemaljskim brodom u nepoznato) mišljenja su se još polarizirala, pa je i odlično što dolazi film koji će nam razjasniti sva ona pitanja koja je prvi 'Prometej' postavio. Pogledajte prvi foršpan Kako ste mogli vidjeti, u pitanju je opet foršpan koji radi posvetu originalnom 'Alienu' iz 1979. godine, s čudnim zvukovima i uskim kadrovima u skučenim brodskim hodnicima. No ovaj put vidimo i zeleni planet, za razliku od spaljene površine planeta iz prethodnog dijela. Prema riječima Michaela Fassbendera, nastavak mega hita 'Prometej' se vraća istinskim horor elementima serijala 'Alien', a mi se nadamo da će uistinu tako i biti. Da podsjetimo, 'Prometej' je utržio 400 milijuna dolara na 130 milijuna dolara proračuna, pa je posve jasno zašto dobivamo i ovaj film. U filmu 'Prometej 2' radnja se vrti oko članice posade Daniels (Katherine Waterston, mogli smo ju ove godine vidjeti u 'Čudesne zvijeri i gdje ih naći') koja putuje na svemirskom brodu Covenant, upućenom prema pustoj planeti koju nastanjuje jedino David. Oni koji se malo bolje sjećaju imena likova iz 'Prometeja', sjetit će se da je David android koji preživi (barem jedna njegova polovica) događaje kojima smo svjedočili u tom filmu. Michael Fassbender, koji glumi i Davida i značajno naprednijeg androida imenom Walter, čini s gore spomenutom Waterston, Billyjem Cruddupom i Jussie Smollet glavne likove filma. Pridružuju im se i Noomi Rapace koja reprizira ulogu iz prvog filma, kao i Guy Pearce koji isto čini. Uz glavne glumce u ostalim ulogama su Danny McBride, Demián Bichir i Carmen Ejogo, dok je redatelj, naravno, Ridley Scott. U kina film dolazi krajem svibnja 2017. godine. Tema: FILM 