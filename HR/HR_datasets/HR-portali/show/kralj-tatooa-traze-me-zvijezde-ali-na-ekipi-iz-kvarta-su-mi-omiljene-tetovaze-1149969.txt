Tetovaža na onima koji samo prate trend neće biti ništa više od ukrasa. No, za većinu je ona ipak poruka i dio osobnosti. Da bi se takvo što i postiglo, potreban je vrhunski majstor. Mark Machado poznatiji je pod imenom Mr. Cartoon ili samo Cartoon. Taj meksičko-američki majstor tetovaže jedan je od najrenomiranijih umjetnika te vrste koji se urbanom grafikom bavi još od osme godine, a jedan je od onih kojima se pripisuje popularizacija tetovaža po uzoru na one kakve često vidimo u prizorima iz američkih zatvora. Beyoncé, Dr. Dre, Prodigy... Ne bavi se Cartoon samo tetovažama. Njegova su djela i logotipovi poznatih repera Cypress Hilla te Eminemove izdavačke kuće. Zatim su tu i linije sportske obuće i odjeće, rad za različite američke sportske klubove. Broj je poznatih osoba koje je Cartoon tetovirao i više nego impresivan – Beyoncé, Dr. Dre, Prodigy, Justin Timberlake, Lewis Hamilton, Kobe Bryant, Amare Stoudamire, da nabrojimo samo neke. Kod Mister Cartoona tetoviranje nije jeftino. Ljudi će u njegovu studiju u Los Angelesu platiti i tri tisuće dolara za termin tetoviranja, a i zvijezde će na to čekati dvije godine. No, sa slika se jasno da zaključiti za što se kod njega plaća. Osim za veliko ime i ugled koji uživa. Za Večernji list, Mister Cartoon govorio je o tetovažama, jesu li one doista umjetnost, zašto ih ljudi stavljaju... – Samo ime Mister Cartoon dolazi od mojih dečki iz kvarta koji su me nazvali Cartoon kada sam imao 15 godina. Poslije sam dodao dodatak Mister kako bih dobio na ozbiljnosti. A i bilo nam je fora stavljati Mister kako bismo ispali neke face. Razmišljao sam o tome da koristim ime iz dokumenata, ali onda sam pomislio da ni Ice Cube nije nikada mijenjao svoje ime, a isto je i s Dr. Dreom, govori Mark Machado kako je dobio svoj popularni i sugestivni nadimak. Zašto se ljudi uopće tetoviraju? – Staviti oznaku na kožu jedan je od najstarijih oblika ratničke umjetnosti, riječ je o izražaju svih izražaja. Jer, ljudi ovu umjetnost nose u grob, tetovaža svake osobe je odraz njezine osobnosti, stalna posveta umjetnosti, tetovaže ilustriraju izbor interesa i strasti. Više ne tetoviram toliko kao nekada, s vremenom moje tetovaže postaju manje, a manje ih i radim jer je danas narasla potražnja za slikama i korporativnim projektima koji uključuju i druge vrste umjetnosti. No, tetovaže još volim i u njima uživam jer me drže u kontaktu s ulicom – kaže Mister Cartoon i dodaje kako tetoviranje ima više nivoa koji su s vremenom evoluirali. Prije se tetoviranje smatralo zanatom, ne umjetnošću, klijenti su bili iz profesija poput moreplovaca. Danas je tetoviranje preraslo u vrhunsku umjetnost privlačnu svima. Cartoon je već radio s kompanijama poput Microsofta, Nikea, Vansa, Rockstar Gamesa i Harley Davidsona ali i za filmaše poput Foxa, Weinstein Companyja ili Universala. – Ulična je umjetnost crna ovca umjetničkog svijeta. Puno se ljudi razljutilo kada smo nastupali u MOCA-i. Nisu nas smatrali dostojnima takvog mjesta, no mi smo osjećali da to itekako zaslužujemo i bili smo spremni čak i isprašiti dupe onima kojima se to ne bi svidjelo. Mladi ljudi danas kupuju to što mi radimo i jako paze na to tko je tko u uličnoj umjetnosti. Već od te popularnosti možemo živjeti, ne treba nam odobravanje kojekakvih galerista kako bismo se osjećali priznatima – govori Mark Machado. Kulturološke razlike Svjestan je da kulturoloških razlika ima u cijelom svijetu. – U Tajlandu se tetovažama, primjerice, bave budistički svećenici. Po tome se vidi kako je njihova zemlja liberalna u tom smislu, tetovaža ni u kojem slučaju nije smatrana bilo kakvim tabuom, dok u Japanu tetovaže morate skrivati. Bez obzira na to što su ondje tisuće ljudi tetovirane po cijelom tijelu pa nose trodijelna odijela kako se sve to ne bi vidjelo – kaže Cartoon. Njegovo umijeće lansiralo ga je u zvjezdanu orbitu. Nije mu odmoglo ni to što su ga primijetile i globalne face. No, za njega je tetovaža samo tetovaža. – Iznenadili biste se kakve mogu biti zvijezde s A-lista. Posvade se s curom tijekom tetoviranja, puše travu, rade grimase kada im kožu probije igla. Nisu ništa drukčiji od prosječnih ljudi, samo imaju više novca i bolje izgledaju. Ni moje omiljene tetovaže nisu na poznatim osobama, nego na vratovima mojih kompića iz kvarta koji odlaze i izlaze iz zatvora ili su na autoshowovima ili u noćnim klubovima. Tetoviranje celebrityja je samo šlag na tortu. Ako bih baš morao odabrati neku posebnu tetovažu, onda bi to bila leđna tetovaža koju sam napravio svojoj supruzi. Ta jedina njezina tetovaža govori o njezinoj spiritualnosti, očevu zatvoru te imenima naše djece, našim dobrim i lošim zajedničkim trenucima i kada je gledate imate osjećaj da vam u pozadini svira cool soul-glazba – govori Cartoon. Internet je, očekivano, učinio puno kako bi se vijest o njegovoj vještini proširila i dalje od studija u Los Angelesu u kojem radi. Slava mu je donijela i pojavljivanje u Rolling Stoneu, Wall Street Journalu, XXL-u, GQ-u, između inih globalnih magazina. – Prije pojave interneta puno sam putovao u Tokio, London i Amsterdam i davao puno intervjua za medije, zapravo koliko je god bilo moguće kako bih proširio spoznaju o našem načinu tetoviranja. Nisam svoje kreacije predstavljao samo pomoću tetovaža nego i preko odjeće i obuće. Grafika na takvim artiklima dopušta prezentaciju daleko više stilova. Odbija eksterme Nakon što je internet eksplodirao, svi su se lakše referirali na moj stil i fontove. Bio sam dovoljno sretan da se okružim s puno sjajnih profesionalaca te se uvijek koncentriram na svoj originalni izričaj. Ponekad su ljudi koje tetovirate podjednako važni ako ne i važniji od kvalitete vašeg rada. Stalna praksa i predanost jedini je način na koji se možete pomaknuti od prosječnog prema dobrom, rad svaki dan i onda još malo rada. Što vas više poštuju, više ćete raditi, bit ćete bolji – govori Mister Cartoon. Ne prihvaća svaku ponudu, sada je već dosta onih koje je odbio. Iako su tetovaže uvijek zapravo neobične, bilo je i nekih koje probijaju granice tog pojma. – Nije rijetkost, prije nekoliko godina došao je klijent koji je želio tetovirati lik poznatog radikalnog talibanskog vođe. To je za mene malo previše politike, a još je bilo i u vrijeme tragedije i rušenja “Blizanaca” 11. rujna. I nisam previše znao o liku koji je želio to tetovirati pa nisam htio imati previše veze s njim. Rekao sam mu da tetoviram samo šaljivčine, djevojke i bajkere. Najneobičnija tetovaža koju sam ikada napravio ili koja je od mene zatražena bila je ona kada sam u svojim počecima radio u uličnim salonima za tetoviranje. Ljudi su se htjeli tetovirati po licu ili tetovažom prikriti ožiljke od operacije, tetovirao sam i žrtve požara, valjda na svim mjestima na tijelu. Ipak, najluđi je zahtjev bila jedna tetovaža na pupku, lik je htio da mu istetoviram sagnutu pin-up djevojku, a pupak je dolazio točno na “ono mjesto”. Rekao bih da je to bio neobičan zahtjev – prisjeća se najpoznatiji svjetski tattoo umjetnik koji je tetovirao i jednu našu poznatu osobu. Tomo in der Mühlen, poznati glazbeni producent i član žirija showa Tvoje lice zvuči poznato, nosi tetovirani lik svoje prošle godine preminule majke na podlaktici. Napravio mu ga je upravo Mister Cartoon.  >> Argentinci nam komentirali dolazak Maradone u Zagreb. I šokirali nas odgovorom!