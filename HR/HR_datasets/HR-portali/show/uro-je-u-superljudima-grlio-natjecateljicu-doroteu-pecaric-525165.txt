Posljednja emisija 'Superljudi' u kojoj kandidati imaju šansu izboriti polufinale donijet će šest dojmljivih nastupa. Dorotea Pečarić dolazi iz Zagreba i po zanimanju je povjesničarka umjetnosti, a njezina supermoć je savršeno osjetilo njuha. Iako to često zna biti i nedostatak, Dorotea kaže da se uz pomoć mirisa vraća u prošla vremena. U emisiji će dobiti zadatak pomirisati članove žirija, a potom i zatvorenih očiju, samo po mirisu, prepoznati kojem članu žirija pripada koji predmet. Trenutak 'njušenja' Đuro će iskoristiti za topli ženski zagrljaj.  Dražen Mandarić iz Đakova pamti najsitnije detalje pa će tako tri minute gledati cirkusku točku, a potom će morati odgovoriti na pitanje o detaljima izvedbe. Aleksandar Žikić, talentirani devetogodišnjak, dokazat će da je moguće biti koncentriran na dvije stvari u isto vrijeme. Dok bude igrao tenis, voditelj Momčilo Otašević će mu čitati brojeve koje će on morati zbrojiti.  Đorđe Jovančić ima apsolutan sluh, a koliko je apsolutan, najbolje pokazuje što zna odrediti koji volumen vode je u čaši na osnovi toga kakav ton stvara.  Nikola Todorović savršen je materijal za konobara. Njegova vještina je pamćenje, a u „Superljudima“ će pokušati zapamtiti 30 narudžbi gostiju u improviziranom restoranu.  Ana Šimić i Magdalena Grabant, dvije talentirane djevojčice, vrsne su matematičarke. Dok Anđelka bude šopingirala, njih dvije će zbrojiti koliko je potrošila.  Tko će od kandidata izboriti polufinale, odlučit će žiri u istom sastavu, Anđelka Prpić, Branko Đurić Đuro, Zrinko Tutić i Vuk Aleksić, a emisija je na programu večeras u 20 sati na RTL-u.