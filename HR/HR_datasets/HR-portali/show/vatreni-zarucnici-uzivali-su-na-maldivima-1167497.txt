Hrvatski reprezentativac Domagoj Vida sa zaručnicom Ivanom Gugić proveo je desetak dana na Maldivima. Taj raj na zemlji, kako ga nazivaju, s prekrasnim plažama, tirkiznim morem i ugodnom klimom pokazao se kao odlična destinacija za bijeg od niskih ukrajinskih temperatura. Naime, 28-godišnji sportaš već četiri godine igra za tamošnji klub Dinamo Kijev, a u glavnom gradu Ukrajine Domagoj i Ivana svili su obiteljsko gnijezdo. Iako je prije godinu i pol rodila sina Davida, Ivana i dalje ima figuru misice. Naime, četiri godine mlađa Metkovka 2014. ponijela je titulu Kraljice Hrvatske, ali zbog ljubavi manekensku je karijeru odlučila ostaviti po strani. Danas je potpuno posvećena obitelji. – David je unio neopisivu količinu ljubavi i sreće u naš dom. Domagoj i ja još smo povezaniji otkako se on rodio. Osjećamo se smirenije i bolje smo osobe. David je centar našeg svijeta, izvlači ono najljepše iz nas. Polako počinje hodati, izgovarati prve riječi, uživamo gledajući ga. Maksimalno sam se posvetila njemu, od 0 do 24 sata sam mama i uživam – nedavno je rekla Ivana, koja unatoč tome što i njoj i Domagoju, koji je rodom iz Donjeg Miholjca, nedostaju obitelj i prijatelji, sve više uviđa prednosti života na dvije adrese. – Domagojev posao sa sobom nosi odricanja, ali ima i prednosti. Primjerice, David će u Ukrajini krenuti u engleski vrtić – rekla je brineta koja je Domagoja upoznala 2013. i osvojila ga na prvi pogled. Da je riječ o nečem ozbiljnom, dali su naslutiti uoči Svjetskog nogometnog prvenstva u Brazilu, kada je Domagoj Ivanu upoznao s roditeljima u Slavoniji. Ubrzo su počeli zajedno živjeti, a kruna ljubavi bilo je rođenje sina u rujnu 2015. Par ne krije kako želi još djece. – Želja nam je imati puno djece, ali polako. Nadamo se da će nam Domagojeve obaveze dopustiti da uskoro organiziramo i vjenčanje iz bajke – istaknula je jednom Ivana u razgovoru za Novu TV. 