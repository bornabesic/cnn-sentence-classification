Nakon što je frontmen Hladnog piva Mile Kekin objavio pjesmu "Ja nisam vaš" u kojom je otkrio što misli o stavovima naših političara, splitski roker i frontmen Đubriva Toni Aničić odlučio mu je odgovoriti pjesmom "Kekin arlekin" u kojoj javno kritizira Kekina. Njegova pjesma izazvala je buru u javnosti, a je li se tome nadao i zbog čega je odlučio javno kritizirati Kekina, Koja je otkrio u intervjuu za Dalmatinski portal. – Ni u ludilu nisam očekivao ovakav efekt. Objavio sam pjesmu u subotu i otad mi ne prestaje zvoniti telefon – kazao je splitski glazbenik i otkrio zašto je objavio "Kekin arlekin". – Prvo zbog provokacije, a malo i u šali. Uostalom, i Milina pisma je sama po sebi provokacija, pa evo mu i provokativan odgovor. On je panker i liberal, razumjet će. Nemam ništa privatno protiv Mile, baš naprotiv, smatram ga kvalitetnim autorom i zahvalan sam mu na svemu što je napravio za mene, ali vrijeme je da već jednom neko kaže "car je gol" – otkrio je Koja i dodao da mu upravo konstantno vraćanje u prošlost, točnije na priču iz 1945. najvažniji razlog pisanja odgovora Kekinu. – Čovječe, je li više dosta '45.? Mogu razumjeti kad nas u '45. vraćaju primitivni, neobrazovani zadrti krkani, ali mi je neshvatljivo kad to radi visokoobrazovani, kulturni popularni pjevač progresivnih životnih svjetonazora i glavni autor jedne od najpopularnijih hrvatskih grupa svih vremena, i to još onako lošom pjesmom. Načelno, njegova i moja ideologija se ne razlikuju, obojica smo antifašisti, ali zbog čega on to ima potrebu stalno svima nabijati na nos? Dosta više, čovječe. Ajmo i ti i ja napraviti kvalitetne nove albume, pa se onda prepirimo čiji je bolji, a nemojmo gubiti energiju na ovakva prepucavanja o tome što je bilo prije 100 godina – zaključio je Aničić.  >>Mile Kekin: S Thompsonom ne dijelimo iste političke stavove >>'Ne propuštamo dodjelu. Bit će nas gomila pa ćemo doći s kombijem da uštedimo na parkingu'