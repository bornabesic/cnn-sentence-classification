– Nikad nisam gledala niti jedan svoj film, pa nisam gledala ni “Leu i Dariju – Dječje carstvo” – kaže glumica Zrinka Cvitešić. Ipak, nedjeljnu premijeru svojega prvog dječjeg filma, u zagrebačkom HNK, nije propustila. Kao balerina za plesni film Umjetnica iz Karlovca došla je odjevena poput balerine, u haljini dizajnerice Matije Vuice, i to tek pola sata prije kraja svečane projekcije. – Vadile su se papirnate maramice i ljudi koji su gledali film bili su doista potreseni. Uživala sam snimajući ga i ne sumnjam da je predivan, ali više ću moći reći tek kada vidim dijelove filma koje će mi prijatelj montažer pripremiti tako da iz njega izreže scene u kojima se pojavljujem. Na isti način pripremljene gledala sam i svoje filmove “Konjanika” i “Što je muškarac bez brkova?” – kaže Zrinka. U filmu “Lea i Darija - Dječje carstvo” redatelja Branka Ivande, Zrinka glumi Ivku Deutsch, majku Lee Deutsch, djevojčice talentirane za glumu, pjevanje i ples. Radnja je istinita i prati životnu priču djevojčica Lee Deutsch i Darije Gasteiger koje su zajedno nastupale u HNK i bile predratne zagrebačke zvijezde. No, uspostavom NDH Lei, koja je bila židovskog podrijetla, zabranjeni su nastupi, a preminula je u 16. godini na putu u Auschwitz. – Moja filmska kći Lea, koju igra Klara Naka, veliko je otkriće i prava umjetnica. Postale smo prijateljice i svaki put kad se čujemo iznenadi me inteligencijom – priča Zrinka. Mentorica za upis Simpatija je obostrana. Klari Naki, koja pohađa sedmi razred, Zrinka je glumački uzor. – Divna je! Dala mi je puno savjeta i u svemu je slušam, a jedan od njih je da budem prirodna. Želim upisati Akademiju dramske umjetnosti i da mi Zrinka bude mentorica za upis – kaže Klara. 