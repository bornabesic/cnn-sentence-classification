Microsoft je pomoću napredne tehnologije predvidio rezultate ovogodišnje Eurovizije, najvećeg pjevačkog natjecanja Starog kontinenta. Koristeći se predviđanjem u realnom vremenu baziranom na faktorima i okolnostima koji se kontinuirano mijenjaju, hrvatski predstavnik Jacques Houdek s pjesmom My Friend ima 0.7 % šansi za ukupnu pobjedu čime je zajedno sa švicarskim, danskim i armenskim predstavnikom pozicioniran na 13 mjestu. Najveće šanse za ukupnu pobjedu ima talijanski predstavnik Francesco Gabbani s pjesmom Occidentali's Karma, a šanse da će pobijediti su 18 %. Slijedi ga švedski predstavnik Robin Bengtsson s 16.8 % te Bugarin Kristian Kostov čije šanse iznose 10.2 %. Ostali kandidati za pobjedu među prvih deset su redom Belgija, Portugal, Crna Gora, Azerbjedžan, Francuska, Albanija i Finska. Predviđanje se temelji na tri ključne analize – podaci sa interneta, podaci s društvenih mreža i pretraživanje podatkovnog prometa. U tom procesu važno je provesti analizu u realnom vremenu zato što su, primjerice, razni signali sa interneta i društvenih mreža tijekom natjecanja u korelaciji s glasovanjem publike. Microsoft koristi te signale i uspoređuje ih s relevantnim podacima iz prošlosti,kao npr.koja zemlja je najčešće glasovala za pojedinu zemlju te tako određuje različite uzorke i predviđa najvjerojatnije rezultate. Inače, kada je riječ o raznim događajima, Microsoftova stopa predviđanja izuzetno je visoka. Primjeri nedavnih uspješnih rezultata su utrka Formule 1 u Abu Dhabiju 2016. gdje su uspješno pogođeni svi vozači koji su završili na prvih pet pozicija te dodjela Oscara gdje je stopa predviđanja pobjednika po kategorijama bila čak 71 %. Algoritmi koje Microsoft koristi za predviđanje igraju značajnu ulogu u raznim drugim industrijama koje trenutno prolaze kroz fazu digitalne transformacije. Iste algoritme imaju priliku koristiti poduzeća svih veličina, a dobiveni podaci nude im neprocjenjiv uvid u to što ljudi pretražuju na internetu te o čemu razmišljaju. Algoritmi primjerice omogućuju i pomoć kompanijama da odrede koje je najbolje vrijeme za plasirati novi proizvod te da dobiju uvid u potencijalni problem vezan za taj proizvod. 