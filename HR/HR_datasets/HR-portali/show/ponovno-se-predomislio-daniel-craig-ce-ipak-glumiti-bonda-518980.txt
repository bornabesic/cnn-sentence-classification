Kada je izjavio da bi radije prerezao vene na svojim rukama nego što bi glumio Bonda još jednom, većina je ljudi otpisala Daniela Craiga kao najpoznatijeg tajnog agenta. I s pravom, glumac je ipak već u postarijim godinama, a i deset godina jedne te iste uloge svakako ne doprinosi kvaliteti njegove glumačke karijere. No prema najnovijim podacima, Craig je ipak spreman još jednom odjenuti odijelo i uzeti u ruke vjerni Bondov pištolj. Glavna i odgovorna osoba za cijelu franšizu o Bondu, Barbara Broccoli, navodno je izjavila da je skoro u potpunosti uvjerila Craiga da snimi još jedan film. A kako je Craig nedavno dobio i hvalu za svoju glumu u drami 'Othello', posve je moguće da će prihvatiti. - Daniel je iznimno zadovoljan svojom izvedbom u 'Othellu', a i recenzije su odlične. Tako da sada razgovori između Barbare i Daniela idu u pravom pravcu. Scenarij je gotov, pišu ga scenaristi Neal Purvis i Robert Wade (napisali su nekoliko scenarija o Bondu, op.a.) i produkcija kreće čim Daniel bude spreman potpisati. Uz to, Barbara Broccoli ne voli Toma Hiddlestona, jer joj je previše samozadovoljan i nije dovoljno opak da bi odglumio Bonda - izjavio je neimenovani izvor iz Hollywooda. Iako nije želio ništa izjaviti o mogućnosti da ćemo opet vidjeti Craiga kao Bonda, scenarist Wade dao je neke naznake kamo će se Bond uputiti u narednom filmu. - Morat ćemo pokazati nešto o Bondovom mjestu u svijetu, koje je u stvari mjesto Britanije u svijetu. Ali stvari se prebrzo kreću, pa je postalo malo nezgodno pisati o tome. Ipak, s ljudima kakav je Trump, Bondovi supernegativci su postali stvarnost - rekao je scenarist. Tema: FILM 