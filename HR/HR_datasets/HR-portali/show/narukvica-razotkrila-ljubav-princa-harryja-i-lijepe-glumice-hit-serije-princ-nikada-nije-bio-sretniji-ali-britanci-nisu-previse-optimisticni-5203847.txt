Svjetski mediji spekuliraju da je princ Harry pronašao novu curu. 32-godišnjak je navodno u vezi s američkom glumicom Meghan Markle, najpoznatijoj po ulozi Rachel Zane u TV seriji ‘Face’ (‘Suits’), piše Sunday Express. ‘Sretniji je nego što je bio godinama. Ne opterećuju se budućnošću, uživaju u međusobnom društvu, vole se družiti, a kemija među njima je očita. Harry očajnički želi vezu održati tajnom jer ne želi prepasti Meghan. Zna da će se sve promijeniti kad javnost sazna, ali i da to neće dugo moći biti tajna. Naravno, još je rano govoriti koliko je ozbiljno, ali nikad se ne zna. Trenutno idu korak po korak da vide kako će se stvari razvijati’, rekao je izvor britanskom listu. Međutim, Harry je navodno očaran lijepom brinetom. Upoznali su se početkom svibnja dok je princ Harry boravio u Torontu gdje se serija o odvjetnicima snimala. 35-godišnja glumica rođena u Los Angelesu objavila je ljetos na Instagramu nekoliko fotografija s putovanja u London, a nedavno i fotografiju na kojoj nosi narukvice nalik onima koje nosi Harry. Krajem lipnja i početkom srpnja zapazili su je na Wimbledonu, objavila je fotografiju iz Buckinghamske palače, a i Harry je tijekom cijelog tog perioda bio u Londonu. Navodno je već i upoznala Kate i Williama kojima se odmah svidjela. Magazin People kontaktirao je glasnogovornika Meghan Markle, no odgovor nisu dobili, dok su iz Kraljevske palače rekli da ‘ne žele komentirati privatne stvari’. Britanski tabloidi su oduševljeni novom celebrity vezom, ali naglašavaju da je gotovo nemoguće da ona opstane. Naime, Markle iza sebe ima dvogodišnji brak s filmskim producentom Trevorom Engelsonom koji je završio 2013. Donedavno je bila u vezi s kanadskim chefom iz Toronta, no nakon prekida živi sama sa svoja dva udomljena psa. Majka joj je bila Afroamerikanka, a otac njemačko-irskog porijekla. Glumica je završila kazališnu umjetnost i međunarodne odnose pa je neko vrijeme radila u američkoj ambasadi u Buenos Airesu. Prvu veliku glumačku priliku dobila je 2002. u seriji ‘CSI New York’. Meghan je i uspješna poduzetnica - vodi web stranicu The Tig, specijaliziranu za hranu, putovanja, modu i ljepotu.