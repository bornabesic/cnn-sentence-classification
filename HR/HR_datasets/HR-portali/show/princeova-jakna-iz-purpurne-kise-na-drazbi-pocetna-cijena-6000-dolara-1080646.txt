Jakna koju je Prince nosio u filmu "Purple Rain" (1984.) ponudit će se u lipnju na dražbi u Los Angelesu, priopćila je kuća Profiles in History. Početna cijena jakne koja će se 29. lipnja ponuditi na aukciji je 6000 dolara. Prince ju je poklonio svojoj šminkerici i frizerki nakon snimanja filma, rekao je u petak za AFP Jeff Hare, glasnogovornik dražbovne kuće. Pokojni pjevač koji je prošlog tjedna naprasno umro u još nerasvijetljenim okolnostima, nosio je tu crno-bijelu jaknu sa širokim naramenicama, suženu u struku i s kožnim rukavima, u "legendarnoj sceni s motociklom", dodao je glasnogovornik. U toj sceni on glazbenicu i glumicu Apolloniju Kotero vozi na motociklu na jezero i zatim joj kaže da se svuče i skoči u vodu. "Ovo je svakako Princeov najvažniji filmski odjevni predmet dosad ponuđen na dražbi", rekao je Joe Maddalena, predsjednik dražbovne kuće. "Purple Rain" koji je uvelike nadahnut početcima karijere tog velikog pjevača i glazbenika i sadrži brojne snimke s njegovih koncerata, doživio je golem uspjeh u kinima kada se 1984. počeo prikazivati. Za tu je ulogu Prince nagrađen Oscarom za najbolju originalnu pjesmu koja se smatra njegovim najvećim hitom. >> Prince se predozirao? U trenutku smrti pokraj njega pronađeni opijati >> Prince nije ostavio oporuku, njegova sestra zatražila pravni postupak