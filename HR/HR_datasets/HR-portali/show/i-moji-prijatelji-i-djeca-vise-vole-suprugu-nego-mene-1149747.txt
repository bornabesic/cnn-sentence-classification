Slovenski kantautor i književnik Zoran Predin odavno je osvojio hrvatsku publiku, i glazbom i šarmom. Trenutačno s Matijom Dedićem priprema koncert koji će se održati 28. veljače u Lisinskom u Zagrebu pa je to odličan povod za razgovor. Vječni hitovi u novom ruhu – Dugo sam razmišljao o tome da bih mogao snimiti svima poznate, a i meni drage pjesme u kojima sam otkrio puno sebe. Želja mi je bila tim pjesmama dati novu boju, novo lice, nešto svoje. Kad ih pjevam, one na neki način postaju i moje. Mnogi su mi rekli da sam lud i da dobro znam da nitko pjesmu “Magla” ne pjeva dobro kao Josipa Lisac ili “Galeb i ja” kao Oliver. Rekao sam da se ne mislim natjecati s njima, nego ću te pjesme promijeniti da bi dobile novu kvalitetu. Pitali su me kako ću to napraviti, odgovorio sam da ću to učiniti tako što ću ih vratiti u kolijevku, da budu onakve kakve su bile kad su se rodile. Budući da je Matija bio s nama, logično je da sam prvo pomislio kako bi bilo dobro da te stare-nove pjesme snimim s njim. Prvo smo isprobali kako naša ideja zvuči i jedan drugog iznenadili – ispričao je Predin o nadolazećem koncertu rekavši da su svi izvođači odmah pristali i dali pravo na izvođenje pjesama. Kritičari su za njihove “Tragove u sjeti” rekli da su mistični albumi, jedinstven po zvuku i da imaju posebnu intimnu kreaciju. Takve atmosfere neće nedostajati u Lisinskom. – Apsolutno! Naš je nastup uživo još bolji od albuma. To je zajedničko pjevanje. Kad bi ljudi željeli poslušati sve te pjesme, morali bi otići na 20-ak koncerata, a sad ih mogu poslušati u dva sata – kaže Predin te nastavlja da je Arsen Dedić bio taj koji ga je ohrabrio da progovori i zapjeva na hrvatskom jeziku te se našalio rekavši da se na koncertima njegov hrvatski pretvara u “jugoesperanto”. Predin je 25 godina u braku sa suprugom Barbarom i otac je petero djece, od kojih troje ima s bivšom suprugom. Zanimalo nas je kako na sva njegova putovanja i hobije reagira njegova supruga. Priželjkujem samo zdravlje – Mislim da me dosta dobro podnosi. U braku smo 25 godina, a poznajemo se tridesetak. O Barbari imam puno lijepih riječi. Svi moji prijatelji više vole nju nego mene, čak i moja djeca. Ima čarobne osobine kojima osvaja. Nismo samo bračni par, nego i suradnici. Idemo ljudima na živce. Doduše, znamo se i dobro posvaditi. Dobra svađa vrlo je korisna za brak i, da je nema, znao bih da nešto ne valja. Možda je vrijeme da ponovno napišem neku ljubavnu pjesmu i posvetim je Barbari – iskren je Predin, koji je otkrio nešto i o svojoj djeci. – Najstariji sin Andrej pisac je i novinar. Piše za djecu i odrasle. On mi je podario unuka i unuku. Drugi sin je Rok. Živi u Londonu i snima spotove za The Rolling Stonese. Nedavno je radio i za Lennonova sina Juliana. Trenutačno radi nešto za mene. Kći Zarija je dizajnerica, radi kao kostimografkinja u reklamama i filmovima. Žiga studira fiziku i matematiku i jedini je koji nije u umjetničkom pozivu. Najmlađi je 13-godišnji Črt koji sad završava osnovnu školu. Vrhunski je pijanist, Matija ga voli slušati. Črt još razmišlja hoće li raditi nešto s računalima ili bi se okrenuo medicini. Možda ćemo imati liječnika u obitelji. To ne bi bilo loše – zaključio je Predin koji si u budućnosti priželjkuje samo zdravlje jer ima još mnogo planova. >> Zoran Predin: Zvali su me Zoki Balboa kad sam opalio tog suca