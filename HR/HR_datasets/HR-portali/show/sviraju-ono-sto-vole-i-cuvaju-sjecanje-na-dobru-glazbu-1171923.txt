Različiti tribute bendovi na velika su vrata ušli na hrvatsku glazbenu scenu. Iako taj fenomen postoji već desetljećima, bendovi koji vjerno izvode repertoar nekog poznatijeg sastava u zadnje su vrijeme postali iznimno popularni među mladim Hrvatima. Slovenski sastav Help! A Beatles Tribute prošlog je vikenda osmi put nastupio u zagrebačkom Vintage Industrial Baru. – Želimo da se njihova glazba sluša, da se pohranjuje za mlade generacije – objasnio je Žiga Stanonik, koji u bendu nastupa kao George Harrisson. Dok većina sličnih sastava nastaje zbog ljubavi prema glazbi izvođača, a nekima su prvi karijerni korak, ovi Beatlesi nastali su na poziv britanskog veleposlanstva u Sloveniji. – U to vrijeme svirali smo u vlastitom bendu i nismo planirali biti tribute bend, samo smo htjeli odraditi taj nastup i dobro se zabaviti. Uložili smo mnogo truda i pomislili: zašto ne bismo nastavili? – rekao je Ernie Mendillo, koji u bendu utjelovljuje Paula McCartneya. Za razliku od njih, članovi tribute benda Jimmija Hendrixa ove svirke gledaju kao na odskočnu dasku za vlastitu autorsku glazbu. Postoje oko dvije godine i žele jednog dana živjeti od glazbe. – Odabrali smo glazbu Jimmyja Hendrixa jer nam leži i volimo je svirati. U Hrvatskoj ima mnogo tribute bandova i nisu svi jednako ozbiljni – objasnio je Lovro Ašperger, pjevač i osnivač sastava Tribute to Jimmi Hendrix by Ašpergerov Sindrom. Među dugovječnijim domaćim tribute sastavima svakako su Neki novi klinci – Balašević tribute koji postoje već 10 godina, dok Very best of Led Zeppelin “Rock Masters & Ervin Baučić” sviraju već punih 20 godina. Ni jedni ni drugi ne pokušavaju živjeti od svirki, ali izrazito su popularni među publikom. Pjevač i utemeljitelj Nekih novih klinaca Tomislav Kraljević kaže da sviraju dvaput mjesečno, a da bi im to bilo isplativo, morali bi nastupati barem dvaput tjedno. – Kada idete na gostovanje, putni trošak bude viši od dvije tisuće kuna i ne možemo se pokriti s dvjestotinjak kuna po članu benda. Ugostitelji ruše cijenu muzičarima – upozorio je Kraljević i dodao da ipak popune kućni budžet. Popularni operni pjevač Ervin Baučić s Rock Mastersima svira jednom do dva puta godišnje, a napuni mjesta u kojima svira. – Publika je uglavnom mlađa od 30 godina, ali ima i entuzijasta iz vremena te glazbe. Zagrebačka je publika toga uvijek gladna – kaže Baučić i dodaje da nastupaju na bajkerskim okupljanjima. I dok neke od bendova možete čuti samo u njihovim lokalnim sredinama, Neki novi klinci nastupaju po zemljama bivše Jugoslavije, a Help! A Beatles tribute postao je poznat u cijeloj Europi. – Prije godinu i pol svirali smo u Liverpoolu na Međunarodnom tjednu Beatlesa koji organizira The Carven Club u kojem su Beatlesi počeli svoj put. Bilo je 60 Beatles tribute bendova. Nisu bili svi u odijelima i s perikama, ali bili su tamo deveteročlani bend iz Perua i četiri Japanke koje su svirale Beatlese. To je šansa da se povežeš s drugim Beatles bendovima. U Finskoj smo svirali na Tampere Beatles Happening. Ondje je bilo oko 15-ak Beatles tribute bendova – objasnio nam je Ringo Starr, odnosno Gašper Oblak, te dodao da godišnje imaju 70-80 svirki. Svoju prepoznatljivost mogu zahvaliti i kostimiranju oko kojeg imaju svoju posebnu filozofiju. – Postoje još rijetki ljudi koji mogu reći da su vidjeli Beatlese. Posebno mlađe generacije, oni znaju samo pjesme. A Beatlesi su bili mnogo više od samih pjesama. Bili su uzbudljiv, živ rock’n’roll bend. I to je jedan od razloga zašto su bili tako popularni. Odijela su dio iluzije, daju ljudima nešto što nikad više neće vidjeti – objasnio je Ernie Mendillo. Svijetu posvete velikim glazbenicima nije odoljela ni glazbena diva Zdenka Kovačiček. – Janis Joplin obilježila je moju karijeru. U njezino sam vrijeme pjevala s rock-bendovima. Bila sam najpoznatiji ženski rock-vokal bivše države u Triju Nirvana iz kojeg se razvio Telephone blues bend koji je često svirao u Saloonu. U te nastupe uvijek bih uvrstila njezine pjesme. Tribute bend više ne postoji, ali još uvijek izvodim njezine pjesme, osjećam blues kao ona – kaže Z. Kovačiček. I dok su takvi nastupi još prije nekoliko godina bili rijetki, danas u brojnim hrvatskim klubovima gotovo tjedno nastupaju različiti tribute bendovi. I njihovi svjetski poznati kolege, poput britanskog Letz zep i američkog Eclipse – the Pink Floyd Experience, u Hrvatskoj zadnjih godina pune dvorane. Domaći tribute bendovi održavaju i spomen na velikane domaće i ex-yu glazbe pa se s njima možete prisjetiti glazbe Ekatarine Velike, Azre ili Dine Dvornika. Rammstein tribute bend – Kein Engel iz Bjelovara donosi pravi doživljaj alternativnog njemačkog metala diljem regije. U Hrvatskoj često nastupaju i srpski tribute bendovi poput vojvođanskog Abba Real Tribute Benda ili beogradskog Single Ladies, Beyonce tribute banda. Jedna od prednosti je i cijena njihovih koncerata koje su nemjerljivo niže od koncerata originalnih grupa, ako još postoje. Slovenske Beatlese možete čuti za svega 20 kn, dok popularni strani tribute bendovi za nastupe naplaćuju oko 20 eura.