Premda se ne pojavljuju na lokacijama na kojima ih fotografi mogu lako snimiti, Tia Jurčić i Mario Mamić ne mogu sasvim izbjeći bliceve fotoaparata. Snimljeni su na zagrebačkom Cvjetnom trgu kojim su se prošetali s Marijevim sinovima, koje je dobio u osam godina dugom braku s Monikom Kravić. Navodno su nekadašnji supružnici i nakon razlaza ostali u dobrim odnosima, i to ponajviše zbog djece, osmogodišnjeg Josipa i četverogodišnjeg Jakova, o kojima se zajedno brinu. Kako je Tia upoznala njegovu djecu, tako je i Mario, sin bivšeg izvršnog predsjednika GNK Dinama Zdravka Mamića, upoznao njezina šestogodišnjeg sina Domenicka, kojeg je dobila u braku s američkim košarkašem Chrisom Warrenom. Sve to govori u prilog tome da je njihova veza uistinu ozbiljna. Par se upoznao ljetos na Pagu, no s obzirom na to da je Mario tada bio u braku, zadržali su prijateljski odnos. Kada se sportski menadžer potkraj ljeta odlučio iseliti iz doma na zagrebačkom Tuškancu, odnos s Tijom se intenzivirao.