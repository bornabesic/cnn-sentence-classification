Raditi izbor najboljih TV serija uvijek je škakljiv posao. Serija je puno, a vremena malo, pa nekad u ovakvim izborima neke serije i ne uđu među najboljih deset. Večernjakovi su kritičari napravili osobni izbor, a zatim zbrojili glasove i napravili listu. Zanimljivo, na kraju je na prvo mjesto zasjeo Sorrentinov “Mladi papa”, koji nitko od nas nije stavio na prvo mjesto, no svima nam je bio pri vrhu. Šteta je što svi nismo pogledali “Horace And Pete”, pravo remek-djelo Louisa C.K.-ja, jer bi vjerojatno on zauzeo puno više mjesto u konačnom izboru. Na drugom mjestu je odlična “Stranger Things”, koja nas pomalo nostalgično vraća u djetinjstvo, a HBO-ova “Kobna noć” treća, ponajviše zahvaljujući odličnom Johnu Torturu. Četvrta je “Nazovi Saula”, a peta Mars, koja miješa dokumentarni film i znanstvenu fantastiku. Veseli i uspjeh europskih uradaka pa smo tako, uz dobro poznate BBC-jeve uspješnice “Pad” i “Dolina sreće”, gledali i češku “Pustinju” te islandski “Trapped”. Ohrabruje što su i Hrvati proteklu godinu počeli snimati dobre serije, pa smo tako dobili “Patrolu na cesti” i “Novine”. Bilo bi odlično kada bismo uskoro mogli raditi i pregled najboljih domaćih serija. Ono što je sigurno jest da živimo u doba televizijske revolucije, vremenu kad su TV serije uzele primat nad filmovima, a današnje velike zvijezde sve češće dobivaju uloge na malim ekranima. Zbog toga je ove godine eksplodirao Jude Law u “Mladom papi”. Znali smo da je dobar glumac, no ova je uloga kao stvorena za njega. Kada govorimo o TV kućama, ove je godine, sudeći po našem izboru, najbolji bio HBO, no za stopama mu je Netflix, koji je uveo revoluciju u gledanje TV sadržaja, nakon što je pustio cijele sezone svojih serija odjednom. Valja spomenuti i neke dobro poznate serije koje nisu ušle na listu. Prije svega tu je globalni fenomen “Igra prijestolja”, koju nitko od nas nije uvrstio u top 10 jer je šesta sezona puno slabija od dosadašnjih. Za razliku od “Igre prijestolja”, “Živi mrtvaci” su u sedmoj sezoni puno bolji, ponajviše zahvaljujući zapletu oko karizmatičnog negativca Negana, kojeg je odlično odglumio Jeffrey Dean Morgan. Ove smo godine gledali i pravu navalu serija koje su napravljene po poznatim filmovima. Neke od njih poput “Smrtonosnog oružja” zabavne su i zanimljive, dok one poput “Gasa do daske” valja zaboraviti. Na svoje su došli i ljubitelji SF-a, pogotovo tematike putovanja kroz vrijeme. Osim serije “12 majmuna”, dobili smo i “Timeless”, u kojoj jednu od glavnih uloga igra naš Goran Višnjić, ali i odličnu kanadsku “Travelers”, sa zanimljivim konceptom prijenosa svijesti iz budućnosti u “domaćine” koji su trebali umrijeti. Šteta je što odlični Pickboxov “Preljub” nije počeo malo ranije jer bi se vjerojatno i on našao među 10 najboljih serija. Tema razvoda obrađuje se i u seriji “Razvod”, u kojoj se na male ekrane vraća Sarah Jessica Parker. Razveselio nas je i povratak Kiefera Sutherlanda, kojeg smo navikli gledati kao Jacka Bauera. Na žalost, više ga nećemo gledati u seriji "24", koja će iduće godine doživjeti reboot, ali zato nemojte propustiti “Designated Survivor”, u kojoj Kiefer igra američkog predsjednika koji na tu funkciju dospije kao jedini preživjeli član američke vlade nakon terorističkog napada. Kada gledamo humoristične serije, čini se kako je ove godine vladao pomaknuti humor. Vodeće su u ovom žanru standardno dobri “Brooklyn 9-9”, koja je već dobila pregršt nagrada, ali i “Ash protiv živih mrtvaca”, nastavak kultne filmske trilogije koja na vrhunski način isprepleće humor i horor. Aktualne serije krajem godine odlaze na pauzu, sve do sredine veljače. No, već početkom siječnja stižu nam neke nove serije poput “Emerald City”, “Training Day”, “Taken” te pogotovo “Star Trek: Discovery”. (Samir Milla) 1. Mladi papa (humorna drama) Nitko kao Paolo Sorrentino! Onako kako je prikazano konzervativno krilo Katoličke crkve kroz lik Pia XIII., fiktivnog pape koji bi bio Amerikanac, naprosto je zapanjujuće. No, ne radi se samo o tome. Riječ je o mladom papi i o tome jesmo li vjeru izgubili ili je ponovo pronalazimo, je li Bog svoju pastvu napustio ili je još ovdje samo ga ne prepoznajemo. A onda su tu i vatikanske spletke, a glavna uloga Jude Law! (zv) 2. Stranger Things (SF) Mnogi su prijašnjih godina igrali na kartu nostalgije, no malo njih je u tome uspjelo. Braća Duffer napravila su seriju koja se događa 80-ih godina prošloga stoljeća, no ona i izgleda kao da je tada rađena. Sve je puno retro štiha koji nas stvarno vraća u prošlost. Radnja? Zamislite sve svoje najdraže filmove iz djetinjstva u jednom: Goonies, ET, Strava u Ulici brijestova... Poput najvećih hitova genijalnog Stephena Kinga. (sm) 3. Kobna noć (krimi drama) Teško se možemo sjetiti serije u kojoj se tako vješto isprepleću različite, i to vruće, problematike. No, u Kobnoj su noći to itekako uspjeli, i to uz savršeno doziranu napetost do samoga kraja. Zaviriti u pravosudni i zatvorski sustav moderne Amerike, u problem rasizma i vjerske nesnošljivosti, i sve to uspjeti strpati u jednu sezonu, nevjerojatna je vještina. I zato, kapa dolje, dajte da vidimo i drugu sezonu. (zv) 4. Nazovi Saula 2 (crnohumorna drama) Kada nakon što napravite vjerojatno najbolju seriju posljednjih deset godina idete raditi njezin prequel, ne očekuje vas lagan posao. No, Vince Gilligan nije upao u zamku ponavljanja, pa nam je isporučio seriju punu crnog humora, ali i genijalnih redateljskih rješenja, s briljantnim Bobom Odenkirkom prije nego što je postao beskrupulozni Saul Goodman. Ovdje je još dobrica koji polako prelazi na "tamnu stranu". (sm) 5. Mars (dokumentarni SF) Posljednjih se godinu dana, prije svega zahvaljujući Elonu Musku, jako puno piše o Marsu. Kao da smo već tamo! A upravo o tome govori sjajna serija u produkciji oskarovca Rona Howarda, o tome da je na Crveni planet već stigla prva misija s ljudskom posadom. Čak bismo se usudili reći da nije sve špekulacija, teoriju kako bi mogao izgledati put na Mars i boravak ondje razvijali su za seriju i poznati znanstvenici. (zv) 6. Vinil (drama) New York početkom 70-ih, vrijeme kada diskografija upada u prve velike probleme. Glavni lik Richie (čudesni Bobby Cannavale) pokušava svoju kuću najprije prodati, a potom je tvrdoglavo zadržati, a sve uz obilje prijevara, droge, seksa... Kroz rock'n'roll priču se mekano protežu i uspon punka i novi val Cose nostre. Briljantan kolorit, vruća glazba, simpatično utjelovljenje zvijezda, i velika pogreška HBO-a što nije odlučio nastaviti seriju. (rb) 7. Horace and Pete (humorna drama) Svi ljubitelji dobrih serija blagoslovljeni su da žive u doba takvog genijalca kao što je Louis C. K. Nakon pet sezona serije "Louie" odlučio se malo odmoriti i napraviti seriju za svoj gušt. Ali kakvu seriju! Sve izgleda tako jednostavno. Steve Buscemi i on vlasnici su malog bara u Brooklynu koji postoji točno 100 godina. Cijela plejada živopisnih likova ondje raspravlja o različitim temama, a mi se smijemo, ali i plačemo. (sm) 8. Pustinja (drama) Imam dojam da bi ova serija, da je snimljena na engleskom jeziku i s malo živahnijim, proameričkim likovima, bila svima serija godine. Međutim, lijena češka poezija koja se proteže kroz karakter junaka Pustinje, pomalo dječji jezik i spora naracija malo nam je nepoznatiji teren. Iako su nam likovi puno sličniji, pod utjecajem mainstream američkih serija oni nam se čine udaljenijima. Vrhunska drama, prožeta kriminalom i stravom. (rb) 9. Amerikanci 4 (krimi drama) Amerikanci su serija koju ne smijete propustiti jer se radi o jedinstvenom konceptu. Glavni glumci su pravi negativci, ruski špijuni koji u Americi početkom osamdesetih kradu povjerljive podatke, ubijaju nevine ljude i igraju se mačke i miša s FBI-jem. S druge strane, oni su brižni roditelji koji djecu vode na utakmice, kuhaju im ručak i pomažu u školi. No, djeca su u četvrtoj sezoni već narasla i počinju shvaćati tko su im roditelji. Ako želite napetu krimi-seriju, bacite se na gledanje Amerikanaca. (sm) 10. Korijeni (drama) Korijeni su, iako s kontroverzom zbog autentičnosti sadržaja, najznačajniji roman o ropstvu ikada napisan. I prva serija napravljena još 70-ih godina bila je šokantna, a nova HBO-ova verzija jednostavno oduzima dah eksplicitnošću nasilja i atmosferom koja je vladala na američkom jugu u vrijeme Građanskog rata. Svatko bi to trebao pogledati, možda bismo tada i sami postali nešto razumnijima. Svakako veseli fantastična izvedba davnog hollywoodskog favorita Jonathana Rhysa Davisa, a tu je i nekoliko svježih lica s očito sjajnom perspektivom. (zv) >> Evo što su Hrvati najviše 'googlali' ove godine Top 10 by Robert Bubalo 1.     Vinil (HBO) 2.     Nazovi Saula 2  (AMC) 3.     Pustinja (HBO) 4.     Mladi papa (HBO, Canal+, Sky Atlantic) 5.     Mars (National Geographic) 6.     Kobna noć (HBO) 7.     Pad 3 (BBC, RTÉ) 8.     Razvod (HBO) 9.     Kuća od karata 3 (Netflix) 10.    Luther 4 (BBC) Top 10  by Zoran Vitas 1.     Stranger Things (Netflix) 2.     Kobna noć  (HBO) 3.     Mladi papa (HBO, Canal+, Sky Atlantic) 4.     Korijeni  (HBO) 5.     Mars  (National Geographic) 6.     Narcos 2 (Netflix) 7.     The People vs. O.J.  Simpson: American Crime Story (FX) 8.     Kolonija (USA Network) 9.     Milijarde (Showtime) 10.    Propovjednik (AMC) Top 10 by Samir Milla 1.     Horace And Pete (LouisCK.net) 2.     Stranger Things (Netflix) 3.     Mladi papa  (HBO, Canal+, Sky  Atlantic) 4.     Amerikanci 4  (FX) 5.     Crno zrcalo 3 (Netflix) 6.     Nazovi Saula 2 (AMC) 7.     Dolina sreće 2 (BBC) 8.     Westworld (HBO) 9.      Kobna noć (HBO) 10. Trapped (RÚV)