U razgovoru za IN Magazin Nove TV pjevačica Nina Badrić otvoreno je govorila o svom ljubavnom životu i muškarcima s kojima su je mediji spajali, a s kojima nikada nije bila u vezi.  Na višemjesečna šuškanja kako je u vezi s jednim beogradskim menadžerom Nina odmahuje rukom i kaže: – To je meni postalo već pomalo degutantno da svako malo moram čitati o sebi razne laži, gluposti, neistine i da me pri tome nitko ne nazove i provjeri ima li uopće u čemu istine. Kaže da joj je bilo i jako smiješno kad ju se povezivalo s njezinim najvećim obožavateljem Mirzom Mustafagićem koji već godinama vodi njezinu službenu stranicu. Često se Ninu povezivalo i s mlađim muškarcima i to glumcima Jankom Popovićem Volarićem i Goranom Bogdanom. Pjevačica demantira veze s navedenim glumcima i kaže kako je se često povezuje s mlađima zato što je bila u braku s muškarcem mlađim od sebe. – Ja sam samo jedanput bila u braku s mlađim i to će me vjerojatno pratiti cijeli život kao jedna predrasuda – kaže. Na pitanje koji tip muškarca bi za nju bio idealan, Nina odgovara kako fizički izgled nije presudan da bi joj se netko svidio i osvojio njezino srce. – Pametna žena priželjkuje pametnog muškarca. Sebe smatram pametnom ženom. Ništa mi nije važno ima li pivski trbuh, je li proćelav, ima li kratke noge ili je ostatku svijeta fizički neprivlačan ako je meni dovoljno privlačan, privlačna njegova inteligencija, humor, duhovitost. Takav frajer me može privući. Evo, tko je takav, neka se javi – poručila je glazbenica.