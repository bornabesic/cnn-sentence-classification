Mia Dimšić, sjajna mlada Osječanka, pravo je osvježenje na hrvatskoj glazbenoj sceni. Neodoljivo šarmantnim vokalom, simpatičnim nastupom te izvanrednim interpretativnim sposobnostima zaslužila je nagradu za najboljeg izvođača 2016. godine, koju joj je dodijelila Hrvatska diskografska unija. Mlada pjevačica osvojila je eter prvim singlom “Budi mi blizu”, a nastavila je rušiti rekorde slušanosti pjesmama “Život nije siv” i “Sanjaj me”. Kada ste otkrili ljubav prema glazbi? - Ljubav prema glazbi gajim cijeli život, ali tek sam u srednjoj školi, kad sam počela svirati gitaru, shvatila koliko mi zaista znači. Prije toga sam glazbu smatrala lijepim hobijem. Kako biste opisali svoj glazbeni izričaj? - Svoj glazbeni izričaj najčešće zovem mješavinom popa i countryja zbog elemenata koji njome dominiraju, ali ne mislim da glazbu treba pretjerano određivati bilo kojim žanrom. Moji se utjecaji i inspiracija mijenjaju na dnevnoj bazi. Najvažnije je da je pjesma sama po sebi dobra i da se u njoj pronađem. Kad je o karijeri riječ, bitno mi je da se razvija prirodnim tijekom i da u svemu što radim stvarno uživam.  Uskoro bi trebao izići vaš prvi album. Jeste li zadovoljni? - Moj prvi album izlazi 21. ožujka, ali u online izdanju može se čuti od 14. ožujka na Deezeru. Jako sam zadovoljna ne samo pjesmama koje smo moj tim i ja stvarali i birali tijekom dvije godine, nego i cjelokupnom atmosferom koja na njemu dominira. Na njemu će biti mojih 10 pjesama, četiri dosad izdana singla i šest novih.  Autorica ste tekstova svojih pjesama. Pišete li uvijek o nečem proživljenom? - Dio glazbe i tekstova na albumu napisala sam sama, a za drugi je dio zaslužni su Vjekoslav Dimter (glazba) i Damir Bačić (tekst). Kad pišem, inspiracija mi je uvijek nešto što u tom trenutku proživljavam ili smatram da je važno reći pa su pjesme autobiografske. Drago mi je što publika osjeti tu iskrenost, a još više kad im moje pjesme pomognu da se i sami lakše nose s nekim životnim situacijama.  Što kažu bližnji na vaš odabir profesije? - Okružena sam ljudima koji me vole i podržavaju, ali su i dovoljno kritični da me usmjere onako kako je najbolje za mene. Mislim da je to jako važno jer se posao glazbenika sastoji od puno odluka i kompromisa u kojima se lako izgubiti. Moji su roditelji presretni, a jedini njihov uvjet jest da završim fakultet. Nikad mi nisu pokušavali nametnuti nijedan životni put. Što bi za vas značilo osvojiti Večernjakovu ružu? - Ni sama nominacija nije mala stvar. Nisam mogla vjerovati kad sam čula. Javni život u Hrvatskoj iznimno je šarolik i ako se puno ljudi slaže da baš ja imam mogućnost svojim radom obilježiti 2016. godinu, to je veliki kompliment i motivacija i meni i cijelom mom glazbenom timu.  Koga ćete povesti na dodjelu Večernjakove ruže u HNK? - Sa mnom će sigurno biti moj menadžer Damir Bačić, koji me prati u svim mojim pothvatima od početka karijere. >>Mia Dimšić šarmantnim vokalom osvaja i u pjesmi 'Sanjaj me'