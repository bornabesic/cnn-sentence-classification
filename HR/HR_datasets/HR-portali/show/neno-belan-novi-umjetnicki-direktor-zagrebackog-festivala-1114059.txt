Nakon provedenog natječaja za poziciju umjetničkog direktora Zagrebačkog festivala, Predsjedništvo Hrvatskog društva skladatelja prihvatilo je kandidaturu Nene Belana koji će voditi Festival u narednom mandatu. Na tom mjestu nasljedio je Antu Pecotića s kojim je kao član uredništva surađivao od 2013. na revitalizaciji Zagrebačkog festivala. "Nakon tri godine provedene u uredništvu festivala, pozicija umjetničkog direktora Zagrebačkog festivala predstavlja novi izazov u mojoj karijeri. Kao dio tima koji je preuzeo vođenje Zagrebačkog festivala 2013., imali smo nimalo laganu zadaću buđenja festivala iz hibernacije trudeći se da svojim statusom i iskustvom na glazbenoj sceni privučemo jaka autorska i izvođačka imena da uopće razmotre prijavu na festival. Sve je pokazalo da smo uspjeli u tome i zato danas imamo respektabilan festival modernog, radijskog mainstream usmjerenja. U tome je veliku ulogu imao Ante Pecotić, danas predsjednik Hrvatskog društva skladatelja. Moja uloga umjetničkog direktora utoliko će biti lakša, no sada je pred festivalskom direkcijom još teži zadatak održavanja postignutog nivoa, u glazbenom i produkcijskom smislu. Sa svojim uredničkim timom, trudit ću se prepoznati kvalitetne pjesme domaćih autora, kako onih dokazanih, tako i onih mlađe generacije koje ovom prilikom svakako pozivam na natječaj Zagrebačkog festivala. Nadam se da će repertoar pjesama s nadolazećeg festivala činiti okosnicu radijskog etera u godini pred nama, a moji suradnici i ja potrudit ćemo se taj soundtrack učiniti zanimljivim i uzbudljivim", izjavio je Neno Belan neposredno nakon imenovanja. Natječaj za nove pjesme nadolazećeg, 64. izdanja Zagrebačkog festivala bit će objavljen 20. rujna i trajat će mjesec dana. Prijave će biti moguće putem online obrasca dostupnog na službenim web stranicama Festivala, a natječaj je otvoren za domaće autore, s posebnim naglaskom na zastupljenost različitih žanrova i radiofoničnost pjesama. Na prošlogodišnji festival pristigla je rekordna 261 prijava, a direkcija Festivala i ove se godine nada obaranju rekorda i velikom interesu autora, izvođača i producenata. Više o Zagrebačkom festivalu pratite na službenim web i Facebook stranicama. 