Ava Karabatić nastavlja s promocijom svoje autobiografske knjige "Ja nomad", a nakon Dubrovnika, Zadra i Osijeka, na red je došao i Zagreb. Ava je zagrebačkoj publici knjigu predstavila u Mr. Fogg baru, a o njezinoj autobiografiji u izdanju 24 sata govorili su i novinarka Merita Arslani te novinar i književnik iz Beograda Dragan Jokić. – Imam 28 godina, a moj život je toliko bogat. Ništa nisam izostavila, i imam još puno toga pisati – kazala je Ava koja je u knjizi opisala cijeli svoj život, od osnovne škole, preko manekenstva, pa do odlaska u Beograd, gdje sada živi. Dodala je kako se osjeća da je iza nje "ne dva nego sedam života". Kaže kako je dosad pročitala 560 knjiga, a najveći utjecaj na nju su imali Zola, Krleža i Andrić. U knjizi spominje brojne anegdote sa sportašima, menadžerima, pjevačima i drugim javnim osobama koje je upoznala tijekom života. – Uvijek sam znala da ću raditi s ljudima, bilo kao teta u vrtiću, psiholog ili nešto treće. Volim ljude i kad vidim koliko je obožavatelja došlo na ovu promociju, govorila bih pet sati. Ljude sam svuda upoznavala, a svoje ljubavi nikad nisam upoznavala u diskotekama ili na javnim mjestima, nego, recimo, kad bih išla baciti smeće. Nikad mi nije ništa bilo teško. Radije ću proliti krv i znoj, nego da ujutro moram prati usta sapunom – kazala je Ava. O Avi je biranim riječima govorio i novinar Dragan Jokić, kojeg je upoznala na Sajmu knjige u Beogradu, ali i hrvatski književnik Željko Špoljar, koji joj je došao dati podršku. – Pročitao sam cijelu knjigu i oduševio se. Tvrdim da je Ava naša ženska verzija Karla Ovea Knausgaarda – kazao nam je Špoljar. Avu je na promociji iznenadio i saborski zastupnik Ivan Pernar, koji je kazao kako je "kao pravi muž došao dati podršku svojoj supruzi", podsjećajući da njihov brak sklopljen na splitskim maškarama još traje. Koliko je Ava popularna, govori i podatak da je nakon promocije neumorno odrađivala fotografiranje s obožavateljima, a podijelila je i puno svojih autobiografija s posvetom! >> Ava Karabatić u domu srpskog folk pjevača komentirala scene iz erotskog filma