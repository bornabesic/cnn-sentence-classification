RTL-ova emisija „Super ljudi“ iz epizode u epizodu fascinira gledatelje. Riječ je o formatu u kojem sudjeluju natjecatelji s izvanserijskim talentima - od nevjerojatnih matematičkih sposobnosti, izvanredne memorije do „unutrašnjeg sluha“ koji posjeduje Tin Gal iz Zagreba. Naime, Tin može pogoditi koju skladbu pijanist svira promatrajući samo njegove pokrete. - Glazbom se bavim od četvrte godine pa sam to naučio tijekom sviranja klavira i gledanja u note. Došlo je automatski - rekao je Tin. Mladi Zagrepčanin otkrio je da su njegovi najbliži bili zadivljeni njegovom vještinom te da, kao i on sam, nisu nikada prije svjedočili nečemu sličnom. Svaki kandidat ima posebnu vještinu kojom se ističe, a koju predstavlja nezamislivim izazovima. Gledatelji pred malim ekranima svjedoče tim vještima dok o njihovoj izvrsnosti odlučuju žiri i publika u studiju. Četveročlani žiri čine glumica Anđelka Prpić, redatelj, glumac i glazbenik Branko Đurić Đuro, kantautor i glazbeni producent Zrinko Tutić te neurokirurg Vuk Aleksić. Voditelj showa crnogorski je glumac Momčilo Otašević. Prva talent-emisija - U show sam se prijavio nakon što sam na Facebooku vidio prijavu. Želio sam doznati o kakvom je zadatku riječ jer nisu bili navedeni detalji. Kada sam se detaljnije informirao, postalo mi je sve zanimljivije - rekao je Tin koji nikad prije nije nastupao niti sudjelovao u talent emisijama. Tin je prošao u polufinale nakon što je u prošloj emisiji prepoznao skladbe Ludwiga van Beethovena, Johna Lennona i Olivera Dragojevića promatrajući pokrete pijanista. - Čuo sam za razne vještine, ali ovo nikad nisam čuo ni vidio. Ovo je fascinantno, majstore! Čestitam! - rekao je Zrinko Tutić nakon Tinova nastupa. Glavna nagrada u emisiji su titula superosobe i novčani iznos od 25 tisuća eura. - Ako pobijedim u showu, novac ću iskoristiti za kupnju novog klavira. Klavir na kojem trenutačno sviram prilično je star i velika je stvar svirati na dobrom klaviru, pruža ti više mogućnosti - rekao je Tin. Osim novom klaviru, Tin se nada da će mu njegova vještina i emisija pomoći u daljnjoj budućnosti. Kandidati koji sudjeluju dolaze iz Hrvatske, BiH i Srbije. - Upoznao sam dosta kandidata i družili smo se u Beogradu. Svaki od njih je poseban i zanimljiv na svoj način. Teško je odrediti tko ima talent, tko je bolji, tko je lošiji jer su svi jako dobri - rekao je Tin o svojim kolegama. Tin dolazi iz umjetničke obitelji. Sestra Tamara je pijanistica, brat Filip studirao je klasičnu gitaru u Beču, a ljubav prema glazbi naslijedili su od oca. Nažalost, trojac je vrlo mlad ostao bez oba roditelja te su, iako su bili gotovo djeca, morali odrasti preko noći. Brinuli su se jedni za druge, snalazili u svakodnevnim kućanskim poslovima i plaćanju računa, a podršku su imali od obiteljskih prijatelja. Nakon očeve smrti održali su humanitarni koncert “In memoriam Damir Gal”. - Brat i sestra moja su najveća podrška. Oni me savjetuju i cijenim njihovo mišljenje. Ponosni su na mene jer je to velik uspjeh - zaključio je Tin. >>Tom Gretić u showu 'Superljudi' dobro je zapaprio svom kolegi, evo što je učinio >>Darko Đorđević dokazao da ima super moć, a suze su mu potekle zbog poruke supruge   