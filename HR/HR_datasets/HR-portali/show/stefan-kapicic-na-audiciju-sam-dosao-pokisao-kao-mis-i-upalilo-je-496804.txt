Obožavatelji misterija idući ponedjeljak dolaze na svoje jer na RTL Televiziji u 22.20 sati kreće američka ZF serija “Dolazak”. Okosnica je teme svojevrstan sukob Zemljana i došljaka iz svemira koji se već 50 godina asimiliraju s američkim stanovništvom. Produkciju potpisuje NBC, što je u startu potvrda kvalitete, a na popisu glumaca, osim Blaira Underwooda, Jasona Rittera i Laure Innes, je i Stefan Kapičić kojega gledamo u seriji “Larin izbor”. – U “Dolasku” igram Rusa Dimitrija Jelaviča, jednog od glavnih krijumčara tajnog oružja i desnu ruku najzločestijeg izvanzemaljca, ali na kraju sezone postat ću pošten! – smije se Kapičić koji je prije dolaska u Zagreb zbog “Lare”, četiri i pol godina živio i radio u Los Angelesu i glumio u serijama poput “24” i “Zakon brojeva”. “Dolazak” je snimio prije dvije godine, ali sjećanje mu je itekako živo. – Na audiciju sam upao pokisao kao miš i takav uskočio u ulogu koja mi je odmah legla. Snimali smo u L. A.-u, u Downtownu koji je bio pretvoren u luku i u studijima. Gledao sam seriju i zbilja je odlična – priča Kapičić s osjetnom sjetom u glasu kada govori o američkom tlu. Ipak, već za tjedan dana ide u New York na sastanak s agentima jer mu se smiješi novi posao. 