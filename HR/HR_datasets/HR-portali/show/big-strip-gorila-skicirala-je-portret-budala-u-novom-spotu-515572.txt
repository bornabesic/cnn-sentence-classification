Izuzetno talentirana mlada zagrebačka "zoo-rock" četvorka Big Strip Gorila predstavlja novi singl 'Portret budala' s hvaljenog debitantskog albuma 'Moment'.  -Postoje neke imaginarne granice pristojnosti, granice izdržljivosti i situacije od kojih nam se jezik već unakazio koliko smo ga puta morali 'pregristi', a sve to u svrhu 'mira u kući'. Dogodi se da živimo u mirnoj kući, s nemirom u duši, a tako ne valja. Pjesma 'Portret budala' objašnjava takav svijet, napominje kako ne bi trebali dopustiti da zbog drugih umanjujemo svoje vrijednosti, odluke ili neki vlastiti oblik izražavanja. Suprotstaviti se nekima nije lako, ali je svakako potrebno', opisao je pjevač, gitarist i tekstopisac Jenky. Autorstvo pjesme potpisuje cijeli bend, osim teksta kojem je autor samo Marko Jankek, a originalni spot je snimio i režirao Toni Mijač u suradnji s bendom. Spot je premijerno emitiran na CMC televiziji i portalu Vecernji.hr Album 'Moment' sniman je u suradnji s producentom Borisom Fischerom i donosi svih pet singlova kojima su se Big Strip Gorila nametnuli kao jedan od najperspektivnijih ovdašnjih sastava – 'Negacija savršene priče', 'Dresden", 'Bermudski trokut', 'Što sada kada smo zaspali' i 'Bez treme' – te čak sedam novih pjesama kojima samo potvrđuju ono što su u tom razdoblju kontinuirano dokazivali: da je, unatoč njihovom svježem stupanju na scenu, riječ o svirački i autorski izuzetnom bendu.  Tema: Muzika 