Do sada se o snimanju četvrtog dijela sage o Predatorima moglo saznati samo nekoliko detalja, i to onih koje je redatelj Shane Black otkrio putem društvenih mreža. Tako smo saznali da će se film fokusirati na junaka imenom Quinn Mackenna. Premda se činilo u jednom trenutku da će tog lika glumiti Benicio del Toro, glumac je zbog drugih obaveza otpao te su drugi uskočili na njegovo mjesto. No ono što je ipak zanimalo sve prave ljubitelje ove franšize bilo je pitanje kakvu će film dobiti oznaku, PG-13 ('za djecu') ili bolju? Kako smo vidjeli prošle godine, oznaka PG-13 nekim filmovima nije donijela ništa dobro, već im je čak i odmogla (primjerice filmu 'Batman v Superman'), dok je istovremeno nekim drugim filmovima (recimo 'Deadpoolu') oznaka R dovela značajno više publike nego što je itko očekivao. A kako se čini, i drugi su filmaši shvatili da cenzura i snimanje filmova 'za djecu' nema smisla, pa ćemo tako ove godine (film u kina dolazi 02. ožujka) dobiti i treći dio serijala o Wolverineu, s 'ispravnom' oznakom. Naše strahove da bi novi film o najboljem lovcu u svemiru mogao biti 'mlak' odagnao je redatelj filma na svojem službenom profilu na Twitteru. Donosimo vam taj tvit. Dodatak filmu je Alfie Allen (Theon Greyjoy iz 'Igre prijestolja') koji glumi bivšeg marinca. Njegov lik će se udružiti s ostalim likovima, uključujući i s glavnim likom, kojeg glumi Boyd Holbrook (negativac u novom filmu o Wolverineu), da bi zaustavili 'lovca' na prostoru gdje ga još nismo vidjeli - u mirnom predgrađu. Kao i u originalu, redatelj Black piše scenarij sa svojim redovnim suradnikom, Fredom Dekkerom. Shanea Blacka smo prošle godine mogli vidjeti za redateljskom palicom u filmu 'Dobri momci', dok će nam se Benicio del Toro u kina vratiti naredne godine u osmom nastavku 'Ratova zvijezda'. Snimanje filma 'Predator' počelo je ovog ponedjeljka, a u kinima ćemo ga moći vidjeti tijekom 2018. godine. Tema: FILM 