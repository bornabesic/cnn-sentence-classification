Novi film ‘Na mliječnom putu’ Emira Kusturice već neko vrijeme putuje po filmskim festivalima, no gdje god se pojavi najviše pažnje privlači glavna glumica, lijepa Monica Bellucci. Međutim, našim je medijima pažnju najviše privukao trailer u kojem Monica prilično čisto i bez greške priča na srpskom jeziku. 51-godišnjoj talijanskoj glumici partnera u filmu odigrao je sam Kusturica koji se dosad zadovoljavao malim ulogama u vlastitim filmovima. Na to se odlučio jer ovo mu je - kako kaže - najosobnije ostvarenje, svojevrsni triptih u čijem je prvom dijelu junak običan mljekar, uznemiren ratnim zbivanjima, u drugom pronalazi ljubav svoga života (Belucci), a u trećem postaje monah i meditira o prolaznosti.   Film ‘Na mliječnom putu’ skupi je spektakl, snimao se 50 tjedana tijekom tri godine, angažirano je pet tisuća statista, a uz talijansku zvijezdu igraju Sergej Trifunović, Miki Manojlović, Sloboda Mićalović i Davor Janjić. Film je na nedavno održanom venecijanskom festivalu bio nominiran u kategoriji najboljeg filma, a Bellucci ga sada promovira na sve strane.