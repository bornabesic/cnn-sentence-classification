Kad je javnost saznala da sam opet s Charlesom, bilo je užasno. Nisam mogla izaći iz kuće i ne bih to željela ni najgorem neprijatelju, rekla je vojvotkinja. Kaže da se osjećala poput zatvorenika u svom domu, a da bi joj vrijeme brže prošlo Camilla Parker Bowles (69) je čitala i učila slikati. Istaknula je da ne bi to uspjela preživjeti bez svoje djece Toma i Laure, sestre Annabel te pokojnog brata Marka. - S vremenom sam se navikla da se prati svaki moj korak - ispričala je Camilla, koja se 2005. udala za princa od Walesa, Charlesa (68). Svake godine ide na više od 200 evenata, uključujući naporna putovanja diljem svijeta sa suprugom. Pri tome se pozorno motri kako je obučena, našminkana, njezin nakit i svaka riječ koju izgovori. - Ponekad se probudim ujutro i nemam snage za ništa, ali znam da moram odraditi sve svoje obveze - požalila se Camilla. Tvrdi da si ne smije dopustiti da stane ni na trenutak jer će se odmah slomiti. - Živi se na adrenalinu i jednostavno nema odmora - objasnila je britanska vojvotkinja. Često situacija na eventima krene krivo i nitko iz protokola ne zna kako bi reagirao na to. - Tada se morate nasmijati i znam da javnost misli kako to previše radim - osvrnula se Camilla na kritike. Kad se spominju njezine brojne obveze i da će uskoro navršiti 70 godina, pa bi trebala usporiti kao njezini vršnjaci, vojvotkinja na to ima spreman odgovor. - Želite reći da nisam mlada - šali se i napominje da će morati izmisliti čarobni štapić da je spriječe u radu. Camilla osjeća prazninu u svom životu otkad joj je 2014. umro mlađi brat Mark, kojeg je obožavala. - Često me zvao kad je trebao nešto i tepao mi Camillsy - priča o njemu vojvotkinja. Camilla se opušta u svom domu u Wilshireu gdje se druži sa svoje petero unučadi. - Treba biti samo pozitivan i možete mnogo napraviti - zaključila je.