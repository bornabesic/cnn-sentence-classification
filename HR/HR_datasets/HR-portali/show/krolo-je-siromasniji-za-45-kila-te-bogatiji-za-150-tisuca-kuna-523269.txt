Finalna emisija 'Života na vagi', koja je večeras emitirana na RTL-u iz zagrebačkog studija Jadran filma, iznjedrila je prvog pobjednika showa, Splićanina, teniskog trenera, Ivana Krolu koji je postao bogatiji za 150 tisuća kuna. - Pobjedu sam očekivao od samog ulaska u kuću ali na što ću potrošiti nagradu još uvijek ne znam, iako razmišljam da možda otvorim fitness centar ili nešto slično  - otkrio je presretni Krolo.  Svi su ostali zatečeni kada su ugledali 'manekena' u plavom odijelu pitajući se je li to ista ona osoba koja je prije tri i pol mjeseca ušetala u 'kuću debele mame', kako su je od milja prozvali kandidati. Simpatični Splićanin u show je ušao sa 128,9  kilograma, a na finalnom vaganju, stavši na vagu, imao je 83,9 kila - 45 manje nego kada je ušao u show, s postotkom izgubljene tjelesne mase od 34,9%.  Katarina Rožanković koja je postala 'tajni finalist' emisije, zbog toga što se, nakon što je izašla iz showa, prema riječima produkcije, najviše trudila i pokazala najbolje rezultate na vagi, oduševila je svojom novom pojavom, zasjavši u crvenoj pripijenoj haljini. Izgubila je u finalu za samo 0,1% manje tjelesne mase od Krole, no to je nije zasmetalo, dapače, sretna je što je skinula sveukupno čak 47,7 kilograma i tako je sa 137, koliko je imala kada se prijavila u show, došla na samo 89,3 kile.  - Krolo je bio moj favorit od početka. Nije mi žao što sam izgubila s minimalnom razlikom od njega koji se bavi sportom i koje je u tom svijetu godinama. Dokazala sam sama sebi da je sve moguće i naravno nastavljam dalje sve dok ne dođem do svog cilja - kazala je Katarina koja je izgubila 34,8% tjelesne mase te je tim rezultatom zasjenila i Darjana i Leonarda koji su bili finalisti. Iako nije ušla u finale, Gabrijela Crnjac također je ostala više nego ugodno iznenađena kada joj je voditeljica Marijana Batinić otkrila da je upravo ona ta koja je osvojila utješnu nagradu od 50 tisuća kuna. - Sretna sam rezultatom i pola nagrade ću dati svojima, pola ću uložiti u sebe jer ću doći na neko vrijeme živjeti u Zagreb i trenirati. Život na vagi je u potpunosti promijenio moj život i ne žalim ni sekunde što sam se prijavila - kazala je Gabi. Gabi je u kuću zakoračila sa 183,7 kila, a u Jadran filmu se pojavila sa 129. Skinula je 54,7 kilograma, odnosno čak 29,8% tjelesne mase, a Marijana ju je pohvalila, jer je za razliku od prijašnjih emisija, gdje je ruke uvijek držala na trbuhu, sada ponosno držala iza leđa.  Darjan Zajačko je u 'Život na vagi ušao' sa 125,4 kilograma, a do danas je skinuo 40 kila pa tako sada ima 84,5, što znači da je skinuo 32,1% tjelesne mase, a njegov preobražaj iznenadio je sve u publici jer se najviše fizički promijenio. Leonardo Zirdum je pak, ušao u show sa 141,9 kilogram, a sada ima 98,4 kile, što znači da je skinuo 43,5 kilograma, odnosno izgubio je 30,6% tjelesne mase. I Neven je Gabi bio odmah za petama. Sa 240 kila koliko je imao pri ulasku u emisiju, pao je na 172,1 kilogram te tako ušao u kategoriju 'stokilaša'. Izgubio je 68 kilograma, odnosno 28,4% tjelesne mase. Hana Sokač imala je 138,3 kilograma, a sada ima 106,2. Skinula je 32,1 kilogram, odnosno 23,1% tjelesne mase, dok je Vedran Anušić skinuo 46,2 kilograma, pa sada ima 111,4 kile dok je na samom početku imao 157,6 kila, odnosno, izgubio je 29,3% tjelesne mase. Ana Kovačić mamila je uzdahe svojim novim izgledom, a kako i ne bi kada je sa 109,1 kile, došla do 84,2. Ana je izgubila 24,9 kilograma, odnosno 22,8% tjelesne mase. Mirjana Grdić bila je skoro pa neprepoznatljiva! Simpatična mama je sa 105,8 kila, koliko je imala pri ulasku u show došla do 82,8, skinuvši 23 kilograma, odnosno 21,7% tjelesne mase. Baš kao i Marko Matić koji je istopio 22,5 kile, pa je sa 129,7, s koliko je ušao u show, došao do 107,2 kile. Skinuo je tako 17,3% tjelesne mase. Atraktivna Vlatka Birač, samohrana majka troje djece, sa visokih 114,4 kilograma pala je na 89,1, te tako izgubila 25,3 kilograma, odnosno 22,1% tjelesne mase, a Nedjeljka Lihtar, koja je imala 112,9 kilograma, u studio je ušla sa 96,7. Izgubila je 16,2 kilograma, odnosno 14,3% tjelesne mase. Silvija Lukšić došla je sa 102,5 kilograma, a sada ima 87,4 pa je tako skinula 15,1 kilogram tj. 14,7% tjelesne mase. Damir Leskovec imao je ulaskom u show 173,9 kilograma, a do sada je izgubio 18,8 kila pa je u Jadran film ušao sa 155,1 kilogram, izgubivši 10,8% tjelesne mase. Marin Delaš sa 138,4 kilograma, došao je na 119,2, izgubivši 13,9% tjelesne mase, odnosno 19,2 kile, a Davor Bolšec jedini je koji je skinuo samo 3,9 kilograma, pa je sa 169,7 došao do 165,8.  Treneri Mario Mlinarić i Sanja Žuljević kazali su da su više nego zadovoljni rezultatima koje su njihovi kandidati ostvarili, a i dalje će ostati u kontaktu ne bi li im pomogli da i dalje nastave istim tempom.   