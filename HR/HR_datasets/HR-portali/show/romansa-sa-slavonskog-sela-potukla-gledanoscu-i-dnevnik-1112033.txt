Nakon što je konkurentski RTL ovog vikenda gledanošću Nova TV pretekla u reality formatu, u utorak navečer ta je televizija uspjela i u dramskom programu. Prvi nastavak njihove sapunice “Zlatni dvori” pratilo je više od 680 tisuća gledatelja, kažu s Nove TV, dok je četvrti nastavak RTL-ove serije “Prava žena” istog dana gledalo samo 169 tisuća gledatelja, doznajemo od televizija. Ne samo da su bili gledaniji od konkurencije već su “Zlatni dvori” u utorak bili najgledaniji program dana svih televizija, a na drugom i trećem mjestu gledanosti su također aduti Nove TV; “Farma” sa 615.000 gledatelja, Dnevnik Nove TV više od pola milijuna ljudi i “Ponovno rođen” sa 435.000 gledatelja, doznajemo. Već prvi kadrovi “Zlatnih dvora”, kojima dominiraju idilična žitna slavonska polja, dali su naslutiti da nas čeka romantična “sapuničasta” priča. Seoska ljepotica Ana (Katarina Baban) susreće šarmantnog vjetropirastog bogataša iz grada Petra (Matko Knešaurek), koji je u prvom nastavku hrabro spašava iz goruće štale. To je punokrvna sapunica u kojoj ima elemenata drame, romantike, razlika u društvenim slojevima, eksterijera... Sve to prati odlična produkcija i izvrsna gluma prije svega Katarine Baban i Matka Knešaureka koji su uvjerljivo dočarali simpatije. S tako jasnom vizijom na što serije treba nalikovati Nova TV je ubola u sridu, dok RTL vrluda. Njihova dramska uzdanica “Prava žena” ima radnju koja se ne može smjestiti ni u okvir sapunice, ni sit coma, ni obiteljske drame, već je miks svega, pa ne čudi što brojem gledatelja – prvu epizodu je gledalo 250.000 ljudi – debelo kaska za Novom TV. >> Farma je 'pojela' srednjovjekovni Anno dvostruko većom gledanošću 