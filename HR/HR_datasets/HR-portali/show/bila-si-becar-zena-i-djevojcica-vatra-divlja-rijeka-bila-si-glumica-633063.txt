Tužno je u petak u Šibeniku. Rodni grad Dolores Lambaše oprašta se od svoje mezimice. U Hrvatskom narodnom kazalištu održana je komemoracija na kojoj su se od nje oprostili roditelji, rodbina, prijatelji, kolege i sugrađani. Osobito emotivno govorio je Joško Ševo koji je, kako je sam rekao, prvo bio njezin profesor pa kolega i na kraju prijatelj. – Tu sam uime Hrvatskog društva dramskih umjetnika, Akademije dramske umjetnosti i kao čovjek koji te voli. Pamtit ću zauvijek gdje sam bio kada su počele stizati vijesti. Loše pa još gore. Šok, nevjerica pa tuga: gusta i ljepljiva. Nalio sam čašu crnog vina i slušao Arsena – rekao je Ševo i duboko emotivno recitirao „Djevojku iz moga kraja“. – Arsen je, draga, za tebe ovo pisao. Sve je tu: Šibenik, tvoje oči, boje zavičaja i ona "ona ne da da je slome, otima se i prkosi". Bila si mi studentica, kolegica, prijateljica. Bila si glumica. Bila si bećar, žena i djevojčica. Vjetar, vatra, divlja rijeka, suza i nedovršeni stih. Dolores, prerano je za ovo. I ja vjerujem u anđele i molim ih neka te dobro paze i čuvaju. Zbogom, draga! – zaključio je Ševo. – Teško mi je govoriti o našoj maloj koja se zauvijek vratila. Prije 15 dana sreo sam je posljednji put, u Zagrebu. Obećala mi je kavu prvi put kada dođe u Šibenik. Nažalost, Dolores, ništa od naše kave. Možda se sretnemo među zvijezdama, gdje si se preselila – u suzama je kazao glumac Mate Gulin. – Otišla je Dolores, osoba koja nas je svojim zaraznim osmijehom sve uveseljavala. Živjela je punim plućima. Otišla je prerano i, nažalost, njezin san da zaigra na daskama HNK u rodnom gradu nikada se nije ostvario. Zauvijek će ostati onakva kakvu je pamtimo: nasmijana, optimistična i željna svega – rekla je Nera Gojanović, ravnateljica šibenskog HNK. >>'Snažna vanjština iza koje se krije krhka i osjetljiva srna' >>Dosad neobjavljeni intervju: Zašto se Dolores povukla iz javnosti >>Matavulj ide na Lambašin pogreb unatoč preporuci liječnika