Pjesme nadolazećeg Zagrebačkog festivala zaplovile su radijskim eterom! Sve važnije nacionalne, regionalne i lokalne radijske i televizijske postaje predstavit će nove skladbe koje će biti izvedene na 64. Zagrebačkom festivalu, 27. siječnja 2017., uz izravan televizijski prijenos. Pjesme možete poslušati i na službenim web stranicama Festivala – OVDJE. Podsjetimo, novi umjetnički direktor festivala, Neno Belan, i članovi festivalskog uredništva, Ivana Vrdoljak Vanna, Massimo Savić, Nenad Borgudan, Marijan Brkić i Tomislav Štengl, preslušali su rekordnih 270 pristiglih prijava i na kraju se odlučili za 22 pjesme sljedećih izvođača: Akvarel, Ana Androić Knežević, Ana Opačak, Antonela Doko, Bang Bang, Belfast Food, KEDZO feat. Zsa Zsa, Daria Hodnik, En Face, Hari Rončević, Ivo Perkušić, Jacques Houdek, Lovre Lučin, Magdalena Bogić, Manntra, Mario Petreković, Mia Dimšić, Nikolina Tomljanović, NoA feat. Ivana Kindl, Saša Lozar, Tedi Spalato i Zrinka Posavec. Umjetnički direktor festivala, Neno Belan, zadovoljan je postignutim: „Moje kolege iz uredništva i ja stojimo iza odabrane 22 skladbe i smatramo da one predstavljaju presjek domaće moderne pop produkcije, idealne za Zagrebački festival. Uvjeren sam da će sve pjesme zaživjeti u radijskom eteru i imati dug život i nakon festivala“. Pjesme 64. Zagrebačkog festivala možete poslušati ovdje, a ostale aktualnosti pratite na službenim Facebook i Twitter stranicama festivala. 