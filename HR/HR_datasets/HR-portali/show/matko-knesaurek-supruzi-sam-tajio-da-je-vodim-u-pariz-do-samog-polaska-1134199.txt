Supruga mi je rekla kako joj je Pariz ostao u najljepšem sjećanju s prijašnjih putovanja. Slušao sam je i poželio razveseliti proslavom godišnjice braka baš u Parizu. Nije znala kamo idemo sve do polaska u zračnu luku pa je to bilo lijepo iznenađenje za nju, ali i za mene jer sam joj uspio izmamiti osmijeh na lice – za Story je rekao Matko Knešaurek koji je suprugu Anicu oduševio kratkim putovanjem. Mirni zbog baka servisa U Gradu Svjetlosti proslavili su prvu godišnjicu braka, a koliko su uživali, zvijezda serije “Zlatni dvori” ne krije. – Bilo je prekrasno. Pariz je poseban grad. Prekrasna arhitektura, ljudi, nekako je posebno romantičan, a kultura i umjetnost ostavljaju bez daha. Notre Dame, Louvre, Champs-Élysées, ulice koje se slijevaju prema Eiffelovu tornju pa se stječe dojam da je stvarno centar grada... Divna uspomena – objašnjava 30-godišnjak. Iako su supružnici u Francusku planirali povesti i 11-mjesečnu kćer Taliju, ona je ipak ostala u Zagrebu s bakom i djedom. – Zamolili smo Aničine roditelje da je pričuvaju, a oni su pristali sa svim veseljem srca svog. Ona ih voli, igrali su se, uživali, a mi smo bili mirni i sretni što je možemo njima ostaviti. Planirali smo ići svi zajedno, ali nismo htjeli riskirati zbog nedavnih događaja u Parizu. Još je malena za takav put. No iduće godine svi troje ćemo na put – govori glumac oduševljen očinstvom. – Nama se Talia dogodila i zbog toga smo najsretniji ljudi na svijetu. Ulogu tate dobiješ i za nju nema scenarija, nitko nema redateljske upute i svaki se dan moraš truditi dati najbolje od sebe kako bi dijete doista bilo sretno. Od kćeri ću dobiti kritike ili pohvale – poput njezina osmijeha. Ne tražim nikakve zahvale kao otac, želim samo da je sretno dijete, da izraste u sretnu djevojčicu, djevojku. To će mi biti najveća nagrada. Ako danas-sutra dobije brata ili sestru, isto želim i za njih – opisuje glumac i uz osmijeh odgovara na pitanje hoće li on i supruga ubrzo proširiti obitelj. – Ne, rekli smo da ćemo se malo pripaziti u slobodnim aktivnostima. Želimo se posvetiti Taliji i uživati u njoj, ali volio bih da se naša obitelj za dvije, tri godine poveća za još jednog člana – kaže Knešaurek.