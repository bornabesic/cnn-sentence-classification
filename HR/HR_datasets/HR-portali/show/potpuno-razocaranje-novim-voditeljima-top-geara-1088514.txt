BBC je emitirao prvu epizodu Top Geara bez trojca koji je simbol tog popularnog serijala o automobilima, Jeremyja Clarksona, Jamesa Maya i Richarda Hammonda. U skladu s očekivanjima, nije to ni sjena originalnom Top Gearu koji je funkcionirao ponajprije kao slapstick komedija s automobilskim lajtmotivom. Nijedan od dvojice voditelja, ni Chris Evans ni Matt LeBlanc, nije blizu magičnim moćima svojih prethodnika. Čak ni pridružena voditeljica, poznata vozačica Sabine Schmitz, ne popravlja bitno stvar, nego je dodatno razvodnjuje. Nastojanje da Evans nadmaši Jeremyja Clarksona pretvara se u iritantnost bez imalo šansi da se dotakne barem malo šarma koji je imao voditelj protjeran s BBC-ja. LeBlanc pak, kojeg pamtimo prije svega kao Joeya iz Prijatelja, ima upravo taj problem – on će zauvijek ostati Joey iz Prijatelja.  Pokušaj da ga se pretvori u cool frajera za volanom propada u startu. Ne može se reći da je show potpuno ostao bez duhovitosti i vica, nego jednostavno nema one kemije i privlačnosti koju su imali Clarkson, Hammond i May. Misliti kako je dovoljno sve ostaviti kako je bilo i jednostavno ubaciti nove voditelje, potpuni je promašaj. Umjesto da su napravili potpuno novi Top Gear koji ne bi imao nikakve sličnosti sa starim, koji bi bio prilagođen novim voditeljima, njih su jadne utopili u stari štimung, još i vizualno lošiji, gdje se oni ne snalaze. Još ih gora katastrofa čeka kada se pojavi “pravi” Top Gear u vidu The Grand Toura za koji su Clarkson i ekipa dobili četverostruki budžet u odnosu na onaj koji su imali na BBC-ju. >>Top Gear i Jeremy Clarkson ponovno pod istragom 