Temperamentna, emotivna i žena sa stavom, najbolji je opis 28-godišnje Petre Kraljev koja je umalo postala pravnica, no ipak je prevladala ljubav prema glumi. Splitsku glumicu gledamo u seriji “Zlatni dvori” Nove TV, njezinoj prvoj televizijskoj ulozi, u kojoj je utjelovila Neru Vidić. Iako u djetinjstvu nije bila fascinirana glumom, ljubav prema daskama rodila se kad je počela plesati balet. Tek je izašla s Akademije i još ćemo dugo gledati ju i o njoj čitati, a otkrila nam je koliko joj osobno znači nominacija za Večernjakovu ružu. Jeste li očekivali ovo priznanje? Naravno da nisam. Tek sam izašla s Akademije, pojavila se u TV sapunici i uopće nisam očekivala nominaciju. Svakako, veliko priznanje za rad i trud koji sam uložila. “Zlatni dvori” su za mene očito bili “zlatni”.   Što ste sve spremni učiniti zbog uloge koju tumačite? Spremna sam otići onoliko daleko koliko to uloga zahtijeva. U svemu postoji granica, ali uz neko jasno i argumentirano objašnjenje nemam problem ni s čim.   Veći dio serije bili ste negativka, poistovjećuju li vas ljudi s ulogom? Pa bojali su me se na početku i s nesigurnošću zazivali moje ime na ulici. To mi nimalo ne smeta jer znači da točno igram lik i da su to ljudi očito prepoznali.  Koju svoju osobinu najviše volite? Poznatu splitsku “osobinu” – dišpet. Naravno, ne s ružnom konotacijom, kako se to uglavnom tumači, nego onaj vražićak u vama koji vam ne da da odustanete i potonete.   Što vam znači priznanje gledatelja koji na kraju nagrađuju i Večernjakovom ružom? Već sam negdje izjavila da je to jednako aplauzu u kazalištu. Ne mogu reći da nisam ponosna na sebe. Velika je to stvar za mladu glumicu koja zapravo tek uči i stječe iskustvo.   Što najčešće radite u slobodno vrijeme, kako se opuštate? Plešem, skačem, čitam, mirujem... Otprilike kronološkim redom. Pokušavam imati svoje ispušne ventile i trenutke za punjenje baterija da mogu dalje. Glumački rad je težak, kako fizički, tako i psihički.   Koga planirate povesti sa sobom na dodjelu Večernjakove ruže 31. ožujka u zagrebački HNK? Ma cijelu ekipu Nove TV. Svi su oni zaslužni za moju nominaciju. >>Glazbu ne treba pretjerano određivati žanrovima >>Elemental: Sve najpozitivnije ali i najmračnije pruža se glazbom​ 