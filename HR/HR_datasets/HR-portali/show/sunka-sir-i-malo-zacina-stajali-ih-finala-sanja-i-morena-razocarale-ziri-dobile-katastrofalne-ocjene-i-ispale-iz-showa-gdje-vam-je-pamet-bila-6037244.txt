Show 'Tri, dva, jedan - kuhaj!' samo korak do finala u srijedu navečer napustile su Sanja i Morena. Pripremale su zamotuljke sa šunkom i sirom, punjenu korabicu, juhu od celera, teleću jetru s drobljencem od krumpira te drobljenac s ribizlom i borovnicama, a za svoj su meni od pet slijedova zaradile mršavih 15 bodova. Sveukupno 50 osvojenih bodova nije bilo dovoljno za prolazak u finale. - Za hladno predjelo servirale ste gotovu šunku s gotovim sirom i malo začina. U polufinalu smo, ne možemo tako. Ogromna, katastrofalna pogreška - razočaran je bio Ivan Pažanin. - Ne znam gdje vam je pamet bila. Toplo predjelo je interesantno i dobro odrađeno, ali nije bilo dovoljno začinjeno - dodao je. - Juha je bila preslana, jetrica su ukusna, kao i umak, no trebala su biti malo manje tretirana, a prilog je trebao biti blaži - dopunio je Tomislav Špiček dok je Žakline Troskot ostala razočarana desertom. - Nije bio dobro ispečen. Od ispod crn, iznutra sirov i malo pretjerano kisel - komentirala je. Uz loše ocjene, Sanja i Morena dobile su i jedan bod manje za nečistu radnu jedinicu. - Ostala su dva para. I jedni i drugi imaju neki svoj ritam kuhanja, svoju viziju kuhanja, svoja jela. Nema favorita, nijedan par ne odskače. Oni su apsolutno ravnopravni i to će biti prava borba za kraj - smatra Pažanin. Moira i Zdravko ili Martin i Kristijan - tko će biti novi najbolji amaterski kulinarski par? Doznat ćemo u četvrtak u 21,15 sati na RTL-u.