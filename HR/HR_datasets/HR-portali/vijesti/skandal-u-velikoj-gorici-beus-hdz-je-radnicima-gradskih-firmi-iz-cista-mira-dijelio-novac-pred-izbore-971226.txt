Foto: Hina VELIKOGORIČANIMA zaposlenima u gradskim tvrtkama u posljednjih je tjedan dana isplaćeno po 500 kuna, objavio je HNS-ov zastupnik. Oni malo hrabriji su taj primitak nazvali "izbornicom" koja se, navodno, dijelila zbog 'dobrog poslovanja'. Goran Beus Richemberg komentirao je podjelu "izbornica" na svojem Facebook profilu. "Čitav grad bruji da je aktualni HDZov gradonačelnik Barišić, kao skupština gradskih trgovačkih društava, naložio isplatu 500 kuna 'prigodne pomoći' svim radnicima velikogoričkih komulalnih poduzeća neposredno prije lokalnih izbora. Radi se o eklatantnom primjeru političke korupcije i zlouporabi položaja i ovlasti u svrhu predizborne kampanje. Ali i o podcjenjivanju onih koji rade za malu plaću ali još uvijek imaju svoje dostojanstvo. Može li se ljudski obraz kupiti za 500 kuna?" Kaže kako su VG Čistoća, VG Komunalac, VG Vodoopskrba i Gradsko stambeno gospodarstvo Velika Gorica svim svojim zaposlenicima isplatili po 500 kuna. "Radnici su pitali koji je povod i dobili odgovor da povoda nema, da se radi o pomoći", kaže Beus Richemberg.