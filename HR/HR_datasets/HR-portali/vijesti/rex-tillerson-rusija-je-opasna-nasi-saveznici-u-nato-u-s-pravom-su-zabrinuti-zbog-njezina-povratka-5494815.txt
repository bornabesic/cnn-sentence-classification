Američki državni tajnik kojeg je imenovao Donald Trump, bivši glavni direktor ExxonMobila Rex Tillerson, rekao je u srijedu da je Rusija "opasna" i da su saveznici Sjedinjenih Država u NATO-u "s pravom" zabrinuti zbog njezina povratka na međunarodnu pozornicu. Bivši direktor velike naftne tvrtke kojeg je saslušao vanjskopolitički odbor Senata kako bi ga potvrdio na dužnosti šefa američke diplomacije, blizak je ruskom predsjedniku Vladimiru Putinu s kojim i novoizabrani predsjednik Donald Trump želi bolje veze. "Rusija je danas opasna. No nije nepredvidljiva. Zauzela je ukrajinski teritorij, domogavši se Krima i pružila pomoć sirijskim snagama koje su jako grubo kršile ratne zakone", istaknuo je Tillerson od kojeg su američki senatori upravo htjeli doznati o njegovim vezama s Rusijom dok je bio glavni direktor ExxonMobila od 2006. do 31. prosinca 2016. REUTERS   "Naši saveznici u NATO-u se s pravom brinu zbog povratka Rusije", rekao je Tillerson, pošto je Trump u predizbornoj kampanji kritizirao djelovanje Sjevernoatlantskog saveza, napose članak 5 NATO-ove povelje koji govori o solidarnosti članica u slučaju vanjske agresije. Ta je izjava uznemirila američke saveznike u Europi. Tillersonovo saslušanje događa se dok su u Washingtonu prilike iznimno teške: Donald Trump je u srijedu ljutito odbio tvrdnju da je Rusija na njega vršila pritisak, nakon objavljivanja u američkim medijima obavještajnih bilježaka koje govore da Rusi posjeduju kompromitirajuće informacije o newyorškom milijarderu. Tillerson je usto izrazio žaljenje što Kina "nije bila pouzdan partner i nije iskoristila svoj utjecaj kako bi zaustavila Sjevernu Koreju" i njezine, po međunarodnom pravu, nezakonite vojne balističke i nuklearne programe. Na kraju je ocijenio da su kineski interesi ponekad bili "u suprotnosti s američkim".