Stravičan prozor ugledao je Nikola Plešej kada je u četvrtak oko 17.30 ušao u obiteljsku kuću u Cuglinima 13 u zagrebačkoj Dubravi. Na podu, u lokvi krvi ležali su njegov otac Vlado (68) i očev kum Ivica Pilija (42). Bili su izbodeni nožem, a Nikola Plešej pokušao ih je reanimirati, no bezuspješno. Kako je posumnjao da bi Darko B. mogao stajati iza krvavog zločina, pošao ga je tražiti, no nije ga našao. Darka B. policija je oko 21 sat uhitila u kući u Oporovcu. Dvije verzije Prema jednoj verziji, sâm se predao policiji nakon što su mu policajci okružili kuću. Prema drugoj, policajci su uporabili sredstva prisile kako bi ga svladali i priveli. Odveden je prvo na ispitivanje u policiju, nakon čega će biti doveden i pred suca istrage zagrebačkog Županijskog suda radi određivanja istražnog zatvora. Neslužbeno se doznaje i da je policija našla nož kojim je ubojstvo počinjeno. Sumnja  se da je Darko B. Vladu Plešeja i Ivicu Piliju nožem napao i izbo s leđa,  jer su u trenutku ubojstva njih dvojica radila na postavljanju prozora. Motiv dvostrukog ubojstva najvjerojatnije su neriješeni odnosi koje je Darko B. imao sa svojom bivšom djevojkom, koja je u međuvremenu počela vezu s Josipom Plešejom, jednim od sinova ubijenog Vlade Plešeja. Prema onom što je na mjestu događaja, malo nakon ubojstva, pričala rodbina ubijenih, Darko B. s bivšom djevojkom ima dijete. Ona je odvela iz vrtića, a da ga nije o tome obavijestila, i nekamo otišla s djetetom i s Josipom Plešejom. Darko B. to je shvatio kao otmicu te je sve navodno prijavio i policiji, no u policiji ta informacija nije potvrđena. Na dan ubojstva, ispričala je rodbina ubijenih, Darko B. se tijekom jutra vozio kroz Cugline, a s njim u društvu bilo je više osoba. To je obitelj Vlade Plešeja preplašilo, no nitko nije ni slutio da bi cijela ta priča mogla završiti tragedijom. Jer Darko B. popodne se sâm vratio do kuće Vlade Plešeja, popeo na prvi kat i ondje zatekao Vladu Plešeja i Ivicu Piliju koje je potom ubio. >>Nemilosrdnom ubojici dvojice susjeda mjesec dana istražnog zatvora >>Policija privela osumnjičenog za dvostruko ubojstvo u Slavonskom brodu