Gdje ima mjesta i ljubavi za jednog, naći će se i za drugoga - to je životni moto Domagoja (43) i Daniele (42) Ratković iz Demerja kraj Zagreba. Supružnici velikoga srca u petak su, naime, udomili šestomjesečnu kujicu i njezina brata, koje je zlostavljao monstruozni vlasnik iz Velike kraj Požege. Podsjetimo, 77-godišnji Z.M. nesretnu ženkicu prvo je zatukao čekićem, a zatim ju je, još živu, zakopao u jamu na susjedovu posjedu. Kujica se čudom uspjela spasiti, a volonteri Udruge za zaštitu životinja Sirius Požega zlostavljanje su prijavili policiji i DORH-u te vlasniku oduzeli životinje i sklonili ih na sigurno dok se ne udome. - Kad smo na društvenim mrežama i u medijima pročitali što se dogodilo, zgrozili smo se. Sama činjenica da se to milo biće poslije svega vratilo kući, nečovjeku koji ju je toliko povrijedio, govori koliku odanost, ljubav i moć praštanja imaju životinje. Suprug je odmah odlučio da toj napaćenoj duši, ali i njezinu bratu, moramo pružiti dom. Nije mi apsolutno ništa rekao o tome. Doveo me pred gotov čin - smije se Daniela. Ona se, naravno, u nove članove obitelji zaljubila na prvi pogled, a kako i ne bi, kad cijeli život pomaže napuštenim i ozlijeđenim životinjama. Privatni album Privatni album   Tako se sa suprugom Domagojem trenutačno brine za mladunče lisice, koje su spasili od lovaca, a na čuvanju imaju i vranu sa slomljenim krilom. Udomili su i konja koji je trebao završiti u klaonici, a imaju i dva maltezera. Obitelj Ratković pretučenoj ženkici iz Velike kraj Požege dala je ime Xena - po princezi ratnici iz istoimene televizijske serije, a brat, nekada Garo, od petka se zove Herkul. S novim imenima čeka ih i novi život, u kojem im niti jednoga dana neće nedostajati ljubavi i pažnje, obećali su im to Domagoj i Daniela te njihova djeca - 24-godišnja kći Dorotea i 20-godišnji sin Dominik, kao i Ivana Habazin, 27-godišnja profesionalna boksačica, koja već sedam godina živi kod obitelji Ratković. Privatni album Ivana Habazin s Herkulom i Xenom Privatni album Ivana Habazin s Herkulom i Xenom Privatni album Ivana Habazin s Herkulom i Xenom   Zlostavljana kujica ima frakturu lubanje, polomljen zub, ožiljke po glavi od prijašnjih udaraca, anemična je zbog loše ishrane i na nogama ima rane od stalnog ležanja na betonu, ali uz novu obitelj uskoro će zaboraviti sve loše što je proživjela. Kad je Domagoj Ratković došao udomiti šestomjesečne štence, odbio je prihvatiti pomoć požeške Udruge koja je htjela pokriti barem dio veterinarskih troškova, i ne samo to, volonterima je čak donio vreće hrane za napuštene pse i mačke koje imaju na skrbi. - Xena i Herkul su predivni psići. Još su prilično zbunjeni i prestrašeni, ali stvari polako idu na bolje. Dobili su svoje kućice, uživaju u našem društvu, željni su igre i ljudskog dodira, ma zbilja su ljubimci za poželjeti - rekla nam je Daniela, koja, otkad zna za sebe, pruža privremeni dom napuštenim životinjama i pomaže u njihovu udomljavanju.