Foto: Twitter GRUPA bjelačkih nacionalista, tzv. alternativnih desničara ili jednostavno - neonacista, marširala je u subotu u Charlotesville, Virginia u SAD-u protiv uklanjanja spomenika konfederacijskog generala Roberta Leea. Kako javlja ABC News, stotinjak prosvjednika, koje je predvodio deklarirani bijeli nacionalist Richard Spencer, prosvjedovalo je protiv odluke gradskog vijeća Charlotesvillea o uklanjanju spomenika u parku Lee,iako je sud zaustavio uklanjanje na šest mjeseci. Lee je general koji e u Američkom građanskom ratu predvodio vojne snage Juga, koji se borio za odcjepljenje od Sjevera i protiv ukidanja ropstva. Vodio ih Richard Spencer. Podsjetimo, Richard Spencer je poznati američki ekstremni desničar koji se "proslavio" snimkom na kojoj ga antifašist udara šakom u glavu, kao i govorom u Washingtonu na kojem je pozdravio Donalda Trumpa na isti način na koji su njemački nacisti pozdravljali Adolfa Hitlera ("Hail Trump"), dok su mu iz publike salutirali nacističkim pozdravom. A na subotnjem maršu, Spencer i njegovi sljedbenici skandirali su "krv i tlo" (još jedna neslavna nacistička parola), "nećemo biti zamijenjeni" (očita referenca na demografske promjene u SAD-u) i "Rusija je naš prijatelj".   "Prosvjed s bakljama podsjeća na KKK" Nakon što je policija izišla na teren, alternativni desničari su se razišli bez incidenta. Gradonačelnik Mike Signer izrazio je svoje zgražanje ekstremističkim prosvjedom. "Mislim da je to jezivo. Mi smo grad koji se ponosi svojom raznolikošću", rekao je i dodao da su prosvjednici ili "duboko neuki ili da žele zastrašiti unijeti strah u našu manjinsku zajednicu." Na prosvjedu je došlo i do manjeg sukoba s protuprosvjednicima koji su tražili od Spencera i njegovih sljedbenika da "napuste njihov grad", a Signer je napomenuo da od policije očekuje da ispita je li počinjen savezni zločin iz mržnje. Alternativni desničari na Twitteru zauzvrat su ga obasuii antisemitskim uvredama. John Edwin Mason, povjesničar sa Sveučilišta Virginia također je komentirao prosvjed: "Baklje u noći priziva prizore KKK-a, ali i nacista. Ali nikoga ovdje nisu zastrašili ti lakrdijaši".