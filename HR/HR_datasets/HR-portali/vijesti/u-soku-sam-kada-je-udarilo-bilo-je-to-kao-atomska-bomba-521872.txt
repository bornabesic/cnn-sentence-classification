To je bila atomska bomba. Čovjek koji je vozio taj gliser nije imao svjetla, a nas je bilo devet u čamcu i bili su veliki valovi. Ja sam sjedio na krmi i oko mene je bilo još troje. Moj prijatelj je bio s lijeve strane. Naprijed su bila troje mladih. Bili su sin i žena u gliseru. Kad je brod Lučke kapetanije udario u nas, jedino sam ja ostao u gliseru, moj prijatelj je zagnjurio gornjim dijelom i do pola je bio u moru i vratio se nazad. Vjerojatno sam i ja pet, šest sekundi bio u nesvijesti. To je bilo kao atomska bomba, priča Velimir Šetka, muškarac koji je preživio tešku pomorsku nesreću kod Dubrovnika. Šetka je inače iz naselja Momići u općini Kula Norinska. - Nakon pet sekundi vidiš da nikoga nema na brodu. Ništa ne znam kako se to desilo. Kažem prijatelju nešto je grunulo. Kaže mi on da smo imali katastrofu. Udario nas je brod ili mi udarili brod. Lučka kapetanija, to je veliki brod, osvjetljen. Trebao je voziti čovjeka na Mljetu koji je imao srčani udar pa se malo požurio. Kad nas je udario, odmah se vratio i svjetlio. Ja i prijatelj smo sami ostali u gliseru. Mokri, nakon 15, 20 minuta smo naišli na vozača glisera, plutao je mrtav. Pomogli smo ga izvući. Prošlo je još sat-dva i našli su ženu. To je bilo do 4 sata ujutro, koliko ja znam. Nas dvojica smo živi. U takvoj hladnoći i valovima mislim da nije bilo spasa nikome - kaže preživjeli.  - Ja sam se držao za ogradu. Skupio sam se i držao. Kad se to desilo, to me spasilo. Tko se nije držao... Vozač nam je dvije sekunde prije udara rekao: 'Ajme, što je ovo!' - rekao je preživjeli. Dodaje da se osjeća jadno i da je u šoku da se takvo što može dogoditi na moru.  - Ti zlatni ljudi došli tu raditi za 200, 300 kuna cijeli dan i tako nastradaju. Žalost - kaže preživjeli.  - Eto, od nas devet ostali smo živi ja i moj prijatelj Markota. On je dobro i sigurno će ga iz bolnice brzo otpustiti kući. Slomio je ključnu kost, ima udarac na licu i u prsima. Ali živi smo. Mogu vam reći da sam se ponovno rodio. Ovo je moj drugi rođendan - zaključuje Šetka. Podsjetimo, u pomorskoj nesreći poginulo je dvoje ljudi, dvoje je preživjelo, dok se petero smatra nestalima. U tijeku je velika potraga za njima. 