Predsjednik HNS-a Ivan Vrdoljak izjavio je u srijedu nakon Predsjedništva te stranke kako su zadovoljni ostvarenim rezultatima u prvom krugu lokalnih izbora te je pozvao Zagrepčane da u drugom krugu glasaju za promjene i da jasno kažu da "nije dobro mijenjati tablu Trga maršala Tita za tablu "za dom spremni". Pozvao je građane Zagreba da izađu, kako je rekao, na referendum, te da 70 posto građana koji su glasali protiv Bandića, glasa za promjene. "Pozivam da jasno kažu da nisu zadovoljni sa stanjem u Gradu Zagrebu i da jasno kažu da nije dobro mijenjati tablu Trga maršala Tita za tablu 'za dom spremni' ili slične, jer očito je Bandić već dogovorio koaliciju gdje bi potencijalni predsjednik Gradske skupštine bio Zlatan Hasanbegović ili Bruna Esih, što nisam siguran da većina u Gradu Zagrebu želi vjerovati li doživjeti", ustvrdio je predsjednik HNS-a. Vrdoljak je rekao kako je Predsjedništvo sa zadovoljstvom prihvatilo izvješće o ostvarenim rezultatima na lokalnim izborima, na kojima je HNS dobio 520 vijećnika i 48 izvršnih dužnosnika u prvom krugu dok se za 62 izvršne dužnosti HNS bori u drugom krugu. "HNS je na ovim izborima postotno gledano postigla potpuno isti rezultat kao i na izvanrednim parlamentarnim izborima. Uz manji izlazak imamo uspjeh između 6 i 7 posto u biračkom tijelu. Očito da smo stabilizirali svoje biračko tijelo i došli do drugog kruga", rekao je Vrdoljak. Uz izlaznost od 36 posto, HNS je dobio povjerenje više od 85 tisuća birača. Vrdoljak je poručio i kako nema sukoba s SDP-om te da HNS nema razloga biti u sukobu s SDP-om. "U mnogim jedinicama lokalne i regionalne samouprave smo nastupili zajedno, liberali i socijaldemokrati surađuju u nizu lokalnih uprava vrlo korektno, organizirano i upravo u tim je sredinama Hrvatska najbogatija i najrazvijenija", rekao je. Dodao je kako u posljednjih deset dana kampanje nema namjeru stavljati u fokus odnose unutar bilo koje stranke, jer ljude to ne zanima već ih zanima što će se dogoditi nakon drugog kruga izbora i koji programi će donijeti bolji život u općinama i gradovima, od uređenijih škola, rješavanja pitanja otpada, vrtića. "Zato nemojte zamarati građane odnosima između stranaka ili unutar SDP-a ili HDZ-a, nego se bavimo sadržajima, programima i promjenama koje Grad Zagreb treba doživjeti", rekao je Vrdoljak. Vrdoljak je ponovio kako se u Rijeci dogodio čin prevare, od strane Zlatka Komadine oko formiranja izborne liste, dodavši kako HNS ima osobu koja je ušla u gradsko vijeće koja ima konkretna rješenja za lokalne projekte. "Meni je cilj da Rijeka izađe na more i da se otvori novi autobusni kolodvor, da se riješi otpad u Rijeci, to je puno bitnije nego čin prevare koji sam doživio", rekao je.  Upitan očekuje li da će se nakon drugog kruga uspjeti uspostaviti vlada s četiri nova ministra, Vrdoljak je odgovorio kako ne vjeruje. "Koliko ja vidim vlade nema, većine nema, prevelik je sukob unutar HDZ-a te između HDZ-a i Mosta, i bez obzira što će se dogoditi 'šetnja' Mosta kod predsjednice, ne očekujem da će promijeniti svoj stav kao prije godinu dana i u povratku na stepenicama se vratiti politici HDZ-a. Ne očekujem to iako je sve moguće, očekujem da će se raspisati izvanredni parlamentarni izbori", zaključio je Vrdoljak. Tema: Lokalni izbori 2017.