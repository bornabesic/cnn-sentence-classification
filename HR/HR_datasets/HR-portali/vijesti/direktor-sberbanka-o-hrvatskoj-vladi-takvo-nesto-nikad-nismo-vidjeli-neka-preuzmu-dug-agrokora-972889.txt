Foto: FaH, Achetron GLAVNI izvršni direktor ruskog Sberbanka, Herman Gref, govorio je danas u Moskvi o Agrokoru i suradnji s hrvatskom vladom.  Izjavio je kako suradnja s hrvatskom vladom u vezi s "prezaduženim Agrokorom nije bila jednostavna", piše Reuters. Nikad se nisu susreli s takvom situacijom  Herman Gref je novinarima u Moskvi rekao kako Sberbank još uvijek nije spreman razgovarati o novom financiranju Agrokora, sve dok s hrvatskom vladom ne postigne dogovor.  Osim toga, Gref je izjavio i kako se Sberbank nikada nije susreo sa situacijom u kojoj se vlada toliko uplela u poslovanje neke tvrtke.   U Sberbanku se pripremaju za nove razgovore s vladom sljedećeg tjedna. Vlada nije trebala usvojiti Lex Todorić Vezano uz Lex Todorić, Gref je izjavio kako vlada nije trebala donijeti takav zakon. "Ne biste trebali usvajati zakon koji onemogućava kreditorima njihova prava, nakon gotovog čina", rekao je novinarima. Iz Sberbanka također ne bi htjeli da se na sudovima pojave slučajevi povezani s Agrokorom, izjavio je Gref, kao ni da se pokrenu pravne radnje protiv hrvatske vlade. "Bože sačuvaj nas od takve istrage. Danas smo održali razgovore s kreditorima. Svi su zbunjeni", poručio je. Vlada treba preuzeti odgovornost za dugove  Iz Sberbanka su ranije izjavili kako su spremni ići na sud kako bi povratili preko milijardu eura koje su posudili Agrokoru, a izvršni direktor je prokomentirao i taj navod.  "Ako je vlada preuzela odgovornost za vođenje tvrtke, onda treba preuzeti i odgovornost za njezine dugove. Neka oni daju garancije za taj dug", poručio je Gref. Dodao je još i da bi se vlada trebala vratiti uobičajenom tržišnom poslovanju, ako nije spremna dati garancije.