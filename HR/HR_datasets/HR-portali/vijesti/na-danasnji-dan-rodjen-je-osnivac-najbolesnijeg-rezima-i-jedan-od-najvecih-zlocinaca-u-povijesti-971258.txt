Screenshot: YouTube DOK su diktatori s područja Europe svima jako dobro poznati, oni koji su vladali na drugim krajevima svijeta ostaju pomalo nepoznati. Na današnji dan rođen je Pol Pot, jedan od najvećih zločinaca svih vremena i čovjek koji je osmislio jedan od najbolesnijih sistema u ljudskoj povijesti. Kambodža je iza njega ostala razvaljena zemlja, a i dan danas na svakom koraku su vidljivi tragovi njegove strahovlade, što u siromaštvu zemlje, što u brojnim invalidima koje se i danas može vidjeti na ulicama.   Pol Pot rođen je kao Saloth Sar baš na današnji dan 1925. godine. Dolazi iz imućne obitelji koja mu je omogućila školovanje u Europi. U Parizu se približio komunističkim idejama, a to će ga početkom pedesetih odvesti u Jugoslaviju, gdje sudjeluje u tada popularnim radnim akcijama. Godine 1953. godine vratit će se u Kambodžu i tamo nastaviti širiti komunističke ideje.   Sljedeće godine, 1954., Kambodža će dobiti nezavisnost od Francuske i postati monarhija. Bile su to godine silnih prevrata i nemira u zemlji, a Saloth Sar će sve bolje kotirati u razmiricama unutar same komunističke paritje. Godine 1966. njegova stranka mijenja ime u Komunistička partija Kampućije, a njeni sljedbenici sebe nazivaju Crveni kmeri.   Najbrutalniji režim u povijesti  Crveni kmeri imali su nevjerojatno brutalne ideje koje su neviđenom žestinom provodili u djelo. U svoje su redove primali djecu koju bi potom indoktrinirali. Mrzili su sve što se nije slagalo s njihovim rigidnim komunističkim naukom. Vanjskopolitička situacija uskoro će im pomoći da zavladaju zemljom i stvore vjerojatno najbolesniji režim u ljudskoj povijesti.   Naime, početkom sedamdesetih Vijetnamski se rat proširio na Kambodžu, a bijes prema SAD-u mnoge je ljude natjerao da zaštitu potraže kod Crvenih kmera. Sljedećih godina obilježit će brutalne borbe za vlast, a 1975. Crveni kmeri pobjedonosno su umarširali u glavni grad Phnom Penh. Tek te godine Saloth Sar postaje Pol Pot.   Dolaskom Pol Pota na vlast počinje neviđena i suluda diktatura. Država je preimenovana u Kampućiju, a 1975. godine proglašena je nultom godinom. To je bio tek početak. Crveni kmeri prezirali su gradove jer su smatrali da su seljaci istinski komunisti (što je malo čudno s obzirom na to da komunizam kao pokret nastaje upravo u gradovima gdje je razvijena industrija i gdje postoji velik broj radništva). U samo nekoliko dana svo stanovništvo Phnom Pena, oko 2 milijuna ljudi, raseljeno je na sela. Gradovi su napušteni, a to je bio put prema komunističkoj utopiji u viziji Crvenih kmera.   Stranci su protjerivani i ubijani, zabranjeni su strani jezici, uništavane su knjige, ukinute novine, zabranjeno je sve što se kosilo sa suludim idejama kambodžanskih komunista. Zabranjen je novac, religija je bila na udaru. Crveni kmeri su čak prezirali i obrazovanje. Režim je prezirao i bolesne jer su ih smatrali nesposobnima za rad, a na udaru su bili ljudi s naočalama jer ih je režim vidio kao intelektualce i protivnike revolucije. Naravno, sve su to pratila masovna ubojstva svih koje je režim smatrao neprijateljima, a takvih je bilo mnogo. Režim je posebno prezirao intelektualce bilo koje vrste. Na udaru su bili učitelji, pa čak i liječnici. Vlast je sve temeljila na poljoprivredi, a to je značilo krvavi rad stotina tisuća ljudi u neljudskim uvjetima.   Milijuni ubijeni  Koliko je bilo žrtava Pol Potovog režima? Ne zna se točno, brojke ubijenih kreću se od 740.000 pa do tri milijuna. Najviše je onih koji smatraju da je izginulo između 1,7 milijuna i 2.2 milijuna ljudi.   Krajem 1978. godine Pol Pot je zaratio s Vijetnamom, ali taj rat je brzo izgubio. Štoviše, već sljedeće godine vijetnamske snage umarširale su u Phnom Pen, a Pol Pot sa svojim pristašama bježi u prašumu. Što je najgore, u prašumama blizu granice s Tajlandom, Pol Pot i njegovi Crveni Kmeri održat će se sve do devedesetih. Pol Pot umro je 1998. godine, svega par dana prije 25. obljetnice ulaska u Phnom Pen. Kako piše Wikipedia, Pol Pot je umro nakon što je na američkom radiju čuo da ga njegovi stranački drugovi, koji su ga godinu dana ranije osudili na doživotni zatvor, planiraju predati međunarodnom sudu pravde. Umro je tu noć, a kao razlog se navodi srčani zastoj. Za svoja nedjela nikad nije odgovarao.