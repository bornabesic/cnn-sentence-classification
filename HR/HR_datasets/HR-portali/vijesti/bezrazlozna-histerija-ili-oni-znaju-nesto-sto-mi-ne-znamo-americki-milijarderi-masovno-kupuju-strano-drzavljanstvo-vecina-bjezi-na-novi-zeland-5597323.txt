Imam dva motora. Hrpu oružja i streljiva. Hranu. Mislim da će mi to biti sasvim dovoljno da se na neko vrijeme zatvorim u kuću i preživim kraj svijeta. Tako se Steve Huffman, suosnivač i šef Reddita, 600 milijuna dolara vrijedne web platforme, nedavno pohvalio Evanu Osnosu, novinaru The New Yorkera koji je istraživao neobičan fenomen - strah tech tajkuna od apokalipse. Nije šala, američki milijarderi iz Silicijske doline sve se više pripremaju za crni scenarij, posebno otkad je Donald Trump došao na vlast. I nisu jedini. Evo i brojki. Samo u prvom tjednu od Trumpova dolaska na vlast 13.400 Amerikanaca prijavilo se za državljanstvo na Novom Zelandu, što je 17 puta više nego inače, a samo u prvih deset mjeseci prošle godine stranci su tamo kupili oko 3500 četvornih kilometara zemlje, što je četiri puta više nego 2010. godine, prenosi Business Insider. Novi Zeland je hit-destinacija i omiljeni bogataški “plan B”, što potvrđuje i slučaj Petera Thiela o kojem su se posljednjih dana raspisali inozemni mediji. Taj ekscentrični poduzetnik, suosnivač PayPala i Palantira te jedan od prvih ulagača u Facebook, težak 2,2 milijarde dolara - koji je, uzgred budi rečeno, postao Trumpov savjetnik - upravo tamo, uz jezero Wanaka, kupio je za deset milijuna dolara golemi komad zemlje. A dok su se svi pitali kako mu je to pošlo za rukom, unatoč tamošnjim strogim zakonima, otkrilo se kako je Thiel državljanin Novog Zelanda u tišini postao još prije pet godina. - Kad netko od kolega kaže da traži kuću na Novom Zelandu, jasno je zašto. Samo si namignemo i o tome više ne pričamo - otkrio je novinaru The New Yorkera Reid Hoffman, suosnivač LinkedIna koji na Zelandu također ima imanje. Hoffman procjenjuje da više od 50 posto osnivača tvrtki u Silicijskoj dolini ima posjede na Novom Zelandu. Jedan od prvih je ozloglašeni haker i vlasnik Megauploada, ekscentrični Kim Dotcom koji je na Novi Zeland pobjegao nadajući se da neće biti izručen FBI-u zbog milijunskih prijevara. Globalni biznis koji se izrodio iz ovog trenda, tzv. posebno državljanstvo za strane bogataše u zemljama poput Novog Zelanda, Malte ili Kariba, procjenjuje se na dvije milijarde dolara godišnje, a uz Amerikance prednjače ruski, kineski i indijski milijunaši. Thielovu odluku posebno se preispituje jer je Trumpov savjetnik koji odlukama utječe na više od 300 milijuna ljudi, a ako zagusti, uvijek može nestati preko noći. Bogataši iz Silicijske doline koji su bili sugovornici Evana Osnosa požalili su se da je situacija opasnija nego ikad i da se boje kako bi se Trump na kraju mogao pokazati kao fašistički diktator. I sam Huffman ustvrdio je kako je brže-bolje otišao na lasersku korekciju vida. - Ode li svijet kvragu ili dođe do velikih nemira, nabaviti leće ili nove naočale bit će jako teško - objasnio je New Yorkeru. No Thiel, Hoffman i Huffman nisu jedini. Antonio García Martínez, jedan od bivših menadžera u Facebooku, lani je, primjerice, kupio veliko imanje na jednom otočiću na Pacifiku te kuću opremio generatorima, solarnim panelima i velikom količinom streljiva. Marvin Liao, jedan od bivših šefova u posrnulom Yahoou, priznao je da, osim velikih količina hrane i vode, u svom domu ima i puno hladnog oružja, a čak je išao na tečajeve iz streličarstva. Steve Wozniak, legendarni suosnivač Applea i dugogodišnji najbliži suradnik pokojnoga Stevea Jobsa, već dulje ima australsko državljanstvo te je vlasnik nekretnina u Sydneyju i Tasmaniji. Njegov je plan da tamo provede posljednje godine života. - Umrijeti kao Australac. Zvuči dobro - izjavio je Wozniak i dodao kako mu se Australija svidjela kao zemlja više od Amerike. Silicijska dolina od prvoga dana ima problem s Trumpom. Nakon što je novi američki predsjednik potpisao zabranu ulaska imigrantima, većina najvećih tehnoloških kompanija ustala je protiv te uredbe. Među njima su i šefovi Airbnba, Googlea, Facebooka, Netflixa, Applea i Tesle. - Airbnb će ljudima koji su zapeli na aerodromima zbog ove zabrane ponuditi besplatni smještaj - rekao je Brian Chesky, CEO Airbnba. Osnivač Tesle, utjecajni Elon Musk koji je i član Trumpova savjetničkog tima, pozvao je stručnjake da mu pomognu sastaviti novu uredbu koja će zamijeniti ovu “koja negativno utječe na ljude koji snažno podupiru SAD”. Tim Cook, šef Applea, rekao je da ta kompanija bez imigranata ne bi postojala. Vlasnik Facebooka Mark Zuckerberg, četvrti najbogatiji čovjek na planetu, procijenjen na 55 milijardi dolara, rekao je da bismo umjesto zidova trebali graditi mostove. Samo što je on sam napravio isto što i Trump. Naime, nakon što je prije dvije godine, slijedeći trend u Silicijskoj dolini, i sam za 100 milijuna dolara kupio golemo zemljište na havajskom otoku Kauai, oko njega je nedavno podigao - zid. Zuckerberg je sa suprugom, naime, kupio tri četvorna kilometra obalnog područja, a onda oko njega podigao zid visok 1,8 metara kako bi sačuvao svoju privatnost. Učinio je to nakon što je podnio sudske tužbe protiv stotinjak lokalnih stanovnika, nasljednika zemlje koju je kupio, a koji se mogu pozvati na feudalne zakone iz 1850. godine i zatražiti tu zemlju natrag. Sukob se brzo zakuhao, a Zuckerberg je od omiljenog postao susjed iz pakla. Lokalno stanovništvo počelo je organizirati prosvjede protiv vlasnika Facebooka, nakon čega je on odlučio povući sve tužbe. “Pogriješili smo”, objavio je na Facebooku te se odlučio privatno sastati s lokalcima i najvjerojatnije ih dodatno isplatiti. Jer, ako svijet doista ode kvragu, čega se najveći umovi Silicijske doline boje, najvažnije je kako se slažeš sa susjedima.