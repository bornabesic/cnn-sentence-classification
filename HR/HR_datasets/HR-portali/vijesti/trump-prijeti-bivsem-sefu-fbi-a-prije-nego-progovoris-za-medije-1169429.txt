 Američki predsjednik Donald Trump upozorio je smijenjenog direktora FBI-a Jamesa Comeya da ne izlazi u medije, sugerirajući da možda postoje snimke njihovih razgovora koje bi mu mogle naštetiti. "Jamesu Comeyu bi bilo bolje da se nada da ne postoje snimke naših razgovora prije nego što progovori za medije", napisao je Trump na Twitteru. Tražio Comeya da se obveže na vjernost U članku koji dodaje na optužbe kritičara da je Trump prekoračio norme dužnosti koju obavlja, The New York Times je objavio da je predsjednik u siječnju zatražio od Comeya da mu se obveže na lojalnost, zahtjev koji je u suprotnosti s ulogom FBI-a kao neovisne agencije za provedbu zakona. Čini se da je Trump na Twitteru sugerirao da bi, ako Comey izađe u javnost sa svojom verzijom razgovora, administracija mogla objaviti snimke tih sastanaka, iako zasad nije jasno postoje li. Iznenadna smjena Trump je u utorak nenadano smijenio Comeya koji je vodio istragu o mogućoj upletenosti Rusije u američke predsjedničke izbore 2016. i mogućim vezama Trumpovih suradnika s Moskvom. Demokrati su nakon toga zatražili imenovanje posebnoga tužitelja za istragu ruskoga uplitanja u izbore, jer bi javnost mogla opravdano sumnjati da je iznenadna smjena Comeyja s položaja pokušaj prikrivanja istine. Dužnosnici Bijele kuće negirali su tvrdnje da je Trump imao politički motiv u Comeyjevoj smjeni. 