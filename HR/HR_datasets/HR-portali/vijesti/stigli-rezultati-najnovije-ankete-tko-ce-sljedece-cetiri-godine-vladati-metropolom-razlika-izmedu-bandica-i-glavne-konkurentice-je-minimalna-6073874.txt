Zagrebački gradonačelnik Milan Bandić glavni je favorit za novi četverogodišnji mandat, iako je razlika između njega i prve mu pratiteljice praktički zanemariva. Prema istraživanju agencije Ipsos za Dnevnik Nove TV, Bandić u samoj završnici kampanje ima potporu od 24,9 posto birača, dok bi njegovu glavnu protukandidatkinju Anku Mrak Taritaš biralo 24,7 posto građana. Razlika je tek nešto veća ako bi se ovo dvoje kandidata susrelo i u drugom krugu. Tada bi Bandića biralo 44,8 posto birača, dok bi Mrak Taritaš dobila potporu 44,3 posto. U odnosu na ranije istraživanje Nove TV, potpora Bandiću narasla je za 0,8 posto, dok se potpora Mrak Taritaš smanjila za 3,1 posto. Treća u prvom krugu je nezavisna Sandra Švaljek koju bi biralo 16,7 posto građana. Ova kandidatkinja je i najviše pala u odnosu na raniju anketu i to za čak 4,5 posto. No, ukoliko bi kojim slučajem Švaljek ušla u drugi krug, postala bi gradonačelnica. Osvojila bi 50,7 posto, a Milan Bandić 39,9 posto. Što se tiče ostalih kandidata, Bruna Esih kao nezavisna uživa potporu od 8,3 posto birača s blagim padom od 1 posto u odnosu na početak kampanje, dok HDZ-ov Drago Prgomet pak ima potporu od 5,8 posto birača. Kao i Esih i on je izgubio jedan posto podrške. Ivana Lovrinovića biralo bi 4,3 posto, Mostovog kandidata Marka Sladoljeva 2,9 posto, a kandidata platforme 'Zagreb je naš' Tomislava Tomaševića 2,3 posto. Neodlučnih je 10,1 posto što znači da će se kandidati doslovno boriti za svaki glas. Milan Bandić očekivano računa na 97 posto glasova svoje stranke, a njegova protukandidatkinja na tek 2 posto. Točno 77 posto birača Brune Esih dalo bi svoj glas Bandiću u drugom krugu, a gotovo isti postotak Bandiću bi dali i HDZ-ovi birači. Više od 50 posto birača Mosta svoj glas bi dalo Mrak Taritaš u drugom krugu, dok bi njih 43 posto dalo Bandiću. Što se pak tiče birača Sandre Švaljek, polovica bi se odlučila za kanidatkinju SDP-a i HNS-a, dok bi njih 31 posto zaokružilo trenutnog gradonačelnika. Prema ovom istraživanju koje je provedeno na 1002 ispitanika, u razdoblju od 12. do 16. svibnja 2017. godine, i gdje je pogreška mjerenja do 3,6 posto, velika bitka vodit će se i za Gradsku skupštinu. Prva je lista SDP-HNS-HSS-HSU s 24,4 posto, potom slijedi HDZ s 13,5 posto, a Bandićeva lista je na 13,2 posto. Lista Sandre Švaljek ima trenutačno 9,9 posto potpore, a Živi zid i partneri 6,5 posto, lista Brune Esih uživa potporu od 6,2 posto ispitanika, a koalicija Zagreb je naš može računati na 5,6 posto. Na pragu ulaska u Skupštinu je i Most koji trenutačno ima potporu od 4,9 posto. Na pad Mrak Taritaš, ali i Sandre Švaljek svakako su utjecala i burna zbivanja na nacionalnoj političkoj pozornici. Plenkovićevo otkazivanje ministrima Mosta, spašavanje ministra financija Zdravka Marića, ostavka Bože Petrova, moguće preslagivanje u Saboru gdje se najavljuje nova koalicija HDZ-a, HNS-a, IDS-a, kao i kompletna sutuacija oko Agrokora, zasjenile su najnapetije izbore u Zagrebu. Ipak, prema ovoj anketi ključnu borbu za fotelju na Trgu Stjepana Radića vodit će Bandić i Mrak Taritaš, dok Švaljek polako gubi potporu. Možda je i to razlog zbog čega je nedavno Švaljek zaoštrila retoriku prema Mrak Taritaš u svojim medijskim istupima. Prvo je Švaljek naglasila kako joj u prilog ide koketiranje HDZ-a i HNS-a na nacionalnoj razini te kao je ona istinska konkurencija SDP-u. Zatim joj je Mrak odgovorila kako je “nezavisna” Švaljek dosad surađivala i s Bandićem, a podsjetila je i na njezinu suradnju s Ivom Sanaderom i Jadrankom Kosor. O nezavisnosti Švaljek, Mrak Taritaš je dodala kako tu kandidatknju podržava HSLS Darinka Kosora te HKS Ruže Tomašić. - Je li glas za Švaljek glas za Ružu Tomašić i Darinka Kosora – pitaju se u stožeru Mrak Taritaš. Dvodnevni rat izjavama Švaljek je završila opaskom kako je Mrak Taritaš očito nervozna zbog afere Gunja, pregovorima između HDZ-a i HNS-a, ali i “padom podrške kandidatkinji HNS-a i SDP-a”. No, prema ovoj anketi, takva retorika nije joj se previše isplatila. Dok se njih dvije svađaju, Bandić, već tradicionalno uoči izbora otvara nove ulice i početak radova na velikim infrastruturnim projektima te poziva građane na otpis dugova. Zapravo, radi sve ono što su njegovi protukandidati najavljivali da će raditi još u prosincu prošle godine kada se odlučivalo o proračunu. Proračun za 2017. je prošao i tako se Bandiću omogućilo da gradske projekte iskoristi u kampanji. Bruna Esih, Drago Prgomet, Tomislav Tomašević, Marko Sladoljev i Ivan Lovrinović daleko su od drugog kruga prema anketama i preostaje im borba za Skupštinu. HDZ najavljuje najbolji izborni rezultat dosad, dakle, više od 10 mandata, dok u stožeru Brune Esih očekuju barem pet mandata, ali i bolji rezultat njihove kandidatkinje od Drage Prgometa. Zahvaljujući prosvjedima oko Savice, ali i ostalih gradskih problema, ulazak u Skupštinu mogu očekivati i aktivisti platforme Zagreb je naš.