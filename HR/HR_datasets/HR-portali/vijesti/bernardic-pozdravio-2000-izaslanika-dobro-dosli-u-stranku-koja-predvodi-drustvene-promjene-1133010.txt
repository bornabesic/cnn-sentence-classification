Hrvatska treba promjene, ali prije toga treba promijeniti SDP, a promjena počinje danas, ključna je poruka iz govora kojim se Davor Bernardić danas prvi put u ulozi predsjednika obratio stranačkim kolegama na 14. izbornoj konvenciji SDP-a. Najavio je da će se na slijedećoj izvještajnoj konvenciji mijenjati statut stranke, koji se danas mijenja tek u dijelu vezanom uz način izbora članova Glavnog odbora. Članove tog tijela iz kvote pojedinih županija birat će delegati izabrani u tim županijama, umjesto dosadašnjeg glasovanja “svi za sve”. Tako ćete sami odlučiti tko će vas predstavljati u Glavnom odboru, za to vam ne trebaju upute, poručio je Bernarić. Tumači kako je takva statutarna promjena ispunjenje njegova prvog predizbornog obećanja da će lokalnim organizacijama dati veću autonomiju. U raspravi koja je uslijedila riječki gradonačelnik Vojko Obersnel upozorio je, međutim, kako su i na današnjoj konvenciji na djelu “šalabahteri”. Treba nam SDP jednakih šansi I u slijedećem Statutu moramo naći načina kako izbjeći uobičajene šalabahtere, koji su i danas ovdje, ustvrdio je Obersnel. Delegate je pozvao da zaborave na “šalabahtere” i da glasuju “svojom glavom” . Vama u SDP-u nitko ne treba govoriti kako glasati, poručio je Obersnel, čije su riječi SDP-ovci popratili burnim pljeskom. U 20-minutnom govoru Bernardić je kao ključne ciljeve SDP-a u narednom razdoblju naveo je vraćanje humane agende i “duha kolektivizma kakav su 1945. imali naši antifašisti, a 90-ih naši branitelji”. - Kao ključni zadatak SDP-a je da građanima pružimo dobar i dostojanstven život i smanjimo društvene nejednakosti. Za SDP je prioritet dobro društvo, prioritet su ljudi i njihove sudbine, a ne punjenje i pražnjenje proračuna, poručio je Bernardić. 