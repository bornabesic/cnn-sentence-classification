Hrvatsko-srpski odnosi u posljednjih stotinu godina nikada nisu bili idilični. Uglavnom su bili jako loši, vrlo često i neprijateljski, tek s povremenim proplamsajima uzajamnog uvažavanja i suradnje. Iskrene ljubavi u ovih “sto godina samoće” gotovo da i nije bilo. U posljednjih desetak godina pred proslavu Oluje eskalira pravi mali verbalni rat između Hrvatske i Srbije koji se vodi žestokim priopćenjima, agresivnim diplomatskim prosvjednim notama i, vrlo često, huškačkim novinskim napisima. Dodvoravanje Vučiću Tako je i ove godine, bez obzira na to što su prije samo mjesec dana predsjednica Hrvatske Kolinda Grabar-Kitarović i novi/stari srpski premijer Aleksandar Vučić potpisali deklaraciju o unapređenju odnosa i rješavanju otvorenih pitanja. Svađa je još snažnija jer dolazi na početku hrvatske predizborne, ali i završetku srpske “postizborne” kampanje. Poznato je da se u predizbornoj kampanji daju snažnije izjave kako bi se homogeniziralo biračko tijelo. Međutim u Srbiji imaju drugi problem. Formira se nova vlada koju će voditi Aleksandar Vučić, ali još uvijek nije sigurno hoće li u svojoj fotelji ostati ministar vanjskih poslova Ivica Dačić, koji se nalazi na čelu Socijalističke stranke koju je nekad vodio Slobodan Milošević. Nije siguran u fotelju ni ministar rada Aleksandar Vulin koji je očito zadužen za napade na Hrvatsku. A upravo su ta dva ministra najglasnija u osudi, kako oni kažu, hrvatskog režima koji nerijetko nazivaju i profašističkim. Očito smatraju da će se svojim “srbovanjem” lakše dodvoriti Aleksandru Vučiću o kojem ovise. Nervoza je pojačana i najavom Hrvatske da će blokirati Srbiju na putu prema EU ako ne odustane od zakona prema kojem može suditi hrvatskim braniteljima. Iako nikako ne želimo amnestirati hrvatsku stranu, a pogotovo aktualnog ministra vanjskih poslova Miru Kovača koji je uime HDZ-a obećavao nešto za što je znao da ne može ispuniti, moramo naglasiti da je srpska strana potpuno izgubila kompas te da je najvećim dijelom ona zaslužna za to da sada imamo verbalni rat između Hrvatske i Srbije. U svojim gotovo svakodnevnim prosvjednim notama Srbija pokazuje da uopće ne poštuje hrvatski suverenitet. Ministri Dačić i Vulin u svojim izjavama preuzimaju rječnik karakterističan za velikosrpsku politiku Slobodana Miloševića. Tako je Dačić oštro osudio odluku Županijskog suda u Zagrebu kojom se ukida presuda Alojziju Stepincu. Srbijanski šef diplomacije bez ikakva ustezanja proziva Hrvatsku da provodi fašizaciju zemlje. – Ako EU ovo prešuti, sljedeći su za rehabilitaciju Ante Pavelić i njegovi šefovi Adolf Hitler i Benito Mussolini, koje je Stepinac blagoslivljao – ustvrdio je Dačić. U želji da što više ocrni Stepinca Dačić je zagrebačkom nadbiskupu pripisao riječi koje je na dan uspostave NDH izgovorio Slavko Kvaternik. Nije se ni smirila bura oko Stepinca, a već je izbio sukob zbog toga što je Vrhovni sud poništio presudu Branimiru Glavašu u procesima Garaža i Selotejp. Srpsko ministarstvo vanjskih poslova smatra da je odluka Vrhovnog suda neobjašnjiva i s pravne i s moralne točke te da je direktno protiv srpskog naroda. Dačić zaključuje da ukidanje presude protiv Branimira Glavaša predstavlja jasnu politiku Hrvatske koja rehabilitira ne samo fašističku NDH već i zločince iz posljednjeg rata. Hoće li se smiriti? U sličnom tonu Dačić ocjenjuje i podizanje spomenika hrvatskom emigantu Miri Barešiću koji je ubijen 1991. godine u Domovinskom ratu. Nije propustio priliku reći da je podizanje spomenika Barešiću uz rehabilitaciju Stepinca, događaje u Srbu, skrnavljenje partizanskih spomenika zapravo rehabilitacija fašističke NDH. Nameće se pitanje – hoće li se Dačić i Vulin smiriti kada im Vučić pokloni ministarske fotelje.     >>Kovač optužio Srbiju da veliča ratne zločince, Dačić uzvratio da Hrvatska rehabilitira ustaštvo i fašizam >> Ministarstvo poručilo: Hrvatska više neće primati 'neprimjerene' prosvjedne note iz Srbije 