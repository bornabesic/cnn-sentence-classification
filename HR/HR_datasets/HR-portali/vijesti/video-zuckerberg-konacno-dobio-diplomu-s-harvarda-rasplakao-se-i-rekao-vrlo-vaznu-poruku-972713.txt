Screenshot: YouTube MARK Zuckerberg, koji je 2004. odustao od Harvarda kako bi započeo rad na "jednoj maloj web stranici zvanoj Facebook", održao je snažan, dirljiv i politički govor upravo na tom sveučilištu. "Ako izdržim do kraja ovog govora, to će biti prva stvar koju ću zaista završiti na Harvardu", rekao je kroz smijeh direktor Facebooka. "Treba svima omogućiti glasovanje preko interneta" Iako je nekoliko puta ponovio da se ne namjerava baviti politikom, nekoliko je puta neizravno napao američkog predsjednika Donalda Trumpa.  Tako je govorio o imigraciji, klimatskim promjenama, zaposlenosti, univerzalnom osnovnom prihodu, rasizmu i zdravstvu u SAD-u. Također je rekao da bi trebalo "modernizirati demokraciju tako da se svima omogući da glasuju preko interneta". "Čak je i Beyonce morala snimiti na stotine pjesama da bi stigla do 'Halo'" Prvo je ispričao kako mu je najdraži trenutak na Harvardu bio kada je upoznao buduću suprugu Priscillu Chan: "Okrenuo sam se prema njoj i rekao: 'Izbacit će me za tri dana, tako da moramo brzo na spoj'".  O zaposlenosti je rekao da je najbitnija svrha, koja će postati još bitnija kada bude sve više poduzetnika i deseci milijuna ljudi izgube posao zbog automatizacije.  Nastavio je o važnosti truda i rizika te kao primjer naveo: "Čak je i Beyonce morala snimiti na stotine pjesama da bi stigla do 'Halo'". Nakon 13 godina primio diplomu "Danas, na četrdesetu godišnjicu Ratova zvijezda, čestitamo najuspješnijoj osobi ikada koja je slavila bar micvu s temom Ratova zvijezda", rekao je Marc L. Goodheart, koji je predao Zuckerbergu diplomu 13 godina nakon što je odustao od studija. Nastavio je u šaljivom tonu naglasivši snagu Sile u Zuckerbergu vidljivu još od ranog djetinjstva. Snimku dodjele diplome možete pogledati ovdje. Pred kraj govora se rasplakao zbog slučaja dječaka koji se boji deportacije Pred sam kraj govora Zuckerberg je postao jako emotivan dok je govorio o slučaju srednjoškolca koji je imigrant u SAD-u bez dokumenata.  Sa suzama u očima i slomljenim glasom ispričao je priču dječaka koji se boji deportacije: "Nije znao hoće li mu država koju zove domovinom, jedina za koju je ikada znao, uništiti san o studiranju. Ne mogu ni reći njegovo me jer ga ne želim ugroziti".  "Snage protoka znanja i imigracije protiv onih koje ih žele usporiti" Zuckerberg je naglasio da za napredak moraju zajedno raditi svi ljudi na svijetu, što je i sama misija Facebooka. "To nije bitka nacija, već bitka ideja", rekao je. "Snage slobode, otvorenosti i globalnog zajedništva protiv snaga autoritarnosti, izolacije i nacionalizma. Snage protoka znanja, razmjene i imigracije protiv snaga koje ih žele usporiti", rekao je Zuckerberg.