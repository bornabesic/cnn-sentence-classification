Britanska premijerka Theresa May izjavila je u četvrtak u Halifaxu na sjeveru Engleske da će posljedice za Veliku Britaniju biti strašne ako ne postigne dobar sporazum o Brexitu te naglasila da će idućih pet godina biti među najizazovnijima u životima Britanaca, javljaju svjetske novinske agencije. "Glavni izazov s kojim smo suočeni je ispregovarati najbolji sporazum za Britaniju u Europi", kazala je May predstavljajući program svoje Konzervativne stranke pred parlamentarne izbore 8. lipnja na kojima se očekuje pobjeda konzervativaca. "Ako ne uspijemo, posljedice za Britaniju i za ekonomsku sigurnost običnih radnih ljudi bit će strašne. Ako uspijemo, pred nama su velike mogućnosti", istaknula je. Obećala je da će "smanjiti i kontrolirati" imigraciju u Britaniju iz Europske unije i neeuropskih zemalja ako pobijedi na prijevremenim izborima, a ankete joj predviđaju premoćnu pobjedu. May je kazala kako smatra da je "teško izgraditi ujedinjeno društvo kad je imigracija previsoka i prebrzo raste". Po službenim statistikama, migracijski neto priljev tijekom godine završene u rujnu 2016. iznosio je 273.000 osoba: 596.000 osoba ušlo je legalno u Veliku Britaniju dok ih je 323.000 odande otišlo. U programu se navodi da je ta brojka od 273.000 osoba "previsoka". "Naš je cilj smanjiti imigraciju na održive razine.... na desetke tisuća...", kazala je dodavši da će stoga ograničiti neeuropsku imigraciju. Maj je odbacila navode da ima prepoznatljiv osobni stil ili da želi da ju se uspoređuje s bivšom britanskom premijerkom Margaret Thatcher. "Ne postoji 'Mayizam'. Znam da vi novinari volite pisati o tome. Postoji dobar, solidan konzervativizam, koji stavlja interese zemlje i interese običnog radnog naroda u središte svega što radimo u vladi", naglasila je May. Također je rekla da će završiti vrijeme kada je Britanija davala ogromne donacije Europskoj uniji, ali da će možda biti specifičnih programa EU-a u kojima će Britanija željeti sudjelovati.  Rekla je i kako vjeruje da je nužno postići suglasnost o uvjetima budućeg britanskog partnerstva s EU-om tijekom iduće dvije godine. 