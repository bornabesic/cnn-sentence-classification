Predsjednik saborskog Odbora za unutarnju politiku i nacionalnu sigurnost Ranko Ostojić (SDP) poručio je u četvrtak da definitivno treba raščistiti pitanje poslovne povezanosti Ane Karamarko, supruge prvog potpredsjednika Vlade, s lobistom mađarskog MOL-a Jozom Petrovićem. "Stvari treba definitivno raščistiti, takva varijanta nije sukob interesa, to je apsolutno zajednički interes", odgovorio je Ostojić na upit trebaju li se tim slučajem pozabaviti i druge institucije osim Povjerenstva za spriječavanje sukoba interesa.   "Očito je da imamo nastavak tradicije u HDZ-u, nakon što je prodana Ina, sad je trebalo i ostatak dalje dogovoriti", rekao je Ostojić novinarima nakon sjednice Odbora.   Podsjetio je da Petrović ima pravomoćnu optužnicu "koja je napokon, nakon više godina, upravo bila temeljena na istrazi rađenoj oko krađe policijskih dokumenata".   "Mislim da je to bitno pitanje u svemu ovome. S takvim ljudima se ne dogovaraš, pogotovo što znaš da rade za nekog drugog, konkretno MOL, a u trenucima kad imamo atrbitražu treba apsolutno braniti nacionalne interese", ističe Ostojić.   SDP će, poručio je, ustrajati da se do kraja raščistiti pitanje odlaska bivšeg ravnatelja SOA-e Dragana Lozančića.