Granica Rusije se "nigdje ne završava", našalio se u četvrtak predsjednik Vladimir Putin na proslavi Ruskog geografskog društva koju je prenosila televizija. Putin je na pozornici upitao devetogodišnjeg učenika koji je rekao da zna glavne gradove svih zemalja svijeta gdje završava ruska granica. "Ruska granica sa Sjedinjenim Državama završava u Beringovu tjesnacu", odgovorio je dječak. "Ruska granica nigdje ne završava", uzvratio je predsjednik smijući se, a zatim dodao: "šalim se". Rusija je u ožujku 2014. pripojila ukrajinski poluotok Krim nakon vojne intervencije i referenduma o pripojenju koji su Kijev i Zapad ocijenili ilegalnim. Gruzija je lani optužila Rusiju za "puzajuću aneksiju" svog teritorija, ustvrdivši da su graničari premjestili granične oznake dublje u gruzijski teritorij.