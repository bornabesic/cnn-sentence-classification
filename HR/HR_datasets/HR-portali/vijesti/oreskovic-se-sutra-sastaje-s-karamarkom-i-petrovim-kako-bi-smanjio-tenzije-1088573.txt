 Hrvatski premijer Tihomir Orešković najavio je danas u Parizu da će se u srijedu sastati s potpredsjednicima Vlade i vidjeti na koji način se mogu smanjiti tenzije između njih.  "Tu sam dva dana, danas se vraćam iz Pariza, sutra ću se naći s potpredsjednicima Karamarkom i Petrovom. Malo ćemo se popričati, popiti kavicu pa vidjeti na koji način ćemo malo smanjiti tenzije, ali uvjeren sam da imamo zajedničke ciljeve", rekao je Orešković na kraju svog dvodnevnog posjeta Parizu. Orešković je u ponedjeljak u Parizu razgovarao s predsjednikom francuske vlade Manuelom Vallsom i s glavnim tajnikom Organizacije za ekonomsku suradnju (OECD) Angelom Gurriom. Premijer Orešković  je danas, drugog dana radnog posjeta Parizu, sudjelovao na sastanku Vijeća poduzetnika Francuska – Hrvatska pri Međunarodnom predstavništvu Francuske udruge poslodavaca, razgovarao s glavnim tajnikom udruge Pierreom Gattazom te se sastao  s predstavnicima francuskih tvrtki koje su zainteresirane za investiranje u Hrvatsku.  "Mislim da trebamo komunicirati, naći ću se Karamarkom i Petrovom, imamo zajedničke ciljeve. Ja ću raditi svoj dio posla i zato sam danas tu, da pošaljemo pozitivne poruke. Trebamo se naći i vidjeti kako ostvariti zajedničke ciljeve, da podignemo standard hrvatskih građana. To je kao u obitelji, ne moramo se uvijek slagati oko nekih tema, ali ono oko čega se slažemo jest ono što smo obećali građanima, podizanje standarda", rekao je Orešković zamoljen da komentira dosad najveću političku krizu u sadašnjoj hrvatskoj Vladi.  Na upit je li spreman, u slučaju da se ova Vlada održi, razgovarati s oporbom o stvaranju velikog nacionalnog konsenzusa oko najvažnijih stvari i je li spreman rekonstruirati vladu i promijeniti ministre koji ne rade dobro, Orešković je rekao da na želi spekulirati o raznim  scenarijima.  "To su sve scenariji. Zasad, rezultati su tu, dolaze, radi se, a vrijeme će pokazati hoće li trebati promjene. Ako bude potrebe, bit će ih, ali sada ne bih htio spekulirati kako bi to moglo izgledati. Uvjeren sam da će razum pobijediti i da ćemo donijeti najbolje odluke", rekao je. >>Francuska jako zainteresirana za investicije u Hrvatsku 