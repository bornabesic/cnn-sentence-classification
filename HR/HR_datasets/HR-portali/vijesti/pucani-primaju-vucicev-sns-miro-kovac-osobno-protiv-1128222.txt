Politička skupština Europske pučke stranke (EPP) danas i sutra na okupljanju u Bruxellesu sprema se izglasati primanje Srpske narodne stranke, kojoj je na čelu premijer Srbije Aleksandar Vučić, u pridruženo članstvo. No, iako većina stranaka u EPP-u podržava prijedlog o primanju Vučića, nije jasno hoće li to podržati i HDZ jer je međunarodni tajnik HDZ-a Miro Kovač izjavio za Večernji list da se “osobno” protivi. – U utorak je predviđeno glasovanje o tom pitanju. Moje je osobno mišljenje da se, zbog niza razloga, u ovom trenutku ne bi smjelo podržati takvo rješenje – rekao je Kovač. Za usvajanje odluke, kako neslužbeno doznajemo, nije potreban konsenzus, što znači da HDZ nema pravo veta, a prijedlog koji su pripremile radne skupine EPP-a daje pozitivnu preporuku za primanje SNS-a u pridruženo članstvo. Odluka o primanju Vučićeva SNS-a bila je prolongirana u rujnu jer je procijenjeno da bi njezino usvajanje u tom trenutku moglo štetiti HDZ-u u kampanji za parlamentarne izbore u Hrvatskoj. Sada, kako neslužbeno doznajemo u Bruxellesu, vodstvo europskih pučana računa na to da nema više nikakve prepreke da se odluka o primanju Vučićevih naprednjaka stavi na glasanje na političkoj skupštini stranke. Pridruženi status, inače, rezerviran je za stranke iz zemalja koje nisu članice EU. Međunarodna tajnica SNS-a Jadranka Joksimović u rujnu je, nakon odgode glasanja, izjavila da je “sigurna da će Andrej Plenković i HDZ sa zadovoljstvom glasati za prijam SNS-a u EPP” kad ta odluka ponovno dođe na dnevni red političke skupštine, a to je upravo danas i sutra.  >> Johnson obećao potporu Srbiji u eurointegracijama iako Britanija izlazi iz Europske unije 