Predsjedatelj Predsjedništva Bosne i Hercegovine Mladen Ivanić u srijedu se javno ispričao zbog blamaže koju je izazvalo 'svečano' otvaranje pločnika ispred zgrade u središtu Sarajeva u kojoj je smješten državni vrh. - Ovo je groteskno i ispod svih mogućih kriterija i poniženje je državnih institucija od onih koji se najviše zalažu za BiH a ovo rade - kazao je Ivanić za N1 nakon što su mediji ranije tijekom dana izvrgnuli ruglu ranije najavljeni obilazak tristotinjak metara pločnika čija je rekonstrukcija potrajala duže od tri mjeseca i koštala više od 360.000 KM (oko milijun i 300 tisuća kuna). Mediji su bili pozvani prošetati 'uglancanim' pločnikom u pratnji predstavnika tajništva Predsjedništva BiH i načelnika općine Centar Nedžada Ajnadžića. Najprije je uslijedilo ismijavanje tog poziva na društvenim mrežama a onda se u zakazano vrijeme zajedno s novinarima na novom pločniku pojavila i skupina prosvjednika koji su nosili transparente s ironičnim porukama: 'Mi gradimo pločnik, pločnik gradi nas'. Ivanić je krivnju za cijelu blamažu prebacio na Stranku demokratske akcije (SDA) čiji je član i općinski načelnik Ajnadžić. Sve ga je to, rekao je, podsjetilo na popularnu seriju "Top lista nadrealista" u kojoj su ismijavane gluposti vlasti. - Volim gledati 'Nadrealiste', ali da budem sudionik toga mi ne pada na pamet. Ja nisam zvao ni načelnika općine niti sam ikoga pozivao. Pa to je 90 koraka. Mislim da ni 'Nadrealistima' ne bi palo na pamet da se napravi ovakav cirkus - kazao je Ivanić. Najavio je ipak kako će se o ovom 'cirkusu' povesti ozbiljna rasprava i na Predsjedništvu BiH. No unatoč njegovoj isprici, ismijavanje nije prestalo, a na Twitteru sve vrvi od humorističnih doskočica. Ispred ulaza u zgradu Predsjedništva Bosne i Hercegovine uz brojne građane koji su nosili transparente, jedan je izveo i neobičan performans. Legao je na novi pločnik lupajući žlicom u prazan lonac i govorio kako je dobra predsjednička hrana. Pužući pločnikom kazao je kako će u narednom periodu narodu biti sve bolje i bolje.   Nekoliko sati nakon 'radnog obilaska povodom završetka radova' pločnik su iskoristili i članovi plesnog kluba 'Aster' koji su ispred zgrade Predsjedništva i zaplesali.