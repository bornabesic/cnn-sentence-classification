Facebook se ispričao jer je zabranio fotografiju plus-size modela i rekao feminističkoj udruzi da umjesto toga koristi fotografiju nekoga tko trči ili biciklira. Australska feministička udruga Cherchez la Femme požalila se jer joj je Facebook odbio objaviti i promovirati događaj naziva 'Feminizam i debljina', koji su opremili slikom modela Tess Holliday. Facebook je u prvo vrijeme branio svoju odluku uz objašnjenje kako oni promoviraju zdrav stil života, no kasnije su se predomislili i ispričali. 'Naš tim svakoga tjedna procesuira milijune fotografija pa se ponekad dogodi da nepravedno zabranimo neki oglas. Ova slika ne krši naša pravila i ispričavamo se zbog prijašnje odluke', poručili su iz Facebooka. Sporna fotografija prikazuje nasmiješenu Tess Holliday u bikiniju. Inače, ovo nije prvi put da se Facebooku događaju ovakve greške. U ožujku su tako zabranili fotografiju Aboridžinke u toplesu, tek prekrivenu tradicionalnom bojom. I tad je u pitanju bilo navodno kršenje pravila Facebooka.