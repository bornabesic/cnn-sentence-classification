Srbijanski premijer Aleksandar Vučić izjavio je danas da ga ne brinu "opasni ljudi", poput kosovskog političara Ramusha Haradinaja koji mu je poručio da se ne kvači s njim, već šutnja Europe na nedavne događaje u regiji što se ne može drugačije razumjeti nego kao prijetnje "cijepanjem" granica i rušenjem na Balkanu. U povodu Haradinajeve izjave albanskom tisku, nakon što ga je Francuska odbila izručiti Srbiji, da se Vučić “izabrao poigrati s njim, ali je napravio loš izbor" poručivši mu da se “ne igra s Albancima” srbijanski premijer rekao je “da dobro zna tko je Haradinaj”. "Napadaju nas jer vide veću snagu, veću energiju i moć srpske države, a to se nije smjelo dozvoliti. Ako je prijetnja, 'vodi računa', 'dogodit će ti se nešto'. Odgovaram ‘znam dobro tko ste, vidio sam što se dogodilo s onima koji su svjedočili, pregaženi su u Podgorici, objesili su se iz zasjede", rekao je premijer i novoizabrani predsjednik Vučić a prenose beogradski elektronički mediji. "Izgleda da je svima dozvoljeno da kažu što hoće, da lažu, kao što je laž danas u Bruxellesu da imamo neku vojnu bazu u Nišu, a sve te laži su praćene i širokim, ali ne mnogoljudnim, pokretom u Srbiji onih kojima je jedino stalo da oni dođu na vlast, a nalogodavci da budu zadovoljni", rekao je Vučić. On je zaključio da se s Albancima ne igra, već im je, dapače, pružao ruku, ali  da je neće pružiti “zločincima i silovateljima”. Bivši čelnik OVK Ramush Haradinaj, po povratku iz Francuske, čije su ga vlasti odbile izručiti Srbiji koja ga optužuje za ratne zločine, Vučiću je poručio da se "ne igra s Albancima" i da se "ne kači s njim", prenio je kosovski list "Gazeta express". "Vučić Albance vidi kao 'meke neprijatelje' i napravio je loš izbor kada je riješio 'kvačiti' se sa mnom", rekao je Haradinaj, sada čelnik Alijanse za budućnost Kosova (AAK), u televizijskoj emisiji Komiteti u produkciji Gazeta expressa. Haradinaj drži da Vučić nije iznimka u odnosu na druge čelnike na Balkanu i da je "veoma slab političar, koji nije uspio poboljšati ekonomsku situaciju u Srbiji”. On tvrdi i da "Vučić nema hrabrosti prkositi Hrvatima, koji su mu jasno stavili do znanja gdje mu je mjesto".  