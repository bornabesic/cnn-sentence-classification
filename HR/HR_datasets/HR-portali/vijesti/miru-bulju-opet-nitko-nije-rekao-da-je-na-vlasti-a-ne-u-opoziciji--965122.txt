Foto: FaH "NAKON slučaja sumnjive odluke o koncesiji Zlatnog rata, nastavlja se predsezonski niz pogodovanja kojim pojedinci omogućuju pogodnim tvrtkama i investitorima da naprave objekte ondje gdje će od njih moći najviše zaraditi, a sve to bez potrebnih kompetencija ili dozvola", stoji u priopćenju MOST-a koje citira saborskog zastupnika Mira Bulja, inače kandidata te stranke za župana Splitsko-dalmatinske županije.  Naime, Bulj sada upozorava na slučaj divlje gradnje u Makarskoj, a na koju nitko ne reagira, jer se radi o nekretnini kontroverznog poduzetnika Blaža Petrovića. MOST danas tvrdi da inspekcije i ministarstva zaobilaze konkretne odgovore i izbjegavaju primijeniti zakon, što je nedopustivo. Umjesto da iskoriste činjenicu da su na vlasti kao i da imaju potpredsjednika vlade, MOST se danas odlučio na priopćenje u kojemu kritizira HDZ-ove ministre.  Bulj glumi oporbenjaka "Jeftina rasprodaja naše obale i njeno iskorištavanje za privatne džepove mora se zaustaviti. Županijski uredi za prostorno uređenje ne rade svoj posao – ministri Kuščević i Butković moraju reagirati! Nitko u Hrvatskoj ne smije biti oslobođen primjene zakona. U Makarskoj, ali i ostalom priobalju, divlja nelegalna gradnja. Makarska je upečatljiv primjer betonizacije same obale od strane investitora koji rade što im se prohtije, jer mjerodavni Upravni odjel za graditeljstvo i prostorno uređenje Splitsko-dalmatinske županije spava ili možda nakon godina uhljebljivanja nema dovoljnog broja službenika za izaći u nadzor. Očito je to "spavanje" i "nezamjeranje" samo pogodovanje kapitalu sumnjivog podrijetla. Mjerodavna ministarstva šute, županijski upravni odjeli šute, ali zato ću ja prekinuti tišinu. Vrijeme je uvođenja reda u punom smislu te riječi jer se naša obala, otoci i atraktivne lokacije priobalja moraju gledati pod povećalom, a ne spuštenih očiju!" – izjavio je saborski zastupnik Miro Bulj.