Neoporezivi godišnji kumulativni iznos za rad studenata i učenika iznosit će 60.600 kuna i neće se računati na mjesečnoj razini, a sporne odredbe Pravilnika o porezu na dohodak bit će izmijenjene do kraja siječnja, zaključeno je u petak na sastanku ministra financija Zdravka Marića i ministra znanosti i obrazovanja Pave Barišića, s predstavnicima Hrvatskog studentskog zbora.   Predsjednik Hrvatskog studentskog zbora Petar Ramljak kazao je nakon sastanka da su studenti zadovoljni, jer je maknut sporni mjesečni limit pa će se neoporezivi dio njihovih primanja i dalje računati na godišnjoj razini i to na iznos od 60.600 kuna.   "Zadovoljni smo. Ovo je veliki korak naprijed, jer se Hrvatski studentski zbor uspio nametnuti kao važan čimbenik u rješavanju problema", rekao je Ramljak dodavši kako će Pravilnik biti izmijenjen do 31. siječnja.   Ministar Marić objasnio je kako će 60.600 kuna biti kumulativni godišnji neoporezivi iznos za rad i povremeni rad studenata i učenika.   "Tu smo uzeli u obzir argumentaciju studenata s obzirom na specifičnosti rada i povremenog rada učenika i studenata, gdje ima dosta elemenata sezonalnosti", rekao je Marić.   Kako je izvijestio, s predstavnicima studenata dogovoreno je osnivanje radnog tijela na razini Vlade koje će se baviti reguliranjem rada i povremenog rada učenika i studenata. U tom bi tijelu bili predstavnici ministarstava, studentskih zbrorova, a po potrebi i poslodavaca.     Na pitanje novinara zašto su se uopće pojavili prijepori sa studentima, Marić je odgovorio da je došlo do pogreške u interpretaciji i komunikaciji.   "Uzeli smo u obzir argumentaciju studenata s obzirom na specifičnost njihova rada. Njima se može dogoditi da, recimo, u nekom mjesecu nemaju nikakvih isplata, a u jednom mjesecu isplatu koja prelazi originalno ciljani iznos od 5.050 kuna", rekao je Marić. Istaknuo je da se do 60.600 kuna došlo na temelju kalkulacije mjesečne zarade od 5.050 kuna.   "To je jedan adekvatan iznos. Ta brojka nije sama po sebi izašla kao plod neke paušalne kalkulacije. Uzimali smo u obzir stvarne brojke", rekao je Marić.   Porezna uprava ovih je dana priopćila da su svi primici učenika i studenata do iznosa od 5.050 kuna mjesečno oslobođeni  plaćanja poreza na dohodak.   Nezadovoljstvo među studentima izazvalo je tumačenje novog Pravilnika o porezu na dohodak, prema kojem bi se učenicima i studentima smanjio iznos koji tijekom godine mogu zaraditi, bez da na njega plaćaju porez na dohodak i prirez i to s 50.000 na 15.000 kuna.   "Učenici i studenti imaju pravo na dodatnih neoporezivih 15.000 kuna primitaka godišnje odnosno 1.250 kuna mjesečno, što sve zajedno iznosi 5.050 kuna mjesečno odnosno 60.600 kuna godišnje. Prema tome, na mjesečne iznose primitaka učenika i studenata do iznosa od 5.050 kuna neće se obračunavati porez na dohodak. Ako se ostvari mjesečni primitak iznad toga iznosa, na razliku iznad 5.050 kuna će se obračunati porez na dohodak i eventualni prirez", objasnili su iz Porezne uprave.   Također su istaknuli da će učenicima i studentima, ako im ukupni godišnji primici ne prelaze iznos od 60.600 kuna, cjelokupni eventualno plaćeni porez i prirez na dohodak prilikom isplata primitaka iznad 5.050 kuna mjesečno, biti vraćen nakon godišnjeg obračuna.   Tako su naveli da, ostvari li učenik odnosno student dohodak na godišnjoj razini do 15.000 kuna, njegovi roditelji odnosno skrbnik ostvaruju poreznu olakšicu za njega kao uzdržavanog člana (do sada je to bilo 13.000 kuna godišnje).