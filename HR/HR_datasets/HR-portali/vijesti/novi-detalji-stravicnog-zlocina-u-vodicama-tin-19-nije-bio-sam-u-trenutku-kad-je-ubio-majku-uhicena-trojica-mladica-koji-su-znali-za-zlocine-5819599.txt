U trenutku kada je u subotu poslijepodne Tin Šunjerga (18) u polju kod Čiste Velike iz vatrenog oružja ubio svoju 45-godišnju majku, s njim je bio još jedan mladić i on je također jučer uhićen, s još dvojicom prijatelja koji su znali da je Šunjerga ubio majku, a par sati kasnije i oca, ali nisu to prijavili policiji, piše ŠibenikIN. Nakon ubojstva majke, kojoj je oduzeo život u subotu oko 16 sati, osumnjičeni Šunjerga otišao je ubiti svoga oca koji je lišen života oko 18 sati, a onda se s društvom zaputio na rođendansku zabavu u jednoj privatnoj kući u vodičkom zaleđu gdje je bilo dvadesetak osoba, mahom njegovih vršnjaka, podsjeća ŠibenikIN. Na tom tulum bile su i dvije osobe koje su uhićene, a kojima je Tin navodno povjerio što je učinio - ni jednom od tih momaka nije palo na pamet da prijave zločine policiji. Umjesto toga, na tulumu se pilo, uzimale su se droge, a postoje indicije da je i tamo bilo pucnjave iz vatrenog oružja kojim su počinjena oba ubojstva. Prema svemu sudeći, riječ je o privatnom očevom pištolju, za koji je posjedovao urednu dozvolu, a kojeg je se mladić dokopao provalom u trezor u kojem je oružje bilo pohranjeno. Policija će tijekom dana ispitivati sve osobe koje su bile na toj privatnoj zabavi u jednoj kući u vodičkom zaleđu, a tri privedene osobe mogle bi odgovarati za kazneno djelo neprijavljivanja počinjenog kaznenog djela. O uhićenjima se oglasilo i Ministrastvo unutarnjih poslova nadopunom priopćenja koje prenosimo u cijelosti. Vezano za jučerašnje događaje u Čistoj Velikoj obavještavamo Vas da je u tijeku kriminalističko istraživanje nad osumnjičenim 19-godišnjakom za dva kaznena djela teškog ubojstva. Osim toga provodi se kriminalističko istraživanje i nad jednim maloljetnikom 17-godišnjakom, 18-godišnjakom i 20-godišnjakom za neprijavljivanje počinjenog kaznenog djela. U tijeku su i sve druge mjere i radnje u cilju prikupljanja svih raspoloživih činjenica i dokaza za ovo kriminalističko istraživanje, koje se provodi u koordinaciji s Županijskim državnim odvjetništvom u Šibeniku.