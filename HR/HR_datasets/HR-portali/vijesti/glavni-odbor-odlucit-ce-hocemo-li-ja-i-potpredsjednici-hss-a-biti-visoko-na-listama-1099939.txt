Predsjednik Hrvatske seljačke stranke (HSS) Krešo Beljak nakon potpisivanja predizbornog sporazuma Narodne koalicije u razgovoru za Hinu objašnjava što taj sporazum znači za HSS, koji bi HSS-ovci trebali biti visoko na izbornim listama, koje će dužnosti preuzeti u budućoj Vladi u slučaju pobjede na izborima, zašto nisu išli s HDZ-om nego sa SDP-om, te o svjetonazoru i prvim napuštanjima HSS-a nakon odluke o koaliciji s ljevicom.      Što predizborni sporazum Narodne koalicije znači za HSS?  HSS smatra da taj sporazum predstavlja veliku koaliciju jer se radi o strankama koje pripadaju centru, lijevom centru i desnom centru, bez obzira na relativno malu snagu HSS-a u ovom trenutku, što je rezultat pogrešnih odluka vodstava u prošlosti. Smatram da će ljudi umjesto nestabilnosti, neizvjesnosti i svega što se događalo u zadnjih 10 mjeseci izabrati stabilnost, red i budućnost naše djece. Sporazum smo potpisali jer smatramo da je to poštenije napraviti prije izbora, a ne nakon izbora, i mučiti javnost. Pokušali smo izbjeći postizborne scenarije kakve smo gledali u zadnjih godinu dana.  Koliko će mjesta dobiti HSS i koje će ljude istaknuti na listama?  Teško je govoriti o sigurnim mjestima, ali mjesta koja su visoko na listama su vrlo izgledna. Govorimo o pet takvih mjesta. Imali smo izbornu skupštinu prije tri i pol mjeseca na kojoj sam izabran za predsjednika, kada je izabrano i četiri potpredsjednika, i to su otprilike ti ljudi. Osim mene to su Željko Lenart, Stjepan Kožić, Ana-Marija Petin i Davor Vlaović. To će biti moj prijedlog, a odluku će donijeti Glavni odbor.  Hoće li na listi biti i bivši gradonačelnik Metkovića Stipo Gabrić Jambo? Vidjet ćemo, odluku donosi Glavni odbor HSS-a, a ja poštujem demokratsku proceduru. Mi prihvaćamo jedni druge kao različite, činjenica je da sam ja s nekim ljudima u HSS-u dva svijeta. Ali, svi smo HSS, dokle god želimo biti dijelovi stranke. Nitko više HSS neće iskorištavati za svoje osobne pozicije - to ja kao predsjednik neću dopustiti. Dolazi nam i puno ljudi iz drugih stranaka, ali mi se s tim nećemo hvaliti.  Ako Narodna koalicija nakon izbora oformi vlast, hoćete li Vi biti potpredsjednik Vlade, a HSS imati ministra poljoprivrede?  Načelno je dogovoreno da bismo mi preuzeli odgovornost u Vladi, iako sam rekao da me fotelje ne zanimaju. S druge strane išao je odgovor da političari trebaju preuzeti odgovornost, a ne da bi sjedili u Saboru ili čak ne sjedili, pa da gledamo praznu sabornicu. HSS sigurno ima bolja rješenja od ostalih koalicijskih partnera za pitanja poljoprivrede, sela i ruralnog razvoja tako da smo spremni preuzeti odgovornost.  Koga će HSS predložiti za ministra poljoprivrede? Pri odabiru će biti presudan doprinos u izbornoj kampanji i borbi za glasove, a isto tako i struka, stručna sprema, znanje i iskustvo. Netko iz najužeg vrha stranke trebao bi preuzeti tu funkciju, netko tko se želi baviti tim resorom jer će zateći probleme koji su gomilani desetljećima i koje neće biti moguće riješiti u kratkom roku. Zateći će nezadovoljne poljoprivrednike, seljake, ljude kojima je dosta političara i politike. Od osobe koja će se prihvatiti tog posla tražit ću da se ne slika po salonima i galerijama nego da bude među seljacima i u dobru i u zlu i da pokuša s njima donositi rješenja. Isto tako, morat će poštivati HSS-ovo načelo da se pomogne malima, a ne velikima. Oni koji su veliki od HSS-a ne mogu očekivati politiku kakva se vodila do sada.  Za što bi Vi bili zaduženi kao potpredsjednik Vlade?  Ne volim govoriti unaprijed, idemo prvo dobiti izbore. Ja sam čovjek koji se bavi realnom politikom, čovjek sam od terena i uvijek ću, bez obzira na kojoj sam funkciji, biti među ljudima. Razmišljam o mogućnosti davanja doprinosa tamo gdje sam najbolji, a to su pitanja demografije. Želja mi je da se u perspektivi stvori nadstranački tim koji će stranke natjerati da počnu razmišljati o demografskim problemima. To su ključni problemi u Hrvatskoj jer ako se ovako nastavi za deset godina naše se društvo neće moći održati budući da je dobna struktura stanovništa loša s tendencijom daljnjeg pogoršanja.  Jesu li za HSS predviđena mjesta u državnim tvrtkama?      Ne sudjelujem na taj način u politici, ali je jasno da svi oni koji su imenovani na politički način na taj će način morati i otići. Želja mi je da se otvori prostor za struku pa ćemo svugdje gdje dobijemo priliku raditi na taj način. Samo vrh mora biti politički imenovan, a sve ostalo kadroviranje mora biti isključivo po stručnom kriteriju. Zašto je Glavni odbor HSS-a odlučio da se na izbore ide sa SDP-om umjesto ponovno s HDZ-om? Nismo mi nikome okrenuli leđa nego su naši bivši partneri okrenuli leđa nama. I okreću nam leđa već dugi niz godina iako smo mi cijelo vrijeme bili vrlo lojalan i nezahtjevan partner. HSS više nikome neće biti "dizač ruku", a ono što je bilo u zadnjih osam godina, bilo je pogubno za HSS. Nije HDZ kriv, jer se partner ponaša prema tebi onako koliko mu ti dopustiš. HSS-ovi predsjednici Josip Friščić i Branko Hrg dopuštali su, primjerice, da stranka koja dobije 150 glasova na izborima bude jednako zastupljena u Saboru kao stranka koja dobije 35.000. To je jedna strana medalje, a druga strana je da su iz SDP-a rekli da nas trebaju kao ljude koji imaju određena znanja i sposobnosti, koji mogu napraviti pozitivne zaokrete u segmentima u kojima SDP nije imao takva dobra rješenja.    Je li istina da je HDZ ponudio HSS-u iste uvjete kao i SDP, odnosno jednaki broj saborskih mandata i mjesta potpredsjednika Vlade i ministra poljoprivrede? Službene ponude nije bilo i uopće se ne radi o broju mandata - i da smo dobili dvostruko više, prije bismo prihvatili ponudu da radimo, a ne da nekome dižemo ruke. Netko bi se trebao zapitati zašto je 84 posto ljudi iz Glavnog odbora HSS-a donijelo odluku da se ide u koaliciju s SDP-om. Imate ljudi koji su i sada u samom vrhu HDZ-a, a koji su otvoreno prije nekoliko godina govorili da je prestala potreba za postojanjem HSS-a i da bi se trebali ugasiti i priključiti HDZ-u.   Kako komentirate kritike europarlamentarke Marijane Petir i bivšeg predsjednika Branka Hrga da je koalicija sa SDP-om nespojiva zbog svjetonazora? Osnovna vrijednost kršćanstva je - ne čini drugome ono što ne želiš da netko čini tebi. Na ljevici tu ne vidim ništa loše, treba poštivati Crkvu, a u četiri godine Milanovićeve vlasti nisam vidio da se nešto protiv Crkve napravilo. Marijana Petir nije HSS, HSS ima svoj Statut koji jasno govori da ćemo se boriti za slobodu svih ljudi da si urede život po vlastitoj želji, bez obzira na vjeroispovijest. A svjetonazor je jako upitan u hrvatskom društvu - ako je svjetonazor držati hrvatsku zastavu i jako mahati, a istovremeno bojati tunele pet, šest puta i uzeti novac iz državnih firmi onda to nije moj svjetonazor.  Koliko je HSS-ovaca napustilo stranku od odluke o koaliranju sa SDP-om?      Od 7. srpnja, kada je Glavni odbor HSS-a donio tu odluku, do danas iz HSS-a je otišlo 20 ljudi, a u HSS je primljen 21. Njihov odlazak je dobitak za HSS jer se radi o ljudima koji nikad nisu bili na izborima, koji su vjerojatno izbačeni iz neke druge stranke pa su se tu došli skrasiti i koji od izbora do izbora za Nadzorni odbor lokalnog komunalnog poduzeća prodaju ime i grb stranke. Nakon što smo 2008. ušli u koaliciju s HDZ-om iz HSS-a je otišlo oko 20.000 ljudi, a birača još oko 100.000. Broj članova nije ključan, a ako iz stranke ode netko tko ne može u svojoj općini ili gradu ostvariti nikakav rezultat na izborima, sretan mu put. Ako netko koga je HDZ zaposlio u županiji mora sada vratiti dug HDZ-u, hvala lijepo, ne treba nam niti takav. Veseli nas da se od tih 20.000 članova koji su otišli veliki dio njih javlja i želi obnoviti članstvo.     Jesu li odlazak najavili Hrg, Marijana Petir i koprivničko-križevački župan Darko Koren, koji su izrazili nezadovoljstvo ulaskom u Narodnu koaliciju? Mi smo demokratska stranka i nitko nije u stranci na silu. Tko god želi otići, kome god se HSS ne sviđa, tko god misli da u HSS-u nije ostvario svoje ambicije  - sretan mu put. Imamo odluku Glavnog odbora koja je donesena na demokratski način. Glavni odbor je na moju inicijativu proširen sa svim načelnicima općina, za razliku od odluke o koaliciji s HDZ-om iz 2008. godine i nekih drugih odluka koje su donesene na užim sjednicama Predsjedništva. Hrg i svi koji to žele mogu otići na listu HDZ-a, a smatram da ne bi trebali proljevati žuč nego prihvatiti demokratski donijete odluke jer im je HSS ipak puno dao. Za Hrga ima mjesta na listi i može se izboriti preferencijalnim glasovima za Sabor, ali on se sam izjasnio da to ne želi iako je zadnji put to napravio i ne vidim zbog čega to ne bi napravio opet. Kakvi su sada Vaši odnosi s Marijanom Petir budući da Vas je podržala u kandidaturi za predsjednika HSS-a? Ja sam sebe nisam gurao u fotelju predsjednika HSS-a, da se Petir htjela kandidirati za predsjednicu, ja se ne bih kandidirao ni za jednu funkciju. Oboje smo smatrali da to što je bilo do sada u HSS-u nije bilo dobro. Nadam se da su moji odnosi s njom i dalje OK. To je bila odluka Glavnog odbora, a na meni je bilo da predstavim stranci što je obavljeno u razgovorima. Predlagao sam da i Petir bude članica pregovaračkog tima s ostalim strankama, ali ona nije u tome htjela sudjelovati. Bilo je i razmišljanja da se ide sa strankom zagrebačkog gradonačelnika Milana Bandića, ali smo naletili na zid pitanja s kime ćemo poslije izbora. Zato je korektnije da smo odluku o koaliranju donijeli prije izbora. >> 'Milanović nema hrabrosti da sam kaže što misli pa pušta Gabrića i Beljaka' 