RADIKALNO različite interpretacije razloga zabrane koncerta Marka Perkovića u Mariboru se nastavljaju pa je to postao i test za političko pozicioniranje slovenskih stranaka, prenose slovenski mediji. >> Index Plenkoviću i Kolindi poklanja spot: Thompson - Jasenovac i Gradiška Stara  Mariborska policija u obrazloženju zabrane, uz povećani sigurnosni rizik, spomenula je i suspektan "svjetonazor" hrvatskog pojevača i njegove publike, zbog čega je na jučerašnjoj sjednici odbora za nadzor tajnih službi prosvjedovao čelnik oporbe i bivši premijer Janez Janša, kojega neki stavljaju na desni centar, dok ga konkurenti na ljevici drže "radikalnom desnicom" i uspoređuju s mađarskim premijerom Viktorom Orbanom.  "Policijski režim"  "Ako je Thompsonov koncert zabranjen zbog njegova svjetonazora, onda u Sloveniji imamo političku policiju i policijski režim", oštro je reagirao Janša, koji očekuje da će odluka slovenskih organa biti promijenjena jer narušava ustavno pravo izražavanja.  Janšin zastupnik u parlamentu Branko Grims citirao je za tjednik "Reporter" dijelove iz preporuke za zabranu koncerta koji je dala policija u Mariboru, a prema kojima Perković i njegova publika zastupaju stajališta koja su u Sloveniji poliitički nepodobna.  "Glede svjetonazorske orijentacije glazbenika Thompsona postoji osnovana vjerojatnost da će na koncert doći radikalizirani pojedinci iz sredina gdje su te koncerte zabranjivali, a kako bi vršili kaznena djela", navela je policija, dodavši da se kaznena djela i incidente neki pojedinci na Perkovićevim koncertima izvodili i u Hrvatskoj.  Zabrana ne proizlazi iz sigurnosnih rizika nego iz ideološko-političkih kvalifikacija, a Perković se od ustaštva pred mariborski koncert jasno distancirao, kazali su za "Reporter" parlamentarni zastupnici Janeza Janše.  "Thompsona treba zabraniti"  Slovenski mediji prenose i dominantne ocjene slovenskih političara koji su suglasni sa zabranom i smatraju da se Thompsonu ni ubuduće ne smije dopustiti da nastupa i pjeva.  "Thompsonovi koncerti su apsolutno neprihvatljivi i naši su organi trebali reagirati ranije, a ne u zadnji trenutak, kad je to već postala nacionalna tema u Sloveniji", kazao je Luka Mesec, predsjednik Udružene ljevice (ZL), stranke koja je prije tri godine prvi put ušla u parlament. Neki je smatraju sličnom grčkoj Syrizi, a neki kažu da ima bazu u nestranačkim antifašističkim udrugama i da nosi elemente anarhizma.  "Ljudi poput Thompsona svojom su glazbom davali muzičku podlogu zločinima koji su se događali u jugoslavenskim ratovima", kazao je Mesec, koji je rođen 1990. godine.  Thompsonov diskurs i danas je jednako sporan kao i onda, a posebno ako se ima u vidu da se i u Sloveniji ponovo pojavljuju ideologije koje pozivaju na rasnu i vjersku netoleranciju. U tom bi smislu dopustiti Thompsonov koncert u Sloveniji značilo dolijevati ulje na vatru, kazao je Luka Mesec, zastupnik u slovenskom parlamentu i čelnik alternativne slovenske ljevice.