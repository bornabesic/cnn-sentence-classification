U kaosu koji se stvorio u međunarodnim zračnim lukama u SAD-u nakon uredbe predsjednika Donalda Trumpa o zabrani ulaska državljanima ili osobama rođenim u 7 muslimanskih zemalja Bliskog istoka i Afrike, vijest objavljena na američkim i britanskim portalima o tome da je jedna hrvatska državljanka zadržana na aerodromu Los Angeles odvela je hrvatskog konzula u LA-u Sinišu Grgića u 2 sata u noći u zračnu luku LAX. No, kako je jučer priopćilo Ministarstvo vanjskih poslova RH, slučaj hrvatske državljanke nije imao veze s odlukom koju je predsjednik Trump potpisao u petak. “Nadležne institucije u SAD-u potvrdile su nam da hrvatskoj državljanki po dolasku u zračnu luku Los Angeles u subotu nije odobren ulazak u SAD tijekom uobičajenog imigracijskog postupka. Navedeno nije imalo nikakve veze s odlukom koju je predsjednik Trump potpisao 27. siječnja”, priopćeno je iz MVEP-a. “Podsjećamo kako valjana viza u putovnici nije jamstvo ulaska u zemlju, obzirom da se prilikom ulaska obavlja granična kontrola. Prilikom obavljanja granične kontrole granična policija ima ovlasti poništenja/ukidanja vize ukoliko utvrdi da nisu ispunjeni uvjeti za ulazak na državno područje određene zemlje”, dodaje se u priopćenju. Kako neslužbeno doznajemo, hrvatska državljanka kojoj je odbijen ulazak u SAD pokušala je navodno izvesti neku politički motiviranu scenu, i to je vjerojatniji razlog komplikacija, a ne eventualna povezanost osobe s nekom od 7 zemalja, preciznije Iraka, Irana, Sirije, Sudana, Libije, Somalije i Jemena. Tisuće Amerikanaca izašle su na ulice i ispred dolaznih terminala zračnih luka prosvjedujući protiv kontroverzne Trumpove uredbe, koju je predsjednik potpisao u petak poslijepodne po washingtonskom vremenu i koju velik dio američkih medija naziva “zabranom za muslimane”. Među uglednicima koji su digli glas protiv takve Trumpove uredbe je i kardinal Blaž Čupić, nadbiskup Čikaške nadbiskupije. - Protekli vikend pokazao se kao tamni trenutak u američkoj povijesti. Izvršna uredba o odbijanju izbjeglica i zatvaranju naše nacije pred onima, osobito muslimanima, koji bježe od nasilja, napada i progona, u suprotnosti je s katoličkim i američkim vrijednostima - priopćio je čikaški nadbiskup hrvatskih korijena. Način na koji je uredba donesena i implementirana čikaški je nadbiskup opisao kao “ užurban, kaotičan, okrutan i nesvjestan stvarnosti koja će proizvesti trajnu nesigurnost za SAD”. - Svijet nas gleda dok odustajemo od svoje predanosti američkim vrijednostima. Ovi postupci pomažu i ohrabruju one koji žele uništiti naš stil života - priopćio je nadbiskup Čupić. Suočen s prosvjedima i kritikama, Trump je jučer poručio putem Twittera da je “samo 109 ljudi od njih 325.000 zadržano na ispitivanju” u zračnim lukama nakon njegove uredbe. Mnogi američki mediji i građani na društvenim mrežama kritiziraju Trumpa i zbog toga što njegova uredba, koja nominalno za cilj ima borbu protiv terorizma, ne obuhvaća zemlje poput Saudijske Arabije, čiji su državljani zaista sudjelovali u prijašnjim terorističkim napadima na SAD. Niti u jednom većem terorističkom napadu na teritoriju SAD-a u proteklih 15 godina nije zabilježeno da je sudjelovao državljanin ijedne od sedam zemalja koje je Trump obuhvatio svojom uredbom. Na to je ukazao i kardinal Blaž Čupić, nadbiskup Čikaške nadbiskupije: - Ironično, ova zabrana se ne odnosi na domovinu 15-ero od 19-ero otmičara koji su izveli napade 11. rujna. >> 'Trump je opasno mentalno bolestan i nepodoban da bude predsjednik' 