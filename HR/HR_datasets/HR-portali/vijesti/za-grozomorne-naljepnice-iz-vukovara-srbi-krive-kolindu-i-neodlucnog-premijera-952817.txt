Foto:Twitter "NAJOŠTRIJE osuđujemo pojavu naljepnica u Vukovaru sa obješenim ljudima na drvetu usmjerenu protiv pripadnika srpske zajednice ali i svih razumnih i civiliziranih građana ove države. Ovo je samo jedna od sličnih pojava posljednjih godina koju plasiraju nazadne snage koje očigledno smatraju da ovakvo što ima i dalje pogodno tlo i da će naići na simpatiju i poklonstvo kod mnogih", stoji u priopćenju Demokratskog Saveza Srba. Ne čudi ovakva situacija  Naime, u Vukovaru su postavljeni crteži gdje na crnoj podlozi bijelom bojom nacrtano stablo s kojeg vise ljudska tijela. Uz crtež je napisana i morbidna poruka: "Serbian family tree" odnosno "Srpsko obiteljsko stablo". Ovo nije prvi put da se takva poruka pojavljuje u Hrvatskoj. Ista slika se 2013. godine pojavila i na Trgu Bana Josipa Jelačića u Zagrebu.  "Bujanje ovakvih sadržaja ne čudi u situaciji kada državni vrh (premijer i predsjednica) ima dilema u pogledu fašističkih simbola koji se pojavljuju širom zemlje pa i na najvećem stratištu Drugog svjetskog rata - u Jasenovcu. Ili kada premijer – pravnik po obrazovanju, nastavlja praksu opstrukcije važećih propisa o ravnopravnoj službenoj upotrebi srpskog jezika i ćiriličnog pisma u Vukovaru. Ili kada vladajuća stranka - HDZ ponovo na lokalnim izborima kandidira gradonačelnika koji je postotak Srba zaposlenih u vukovarskoj gradskoj upravi za dvije i pol godine svoga mandata smanjio sa 31 posto na 21 posto (umjesto da ga poveća na 35 posto)", stoji u priopćenju u kojem se naglašava da se izostanak jasnog stava i reakcije državnih tijela sasvim sigurno tumači se kao slabost te tako daje dodatnu snagu ekstremnim organizacijama i pojedincima da rade reviziju povijesti i konstantnim pritiskom u javnosti provode u djelo svoje zamisli i nazadno viđenje hrvatskog društva. Zauzeti stav što prije  Ova pojava je za pripadnike srpske zajednice jedna u nizu zabrinjavajućih i nikako ne daje nadu u poboljšanje njihovog položaja koji je iz dana u dan sve teži, napominju iz DSS-a.  "Nadamo se samo da će premijer i državna tijela te raznorazna povjerenstva zauzeti svoj stav prije nego što nazadne snage počnu ove svoje ideje provoditi u praksi. Ako do tada u demokratskoj Hrvatskoj Srba za vješanje još bude. U međuvremenu pozivamo policijske organe da djelić svoje pažnje i revnosti koju svakodnevno posvećuju kontroli i ukidanju prebivališta pripadnika srpske zajednice u Vukovaru posvete otkrivanju počinitelja ovog nedjela", navodi se na kraju. Policija proslijedila DORH-u  Policija je potvrdila da su se na autobusnim stajalištima na Trpinjskoj cesti u Vukovaru pojavile naljepnice na kojima je ispisano "Serbian family tree" sa slikom stabla na kojem vise ljudi i slikom Ante Pavelića.  Iz vukovarsko-srijemske policije potvrdili su da je policija napravila očevid i da je cijeli slučaj proslijeđen nadležnom Državnom odvjetništvu.