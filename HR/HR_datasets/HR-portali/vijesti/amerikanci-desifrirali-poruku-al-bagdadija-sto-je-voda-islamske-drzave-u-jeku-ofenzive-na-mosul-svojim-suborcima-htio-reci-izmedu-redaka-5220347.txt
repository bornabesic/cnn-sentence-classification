Vođa Islamske države Abu Bakr al-Bagdadi poručio je u četvrtak svojim sljedbenicima da nema povlačenja u "totalnom ratu" koji se vodi protiv njih u Mosulu. Izražavajući uvjerenost da će borci Islamske države pobijediti snage šijitskog islama, zapadnih križara i sunitskih heretika Turske i Saudijske Arabije, Bagdadi je pozvao džihadiste koji se bore u Mosulu da izazovu kaos. - Ova bitka i totalni rat, i veliki džihad koji Islamska država danas vodi samo nas učvršćuju u našoj vjeri da je, ako Bog da, sve ovo uvod u pobjedu - rekao je Bagdadi u audio-poruci koju su u četvrtak na internetu objavili njegovi sljedbenici. Iračka vojska i specijalne snage, šijitske milicije, kurdske pešmerge i druge skupine uz potporu američkih zračnih napada pokrenuli su prije dva tjedan ofenzivu na Mosul. Oslobođenje Mosula označilo bi poraz Islamske države u iračkom dijelu kalifata koji je Bagdadi proglasio u tom gradu prije dvije godine. Islamska država zauzela je i velik dio Sirije. U prvoj audio-poruci u gotovo godinu dana, Bagdadi je pozvao stanovništvo mosulske pokrajine Ninive da "ne popusti u džihadu" protiv "neprijatelja Boga". Pozvao je također svoje borce samoubojice da "pretvore noći nevjernika u dane, da izazovu kaos u njihovim zemljama i učine da krv teče u rijekama". Onima koji padnu u kušnju da pobjegnu poručio je da bi trebali "znati da je vrijednost ostanka na vlastitoj zemlji u časti tisuću puta veća od cijene nečasnog povlačenja". Bagdadi je u govoru također pozvao na napade na Tursku i Saudijsku Arabiju, jer su stale na stranu neprijatelja. - Turska je ušla u područje našeg djelovanja pa je napadnite, razorite njezinu sigurnost i posijte u njoj užas. Stavite je na svoj popis bojišnica. Turska je ušla u rat protiv Islamske države uz zaštitu križarskih zrakoplova -  rekao je. Bagdadi je pozvao sljedbenike da izvode i "napad za napadom" u Saudijskoj Arabiji, ciljajući snage sigurnosti, vladine dužnosnike, pripadnike vladajuće obitelji Al Saud i medije zbog toga što su "stali na stranu nevjernih nacija u ratu protiv islama i sunita u Iraku i Siriji". Nedugo nakon objave govora oko 2 sata ujutro po mjesnom vremenu, istočni Mosul potresle su snažne eksplozije. Militanti su ispalili desetke raketa na četvrti kojima se približavaju iračke snage. Džihadisti na ulicama poručuju da će se, ohrabreni Bagdadijevim riječima, boriti do smrti, kazao je jedan stanovnik grada. Irački vojnici u Mosulu su naišli na snažan otpor džihadista, ali se najgore borbe tek očekuju i to za svaku ulicu u gradu, pa čak i svaku kuću, upozorili su vioski vojni dužnosnici. Dosad su u istočnoj četvrti Intisar irački vojnicu ubili dvojicu bombaša samoubojica, "očistili" najmanje šest autobombi, a kako se borbe zahuktavaju grad napuštaju stotine civila, javlja CNN. Osim bombaša samoubojica, problem za iračku vojsku predstavljaju i ISIS-ovi snajperisti, improvizarni eksplozivi se nalazi i u rovovima ispunjenima naftom koje su prema nekim aparskim medijima džihadisti zapalili. Dok su borbe u Mouslu sve žešće, britanski ministar vanjskih poslova Boris Johnson rekao je da obavještajni podaci upućuju da je Bagdadi pobjegao s mjesta događaja, ali nije rekao gdje bi mogao biti. Vođa Islamske države Abu Bakr al-Bagdadi gubi kontrolu nad svojim snagama u bitki za Mosul, rekao je u četvrtak jedan američki vojni časnik. Islamska država ranije je objavila audio-poruku navodno od samog Baghdadija u kojoj on poziva svoje sljedbenike da se ne povlače. Pukovnik John Dorrian, glasnogovornik američke koalicije koja se bori protiv džihadista u Iraku i Siriji, rekao je da vojska nije službeno provjerila autentičnost snimke, ali je istaknuo da je "očito" riječ o pokušaju Islamske države da komunicira s borcima. "Jedna od zanimljivih stvari koju smo uočili u engleskom prijevodu poruke je da Bagdadi kaže: 'Nemojte se boriti međusobno'", rekao je. "To je vrsta stvari koju govori vođa koji gubi zapovjedništvo i kontrolu i sposobnost da zadrži sve na istoj liniji. Ne vjerujemo da će uspjeti."