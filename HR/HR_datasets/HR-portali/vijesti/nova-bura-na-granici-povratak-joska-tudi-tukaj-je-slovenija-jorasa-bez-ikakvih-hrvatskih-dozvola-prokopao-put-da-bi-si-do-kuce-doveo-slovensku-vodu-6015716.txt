Ponovno je burno na slovensko-hrvatskoj granici u istarskoj Plovaniji. Svima poznati Joško Joras odlučio je bez dozvole Grada Buja prokopati javni neasfaltirani put kako bi doveo vodu do svoje kuće u blizini graničnog prijelaza Plovanija, i to sa slovenskog vodovoda, čija se stanica Sečovlje nalazi u Hrvatskoj. I dok je zatražio i dobio dozvole od obližnje Općine Piran i tamošnjeg vodovoda da dobije potrebnu vodu, to nije napravio s Gradom Buje na čijem je teritoriju javni put posred kojeg je Joras odlučio dovesti vodu do svoje obiteljske kuće. Upravo stoga, kako nam navodi pročelnik za komunalnu djelatnost u tom gradu Elvis Glavičić, Joras bi mogao dobiti kaznu od 500 do 1000 kuna, ali onda kada ga budu uspjeli legitimirati, i to u društvu policije. - Pokrenuli smo prekršajni postupak sukladno našoj odluci o komunalnom redu i nerazvrstanim cestama jer nema naše odobrenje za kopanje tog puta. Postupak traje, moramo utvrditi činjenice i gospodin Joras to zna. Rečeno mu je da obustavi radove, za koje smo prijavu dobili 1. svibnja, ali on povremeno ipak radi - tvrdi nam pročelnik Glavičić. Veli da gradski komunalni redar mora ponovno izaći na teren u pratnji policije kako bi od Jorasa mogli dobiti sve njegove podatke i OIB da napišu kaznu. - Svima je on nama poznata osoba, ali teško ga je dobiti, zbog čega moramo izaći na teren - kaže pročelnik navodeći da Joras dosad nije imao sličnih prekršaja kad je riječ o komunalnom redu. Ipak, Grad pokušava od njega naplatiti druga potraživanja, odnosno ovršiti ga, ali ne uspijeva zbog toga što nema potrebne podatke, odnosno njegov OIB. Međutim, javnost, gradska uprava, ali i njegovi susjedi shvatili su ovaj čin kao jednu u nizu novih provokacija. - Imao je mogućnost priključenja na hrvatski vodovod, ali se na to oglušio - tvrdi pročelnik Glavičić. Isto nam kaže i Jorasova susjeda Marija Žubin. - Nije mi jasno zašto mu nije dobra hrvatska voda koju svi imamo, a dobra mu je hrvatska struja - pita se gospođa Žubin koju su uznemirili ovi radovi. - Godinama nemamo mira i sada se to nastavlja. Ne samo da kopa po javnom putu, nego kopa i po našem privatnom zemljištu. Nije nas ni pitao za dopuštenje, iako bismo mu bili dopustili jer znamo kako je to kada nekome treba voda - ogorčena je Jorasova susjeda. Prema svemu sudeći, da bi dobio vodu, nakon što je prekopao javni neasfaltirani put do svoje kuće, Joras mora proći i uz asfaltiranu cestu s kojom graniči privatni posjed obitelji Žubin, kuda redovito patrolira policija.