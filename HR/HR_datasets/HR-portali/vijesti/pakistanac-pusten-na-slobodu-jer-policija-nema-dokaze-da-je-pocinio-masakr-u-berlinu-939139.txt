Foto: FaH  PAKISTANAC priveden u Berlinu pod sumnjom da je vozio kamion kojim je na božićnom sajmu u Berlinu usmrtio 12 i ozlijedio 48 osoba pušten je na slobodu u nedostatku dokaza, objavilo je u utorak navečer njemačko savezno državno odvjetništvo.  Istražitelji do sada nisu uspjeli dokazati da je 23-godišnjak počinio bilo kakav zločin, objavilo je savezno državno odvjetništvo u Karlsruheu.  "Osumnjičena osoba (...) puštena je na slobodu večeras po naredbi saveznog državnog odvjetništva. Rezultati istrage za sada nisu dali elemenata za konkretne sumnje" protiv njega, objavljeno je u priopćenju.  Muškarac je dao puno informacija tijekom ispitivanja, no zanijekao je bilo kakvu upletenost u zločin počinjen na božićnom sajmu u ponedjeljak navečer, prenosi agencija dpa. Policija pozvala građane na oprez, naoružani terorist i dalje je na slobodi  Očevici koji su ga pratili kada je pobjegao s poprišta zločina nisu ga neprestance imali na oku i nema njegovih tragova u kabini kamiona.  Ranije i šef berlinske policije rekao kako nisu sigurni da u rukama imaju vozača kamiona čime je potvrdio napise medija po kojima sigurnosne službe "ozbiljno dvoje“ oko pretpostavke da je uhićeni 23-godišnji izbjeglica iz Pakistana zaista vozač kamiona kojim je izveden napad.  Berlinska policija u međuvremenu je preko Twittera pozvala građane na pojačani oprez i pozvala ih "da ništa ne poduzimaju sami“.  Ministar unutarnjih poslova savezne pokrajine Baden-Wuerttemberg Thomas Strobel izjavio je za javni servis SWR kako je prema njegovim informacijama "vozač kamiona još u bijegu“.