PAPA Franjo zamolio je američkog predsjednika da bude pronositelj mira, na njihovom prvom i s nestrpljenjem očekivanom susretu u srijedu u Apostolskoj palači, a Donald Trump obećao je da neće zaboraviti "što mu je Papa rekao".  Očkivalo se da će sastanak biti čudan i napet jer su američki predsjednik, njuorški multimilijarder, i papa Franjo, svećenik siromašnih, iznosili radikalno suprotna stajališta o klimatskim promjenama i useljavanju.  "On je stvarno faca"  "On je stvarno 'faca', stvarno je dobar, imali smo fantastičan sastanak i fantastičan obilazak, stvarno je bilo prelijepo", rekao je poslije sastanka Trump, koji je znao oštro govoriti o Papi tijekom predsjedničke kampanje prošle godine.  "Upoznati Njegovu Svetost čast je za cijeli život. Napuštam Vatikan odlučniji nego ikada baviti se ostvarenjem mira u našem svijetu", poručio je na twitteru.    Ali su na početku sastanka obojica bila ukočena. Trump je ušao lift kojim se popeo na treći kat Apostolske palače i nakon duge ceremonijalne šetnje njezinim zadivljujućim hodnicima, stisnuo je Papi ruku na ulazu u prostorije koje Franjo koristi za službene protoklarne događaje.  Franjo se slabo nasmiješio. "Dobrodošli", rekao je. "Velika mi je čast", odgovorio je Trump.  Papa izbjegao neobavezan razgovor  Prije nego što su ih brojni novinari i fotografi ostavili same, Papa je izbjegao neobavezan razgovor kakav inače vodi prije nego što novinari napuste prostoriju.   Papa Franjo i Trump razgovarali su potom tridesetak minuta u četiri oka, dvadeset minuta manje nego što je Franjo izdvojio za Trumpova prethodnika Baracka Obamu.  Pizza ili potica?  Nakon susreta izgledali su puno opuštenije. Papa se smiješio, šaleći se s Trumpom i njegovom suprugom Melanijom, koju je upitao čime ga hrani. Novinari nisu sigurni je li Franjo pitao hrani li ga pizzom ili poticom (slovenska verzija orahnjače) koju Papa poznaje i voli. Novinari agencije dpa tako su čuli 'pizza', francuskog AFP-a 'potica', a čak niti slovenska agencija STA nakon pregledavanja snimke nije uspjela razjasniti dilemu.   Trump je na rastanku Papi rekao: "Hvala vam, hvala vam. Neću zaboraviti što ste rekli".  U priopćenju koje je objavio Vatikan nakon susreta kaže se da je razgovor bio srdačan i da se Sveta Stolica nada da će doći do iskrene suradnje između američke vlade i američke Katoličke Crkve, uključivo kada se radi o pomoći imigrantima.  Američka Katolička Crkva protivi se Trumpovim pokušajima da smanji saveznu pomoć za gradove koje daju utočišta ilegalnim imigrantima, a protivi se i izgradnji zida s Meksikom.  Papa lani oprao Trumpa  Papa je prošle godine kazao da čovjek koji misli graditi zidove, a ne mostove nije kršćanin.  Papa je Trumpu darovao kopiju novogodišnje poruke mira pod naslovom "Nenasilje - stil politike za mir" i kopiju enciklike o klimatskim promjenama. "Pročitat ću ih", kazao je Trump, poznat po tome što želi razvodniti pravila o zaštiti okoliša.  Darovao mu je i medaljon s maslinovom grančicom uz riječi: "Moja je želja da postanete maslinovo drvo u izgradnji mira".  Trump je Papi predao veliku plavu kutiju rekavši da sadrži knjige Martina Luthera Kinga uz riječi: "Mislim da ćete u njima uživati. Nadam se da hoćete".  Susret s Papom treća je postaja Trumpove devetodnevne inozemne turneje koja bi trebala završiti u subotu. Nakon današnjeg susreta s talijanskim premijerom, Trump putuje u Bruxelles.