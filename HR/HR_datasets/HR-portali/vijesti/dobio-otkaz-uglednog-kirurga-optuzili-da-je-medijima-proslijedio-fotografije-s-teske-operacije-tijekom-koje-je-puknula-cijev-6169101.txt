Doktor Željko Vidas, koji je u svojoj karijeri odradio više od 500 transplantacija i uveo nekoliko novih metoda liječenja, dobio je otkaz. Tu odluku u srijedu je potvrdilo i Upravno vijeće Kliničke bolnice Merkur, koje je smatralo da je liječnik napravio grube povrede radnog odnosa. Zanimljivo je da je jedan od razloga za otkaz, a koji je pismeno naveden, optužba da je Vidas proslijedio fotografije s delikatne operacije prilikom koje je puknula cijev, zbog čega je pacijentica dobila sepsu i dugo se oporavljala. Također, desetak djelatnika KB-a Merkur koji su sudjelovali u transplantaciji bili su ugroženi mogućnošću strujnog udara. Ono što je važno naglasiti jest činjenica da bolnica nema nikakav dokaz da je upravo Vidas proslijedio sporne fotografije jer, kao što je navedeno, nije bio jedini u prostoriji. - Upravno vijeće Kliničke bolnice Merkur jednoglasno je donijelo odluku da je dr. Željko Vidas ostvario sve elemente činjeničnog opisa grubih povreda iz radnog odnosa koje se smatraju razlogom za redoviti otkaz ugovora o radu, uvjetovan skrivljenim ponašanjem radnika, te otkaz smatra opravdanim - komentirao je odluku Upravnog vijeća ravnatelj Mario Starešinić, koji ističe da dr. Željko Vidas ima sva prava za dokazivanje suprotnog sukladno mjerodavnom zakonu. Starešinić tvrdi da su bolnici pacijenti na prvom mjestu, i da su liječnici ovdje radi pacijenata, a ne obrnuto, stoga je dužnost bolnice zaštititi prava pacijenata. - Željko Vidas je svojim ponašanjem, između ostalog, ugrozio prava pacijenata i time učinio grube povrede iz radnog odnosa. Ovu odluku ne smatramo presedanom jer su i u prijašnjim mandatima liječnici dobivali otkaze - kaže Starešinić. Ipak, Vidas stručno nije pogriješio, odnosno nije napravio liječničku pogrešku, što dokazuje činjenica da se na sudu ne vodi niti jedan postupak s tim u vezi, a također nema ni prijave u Hrvatskoj liječničkoj komori. - Nema se tu što puno komentirati. Naravno da ću cijelu situaciju rješavati na sudu jer otkaz nije opravdan i riječ je o prljavoj igri Uprave bolnice - zaključio je Vidas, inače bivši ravnatelj bolnice u dva mandata.