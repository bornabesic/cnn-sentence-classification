Foto: FAH BIVŠI šef zagrebačke kriminalističke policije Željko Dolački kazao je u utorak na početku suđenja na zagrebačkom Županijskom sudu da se ne osjeća krivim za krađu zlata i novca iz policijskog sefa.  Iako je isprva tvrdio da ne razumije optužnicu te da mu nije jasno kako je takvu krađu mogla počiniti samo jedna osoba, Dolački je nakon upozorenja sutkinje da još nije vrijeme za iznošenje obrane ipak kazao da je razumio za što ga Uskok tereti te da se ne smatra krivim.  Uskok u optužnici tvrdi da je suspendirani načelnik zagrebačke službe organiziranog kriminaliteta od 22. veljače 2015. do 3. travnja 2016. "koristeći činjenicu da su mu bili dostupni privremeno oduzeti predmeti iz više kriminalističkih obrada PU zagrebačke, iz prostorije u kojoj su se nalazili oduzeti predmeti otuđio i za sebe zadržao gotovo 290 tisuća eura, 640.000 kuna te preko dva kilograma zlata".  Radi prikrivanje nedjela Dolački je, po Uskokovim tvrdnjama, 3. travnja 2016. "inscenirao provalnu krađu u prostoriju zagrebačke policije u kojoj su navedeni iznosi novca i zlato trebali biti pohranjeni".  Kao ključne dokaze protiv Dolačkog Uskok navodi da je jedini imao ključ sefa, ali i da je nedugo prije zločina kupio pilu za metal, što je navodno snimljeno i nadzornim kamerama. Dolački je uhićen i smijenjen krajem travnja, a 10. lipnja je izašao iz istražnog zatvora, nakon što je Uskok ispitao 30-ak svjedoka koji će ponovno biti ispitani na zagrebačkom Županijskom sudu.  Dolački tvrdi da nema dokaza  Dolački i njegov odvjetnik Veljko Miljević, s druge strane, tvrde da nije kriv te da Uskok nema ni jedan zakoniti dokaz kojim bi ga teretio.  U svom uvodnom govoru Miljević je kazao da je u cijeloj optužnici točno jedino da je Dolačkom kao voditelju službe bio dostupan zaplijenjeni dokazni materijal iz više istraga.  "Sve ostale tvrdnje iz optužnice poričemo", kazao je Miljević, ponavljajući kako nema zakonitih dokaza na kojima bi se temeljila optužnica protiv Dolačkog.  Najavio je i da će tijekom suđenja obrana "zakonitim dokazima" dokazati da Dolački nije ukrao novac i zlato te dragocjenosti uzeo za sebe.