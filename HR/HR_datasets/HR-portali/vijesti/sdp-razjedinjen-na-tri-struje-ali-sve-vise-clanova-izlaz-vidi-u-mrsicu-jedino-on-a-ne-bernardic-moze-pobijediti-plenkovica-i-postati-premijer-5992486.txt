SDP-ovci su odustali od spašavanja Bože Petrova na funkciji predsjednika Sabora. Nakon rasprave koja se u utorak prije početka saborske sjednice vodila u SDP-ovu Klubu zastupnika iskristaliziralo se da SDP ne može biti protiv rušenja Petrova, a kao svojevrsni časni izlaz iz situacije u kojoj je najveća oporbena stranka napravila zaokret, odlučilo se ići u prikupljanje potpisa za opoziv HDZ-ovih potpredsjednika Sabora - Gordana Jandrokovića, Milijana Brkića i Željka Reinera. Uz jasno artikuliranje stava da neće spašavati Petrova, SDP-ovci su na Klubu donijeli i zaključak da neće sudjelovati u predizbornoj kampanji Mosta, pa su tako odlučili bojkotirati saborsku raspravu o Zakonu o arhivima. Ovi zaključci, međutim, nipošto ne znače da je SDP zauzeo jedinstven stav u odnosu na krizu Vlade. Unutar stranke je više potpuno oprečnih stavova, a sve je više SDP-ovaca koji otvoreno govore da trebaju promijeniti vodstvo. Oni koji govore o promjenama u ulozi novog predsjednika SDP-a žele vidjeti Zvonimira Mršića, “starog” SDP-ovca, bivšeg gradonačelnika Koprivnice i uspješnog predsjednika Uprave Podravke. Smatraju da jedino Mršić kao kandidat za premijera može na izborima pobijediti predsjednika HDZ-a Andreja Plenkovića. Iz razgovora sa SDP-ovcima proizlazi da u ovoj stranci postoje najmanje tri struje. Jednu čine “stari” SDP-ovci koji su u stranci još iz vremena Ivice Račana i koji u ovoj situaciji ističu kako su bili u SDP-u kada je imao šest zastupnika i podizali su stranku gotovo iz temelja, te ministri iz bivše Vlade Zorana Milanovića. Oni smatraju da je zahtjev za opozivom ministra financija Zdravka Marića ishitren jer su njegova krajnja posljedica prijevremeni parlamentarni izbori za koje SDP nije spreman. Ta struja čini veliki dio Kluba zastupnika SDP-a i u nju spadaju Igor Dragovan, Milanka Opačić, Nenad Stazić, Zdravko Ronko, Mirando Mrsić, Predrag Fred Matić, Alen Prelec, Joško Klisović, Siniša Varga, Saša Đujić, Orsat Miljenić, Boris Lalovac i drugi. Ta bi struja zasigurno podržala i promjenu na čelu SDP-a koju po Statutu SDP-a može inicirati pet županijskih organizacija. - Mršić bi bio odličan predsjednik SDP-a, samo ne smije napraviti istu pogrešku kao Tonino Picula i misliti da će netko u stranci sve odraditi za njega, a on doći za predsjednika. Mršić treba jasno reći da želi preuzeti vodstvo stranke, a onda pokrenuti mehanizme da se to dogodi. Siguran sam da bi uspio, ali on mora biti pokretač - kaže jedan od naših sugovornika. Druga struja u SDP-u je ona koja je bliska predsjedniku stranke Davoru Bernardiću i koja želi prijevremene parlamentarne izbore jer smatraju da bi se paralelno s njima dovršili i procesi konsolidiranja unutar SDP-a, odnosno da bi pomogli novom vodstvu u potpunom preuzimanju stranke. Kako se to vidi i iz jučerašnje sjednice, Bernardić nema utjecaj na SDP-ov Klub zastupnika i tu bi mu prijevremeni izbori pomogli jer bi bio u prilici kreirati izborne liste i ulaznice za Sabor podijeliti sebi lojalnim ljudima. Kako kažu SDP-ovci, u tome ga podržavaju svi oni koji sebe vide u ulozi saborskih zastupnika. Bitan dio strategije ove struje uključuje približavanje Mostu i eventualne dogovore o koaliciji nakon prijevremenih parlamentarnih izbora. Izvori iz SDP-a tvrde da su se Bernardić i Petrov već usuglasili oko toga kako bi Bernardić bio premijer, a Petrov bi ponovno bio predsjednik Sabora. Zagovornici ove opcije su članovi Predsjedništva SDP-a koji su dobili mandat da vode pregovore o potencijalnim koalicijama (a oni uključuju sve osim HDZ-a, dakle i Most), a to su Rajko Ostojić, Siniša Hajdaš Dončić, Zvane Brumnić, Gordan Maras i još neki. U treću struju sami SDP-ovci svrstavaju Peđu Grbina i Ranka Ostojića kao njene predvodnike. Kažu kako Grbin snažno gura Bernardića prema novim izborima i suradnji s Mostom jer je svjestan da će se SDP u svemu tome loše provesti, pa očekuje da će Bernardić biti prisiljen odstupiti jer će biti odgovoran za poraz. - Grbinova ambicija je tolika da nadjačava njegove političke prosudbe - kaže jedan od naših sugovornika. Potencijalna suradnja s Mostom mogla bi se pokazati kao problem jer ju dio SDP-ovaca nipošto neće podržati, a za to imaju dva razloga. Jedan je negativno iskustvo koje SDP ima otprije, a drugi su vrijednosni sustavi koji im se ne podudaraju. Daljnji problem je što bi SDP-ovo koaliranje s Mostom moglo udaljiti ovu stranku od njihovih tradicionalnih koalicijskih partnera HNS-a i IDS-a. Iz posljednjih izjava predsjednika IDS-a Borisa Miletića jasno je kao dan da savez s Mostom nije moguć jer ga smatraju strankom desnijom od HDZ-a. 1. struja čine je “stari” SDP-ovci koji su u stranci još iz vremena Ivice Račana i ističu da su stranku podizali gotovo iz temelja, te ministri iz bivše Vlade Zorana Milanovića smatraju da je zahtjev za opozivom ministra financija Zdravka Marića ishitren jer su njegova krajnja posljedica prijevremeni parlamentarni izbori za koje SDP nije spreman struju čini velik dio Kluba zastupnika SDP-a i u nju spadaju Igor Dragovan, Milanka Opačić, Nenad Stazić, Zdravko Ronko, Mirando Mrsić, Orsat Miljenić, Boris Lalovac i drugi 2. struja - čine je oni koji su bliski predsjedniku stranke Davoru Bernardiću a žele prijevremene parlamentarne izbore jer smatraju da bi se paralelno s njima dovršili i procesi konsolidiranja unutar SDP-a - žele približavanje Mostu i eventualne dogovore o koaliciji nakon prijevremenih parlamentarnih izbora - struju čine članovi Predsjedništva SDP-a koji su dobili mandat da vode pregovore o koalicijama na čelu s Rajkom Ostojićem, Sinišom Hajdašom Dončićem, Zvanom Brumnićem i Gordanom Marasom 3. struja - predvode je Peđa Grbin i Ranko Ostojić - navodno snažno guraju Bernardića prema novim izborima i suradnji s Mostom jer su svjesni da će se SDP u svemu tome loše provesti, pa očekuju da će Bernardić biti prisiljen odstupiti