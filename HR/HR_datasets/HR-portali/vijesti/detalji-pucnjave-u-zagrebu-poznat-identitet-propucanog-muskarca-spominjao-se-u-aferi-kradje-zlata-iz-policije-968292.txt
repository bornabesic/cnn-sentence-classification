Foto i video: Marko Prpic/Pixsell  SINOĆ, oko 3 sata ujutro došlo je do pucnjave u Zagrebu u kojoj je ozlijeđen jedan muškarac.  Do pucnjave je došlo u ulici Dobriše Cesarića BB kod noćnog kluba Element na tržnici u Španskom.   O događaju se oglasila i zagrebačka policija, koja je priopćila da je oko 3 sata ujutro u ulici Dobriše Cesarića nepoznati počinitelj iz vatrenog oružja ispalio nekoliko hitaca prema osobnom automobilu zagrebačkih registracijskih oznaka, u kojem se nalazio 37-godišnjak.   Na prozorskom staklu automobila u kojem je sjedio muškarac vidi se čak šest rupa od metaka.  "Oštećeni je vozilom Hitne pomoći prevezen u KBC Sestre milosrdnice, gdje je utvrđeno da je teško ozlijeđen. Okolnosti ovog događaja se utvrđuju", priopćila je zagrebačka policija.   Poznat identitet propucanog  U međuvremenu se doznaje kako je propucani muškarac 37-godišnji Stipan Ivić, vlasnik noćnog kluba "Element" ispred kojeg je došlo do pucnjave. Ranjeni Ivić bio je u automobilu pred klubom, a napadač je pobjegao.  Rad se o bivšem boksaču čije se ime spominjalo u medijima u jeku velike afere s krađom zlata iz policijskog sefa u sjedištu policije u Heinzelovoj. Prevezen je na liječenje u bolnicu i u vrlo je teškom stanju. Navodno je propucan s čak pet metaka u glavu. Policija je kasno poslijepodne priopćila da je uhitila osumnjičenog za napad.