Splitsko-dalmatinska te Dubrovačko-neretvanska županija bilježe sve veći broj necijepljene djece, čak i više od 30 posto. Stoga su u nekim splitskim vrtićima počeli odbijati upisivanje djece koja nemaju uredne cijepne kartone. Iako je u Splitu nedavno izbila i epidemija ospica, zarazne bolesti protiv koje je cijepljenje obavezno i koje nije generacijama bilo, jedan dio roditelja, ali i stručnjaka inzistira na tome da se u Hrvatskoj (poput brojnih europskih zemalja) cijepljenje primjenjuje fakultativno. Stoga su roditelji iz Karlovca i njegove okolice, koji se zalažu za slobodu izbora cijepljenja, poslali svim kandidatima za karlovačkoga gradonačelnika otvoreno pismo. Oni traže da se očituju na, kako kažu, činjenicu da karlovački vrtići i pedijatri “nedvojbeno krše zakone, konvencije i Ustav RH, vrše pritisak na roditelje te diskriminiraju necijepljenu djecu” koja, smatraju roditelji, ne predstavljaju apsolutno nikakvu opasnost za drugu djecu i kolektiv. - Republika Hrvatska je dužna skrbiti i za predškolski odgoj te obrazovanje necijepljene djece. S obzirom na to da smo potpisnici Konvencije o pravima djeteta, među kojima je i pravo na obrazovanje, odbijanje upisa ili čak ispisivanje već upisanog djeteta iz vrtića ili jaslica zbog neprovedenog cijepljenja kao preventivne mjere zaštite od zaraznih bolesti, izravno se krši djetetovo pravo na obrazovanje zajamčeno Ustavom i Konvencijom - odlučno će karlovački roditelji. Neslužbeno saznajemo da gradski vrtići u Zagrebu dosad niti jedno dijete nisu odbili upisati zbog njegova necijepljenja. Ravnateljstvo i zdravstveni djelatnici roditeljima te djece najprije pokušavaju ukazati na to da je necijepljenje zapravo kršenje zakona nadajući se da će roditelji promijeniti svoj stav, iako i sam vrtić kao ustanova, upisom takvog djeteta na neki način krši taj isti zakon. Ipak, iz zagrebačkog Gradskog ureda za zdravstvo ističu kako je Ministarstvo zdravstva dalo je jasnu uputu da se djeca koja nisu cijepljena ne mogu uključiti u programe ranog i predškolskog odgoja i obrazovanja u dječjim vrtićima. Iznimka su djeca koja nisu cijepljena ali imaju potvrdu od odabranog pedijatra o kontraindikaciji djeteta kod cijepljenja. - Briga o procijepljenosti provodi se tijekom cijelog boravka djeteta u dječjem vrtiću, a roditelje se upozorava i upućuje na cijepljenje. Ako to roditelji odbijaju, vrtić traži mišljenje odabranog pedijatra i Ministarstva zdravstva, te sukladno tome i postupa. Imamo vrlo mali broj takve djece, jer se u posljednje dvije godine dosljedno primjenjuju upute Ministarstva zdravstva već kod upisa djeteta - ističu u Uredu. - Svi moramo poštovati zakon te ne smijemo i ne možemo upisati dijete koje nije cijepljeno jer su tako odlučili njegovi roditelji - kaže Ljiljana Vukšić, ravnateljica privatnog Dječjeg vrtića Mali istraživač u Zagrebu. Početkom travnja Hrvatska liječnička komora (HLK) i Hrvatski zavod za javno zdravstvo (HZJZ) donijeli su Deklaraciju o važnosti cijepljenja u kojoj su istaknuli da je cijepljenje jedno od najvećih medicinskih dostignuća modernog doba koje je spasilo više života od bilo koje druge medicinske intervencije u povijesti medicine. Jedan od potpisnika Deklaracije je i prof. dr. Goran Tešović, pročelnik Zavoda za infektivne bolesti djece Klinike “Dr. Fran Mihaljević” u Zagrebu. - Na Klinici se svakodnevno susrećemo s djecom koja nisu redovito cijepljena, kao i s djecom koja uopće nisu cijepljena. Ona, kao i svako drugo dijete, imaju pravo na liječenje, no pedijatar u primarnoj zdravstvenoj zaštiti dužan je roditelje upoznati s benefitima cijepljenja, tj. potencijalnim opasnostima necijepljenja - govori prof. Tešović. Dodaje kako se ljude plaši da neko cjepivo izaziva, primjerice, autizam ili neku autoimunu bolest, a da za to nikakvih dokaza nema. Prema podacima HZJZ-a, u 2016. je, kad je u pitanju cijepljenje protiv difterije, tetanusa i hripavca, u Dubrovačko-neretvanskoj županiji prvo cjepivo primilo 82,8 posto djece. Istim ih je cjepivom docijepljeno 62,4 posto ili 367 djece manje. Razlozi smanjena docjepljivanja HZJZ-u nisu poznati, no u toj, kao i u Splitsko-dalmatinskoj županiji, tvrde, i ranije je postojao otpor prema cijepljenju. 