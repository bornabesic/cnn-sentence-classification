Europski sud za ljudska prava u Strasbourgu pozvao je hrvatske štediše Ljubljanske banke koji su tijekom 20-ak godina tužili Republiku Sloveniju tom sudu da ga izvijeste je li Slovenija u njihovu slučaju ispoštovala presudu toga suda poznatu kao “Ališić i drugi protiv Slovenije”. Sud je od hrvatskih štediša koji su mu se obratili tužbom zatražio da ga izvijeste jesu li Sloveniji podnijeli zahtjev za verifikaciju devizne štednje u Ljubljanskoj banci i ako nisu, zašto nisu. Oni štediše koji se ne odazovu pozivu do 17. listopada taj će sud tretirati kao da su odustali od tužbe. U uredu hrvatske zastupnice pred Europskim sudom za ljudska prava doznajemo da je tijekom posljednjih dvadesetak godina oko 8000 hrvatskih štediša Ljubljanske banke tužilo Republiku Sloveniju tom sudu zbog kršenja prava raspolaganja vlasništvom. To je tek dio od ukupnog broja hrvatskih štediša Ljubljanske banke (procjenjuje se da ih ima oko 130.000) na koje se odnosi presuda Europskog suda. Sud u Strasbourgu je 2014. naložio Sloveniji da u roku od godinu dana donese zakon kojim će osigurati povrat štednje neslovenskim štedišama Ljubljanske banke pod jednakim uvjetima pod kojima je Slovenija početkom 90-ih osigurala povrat štednje slovenskim štedišama. Slovenija je lani donijela zakon po kojem neslovenski štediše Ljubljanske banke od 1. prosinca 2015. do 1. prosinca 2017. od slovenskog ministarstva financija mogu zatražiti izračun i isplatu štednje uvećane za kamatu. Pravo na isplatu štednje u Ljubljanskoj banci, kojom ne mogu raspolagati već 26 godina, imaju svi hrvatski štediše. Mnogi hrvatski štediše Ljubljanske banke koji su se već obratili slovenskom ministarstvu financija i dobili informativni izračun iznosa koji im se na ime štednje treba isplatiti, međutim, nezadovoljni su i obraćaju se hrvatskom uredu za zastupanje pred sudom u Strasbourgu. Smatraju da je Slovenija prekršila presudu jer neslovenskim štedišama nije osigurala povrat štednje pod istim uvjetima kao i slovenskim štedišama. Slovenija je svojim štedišama tijekom dvogodišnjeg razdoblja, u kojem nisu mogli raspolagati štednjom, od početka 1991. do kraja 1992., obračunala kamatu od 6 posto godišnje. Slovenski zakon za neslovenske štediše kamatu od 6 posto predvidio je samo za 1992. godinu,, a za ostale 24 godine, od 1992. do 2016., predvidjeli su kamatnu stopu od samo 1,79 posto. Da je tim zakonom Slovenija izigrala presudu, smatra i Stjepan Drk iz Čakovca, jedan od štediša čije obrazloženje objaljujemo u cjelosti. Mogu li hrvatski štediše koji su dobili poziv od suda u Strasbourgu dokazati da je Slovenija prekršila dijelove te presude? - Samo suci Europskog suda znaju kako će završiti te tužbe. Svaki od 8000 hrvatskih štediša koji su pokrenuli spor pred tim sudom mora sam odlučiti hoće li nastaviti postupak ili ne. - rekla nam je Štefica Stažnik, hrvatska zastupnica pred sudom u Strasbourgu.             Početak je kraja agonije štediša stare Ljubljanske banke. Agonija traje nešto više od 24 godine. Iz Ljubljane stižu “Informativni izračuni strane devizne vloge”. Susjedi Slovenci sve su “dobro” izračunali. Pretvorili su privatnu štednju Hrvata (i drugih naroda) u vlastita novčana sredstva slovenske dežele. I sad slovenski birokrati računaju koliko koji štediša, njih oko 250 tisuća, ima uloženo deviza i koliku kamatu je koji štediša ostvario. Slovenci su pravno postavili situaciju, kao da je to novac države Slovenije. Utvrdili su postupak prijavljivanja potraživanja koji traje samo određeno vrijeme, a prigovor je dopušten u roku 30 dana od dana primitka informativnog izračuna. Ako ne prigovorite pismeno u roku, informativni prigovor postane konačan. Podnese li štediša Ljubljanske banke prigovor, nema novca dok se postupak ne okonča pred upravnim organima Republike Slovenije. Upravni organ odlučuje po slovenskom zakonu koji je konstruiran po slovenskoj mjeri. Za štediše slovenske Ljubljanske banke to je slično kao u stara vremena “kadija te tuži - kadija te sudi”. Nakon prvostupanjskog upravnog postupka postoji pravna mogućnost tužbe Upravnom sudu Republike Slovenije. Koji isto sudi po konstruiranom zakonu Republike Slovenije. I na koncu, ako niste zadovoljni odlukom Upravnog suda Republike Slovenije, možemo se žaliti Međunarodnom sudu za ljudska prava u Strasbourgu. Što reći na slovenski postupak izračuna kamate po konstruiranom zakonu? Na 1000 eura štediša za 24 godine dobiva 471,85 eura. Na prvi pogled to izgleda puno i lijepo, ali ako tu kamatu računamo na godinu dana, to iznosi 19,66 eura, mjesečno 1,64 eura, a po danu 0,05 eura (8640 dana po 5 centi). U kunama ukupna kamata na 1000 eura iznosi 3515,28 kuna, godišnje 146,47 kuna, mjesečno 12,21 kunu i na dan kamata iznosi 0,40 kuna ili 40 lipa. Veličina kamate za obračunsko vremensko razdoblje je ispod tržišnih kamata i svaki dužnik bio bi prezadovoljan takvom kamatom. Za 24 godine ukupna kamata iznosi 47,18% glavnice, kod izračuna kamate glavnica je svake godine ostajala ista, a hrvatske banke kod rentne štednje svake godine kamate pribrajaju glavnici. Da se obračun nije vršio po linearnoj metodi, ukupna kamata na 1000 eura iznosila bi na 24 godine 608,44 eura ili za 30% više od onog što su izračunali Slovenci. Slovenija je izračunala kamatu za 1992. godinu po stopi 6%, a ostalo vrijeme do kraja 2015. po kamatnoj stopi 1,79%. Prosječne kamate od 1992. do kraja 2015. bile su znatno više na tržištu u Sloveniji i Hrvatskoj. Samo s prosječnom kamatom od 3% štediše bi na 1000 eura ostvarili kamatu 1032,79 eura za 24 godine. Štediše stare devizne štednje oštećeni su i kod konverzije. Primjerice, konverzija CHF je izvršena 3. srpnja 2015., što nije bilo potrebno jer je švicarski franak ostao na tržištu, a do promjena je trebalo doći kod onih valuta koje više ne postoje, primjerice austrijskog šilinga i njemačke marke. Ako je vlasnik oročio švicarske franke ili dolare, slovenska država trebala je štedišama isplatiti valutu koja je bila stavljena na štednju. Kome zahvaliti, a kome prigovoriti za stanje u Hrvatskoj kod isplate stare devizne štednje? Zahvaliti moramo trojici štediša Ljubljanske banke iz BiH koji su podnijeli tužbu Međunarodnom sudu za ljudska prava u Strasbourgu. Sami su financirali odvjetnike i dobili presudu u korist 250 tisuća štediša i Republike Hrvatske. Mora se prigovoriti nebrizi hrvatske političke elite i Hrvatske Republike koja ništa nije učinila za štediše Ljubljanske banke. Međunarodni sud za ljudska prava pogriješio je kada je presudom ovlastio Republiku Sloveniju da sama odredi uvjete za povratak stare devizne štednje. Iz nekoliko konkretnih primjera vidi se da je Slovenija zloupotrijebila povjerenje Međunarodnog suda na štetu štediša. Naša vlada, vlada SDP-a, propustila je 2015. staviti službeni prigovor Republici Sloveniji na prijedlog zakona o povratku stare devizne štednje. Vlada se nije stavila na čelo 250 tisuća štediša da ostvare sva svoja prava. Mislili su da će sve dobro proći u Ljubljani bez njih kao u Strasbourgu. Pohvalu za rješavanje problema stare devizne štednje ne mogu dobiti ni prijašnje vlade i političke elite. Premijer vlade SDP-a i predsjednik Sabora dobili su pismenu informaciju kakav se zakon sprema u Ljubljani. Nažalost, premijer je u to vrijeme razmišljao kako da dobije još jedan mandat, a predsjednik Sabora kako da osvoji mandat suca Ustavnog suda. Gospoda su gledala dalje i gore, a ne probleme 250 tisuća štediša. Nisu se sa štedišama stare Ljubljanske banke mučili ni europarlamentarci: T. Picula i A. Plenković. Oni su gledali da ostvare svoje želje i ambicije. T. Picula otvorio je svoj ured u Zagrebu, ali u njemu ga se nikad nije moglo dobiti na telefon jer je uvijek za štediše bio zauzet, a njegova tajnica nema nikakvih ovlaštenja. Dobro je da problem štediša stare Ljubljanske banke ide kraju. Nažalost, završava prema scenariju Republike Slovenije, za koji nisu krivi štediše. Svi koji su morali i mogli utjecati na ljudska prava ne mogu se pohvaliti svojom aktivnošću i svojim rezultatom rada. Stjepan Drk, Čakovec