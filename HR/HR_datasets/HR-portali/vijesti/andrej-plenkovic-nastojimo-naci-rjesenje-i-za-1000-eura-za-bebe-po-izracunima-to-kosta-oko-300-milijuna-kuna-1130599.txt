Demografska i pronatalitetna politika bit će među ključnim Vladinim prioritetima, poručio je danas sa saborskog aktualnog prijepodneva premijer Andrej Plenković, ističući da se na razini Vlade nastoji naći rješenje za isplatu tisuću eura za svako novorođeno dijete. "Nastojimo na razini Vlade naći rješenje i za tu mjeru, po izračunima koje imamo košta oko 300 milijuna kuna", odgovorio je premijer SDP-ovu Mariju Habeku, koji se zanimao za stav nove Vlade o ranijem HDZ-ovom predizbornom obećanju o isplati tisuću eura za svako novorođeno dijete. "Čujemo da od toga neće biti ništa, da je to bila samo želja Tomislava Kramarka", ustvrdio je Habek. "Hoće li to biti u ovoj ili idućoj proračunskoj godini, to ćemo vidjeti, no ostajemo pri tome da demografska, pronatalitetna politika bude jedan od naših ključnih prioriteta", kazao je premijer, ističući da su Vladin cilj održive i trajne mjere koje bi omogućile delimitiranje rodiljnih i roditeljskih naknada. Plenković: Kurikularna reforma nije stala Premijer iz Sabora poručuje i da kurikularna reforma nije stala, da je prije tjedan dana završilo javno savjetovanje na kojem je pristiglo 712 očitovanja. "To znači da je taj proces u tijeku, da ova Vlada želi da ostvarimo strateški konsenzus oko naše budućnosti kada je riječ o obrazovanju", odgovorio je Plenković SDP-ovoj Romani Jerković, koju je zanimalo gdje je "nestala" Kurikularna reforma, odnosno je li se od nje odustalo? Ministar zaštite okoliša i energetike Slaven Dobrović potvrdio je kako je Vlada svjesna problema zagađenja zraka u Slavonskom Brodu, kao posljedici rada rafinerije u Bosanskom Brodu. O tom problemu se razgovara na razini Vlade, praktički se nalaze rješenja, jer mi u okviru rada međudržavne komisije koja radi na problemu onečišćenja iz rafinerije, nismo zadovoljni, odgovorio je ministar Marti Luc Polanc (SDP) te poručio kako je modernizacija rafinerije nužnost. Ministar je 'prešao' preko njezina pitanja hoće li se na rješavanje problema zagađenja iz rafinerije, koja je u ruskom vlasništvu, negativno odraziti činjenica da je premijer u Ukrajini ponudio pomoć u mirnoj reintegraciji ukrajinskog teritorija, a što je negativno primljeno u Rusiji. Tolušić: Zakon o nepoštenoj trgovačkoj praksi do konca godine Ministar poljoprivrede Tomislav Tolušić najavio je da će do konca godine u saborskoj proceduri biti prijedlog zakona o nepoštenoj trgovačkoj praksi, koji bi na "pošten i kvalitetan" način trebao urediti tržište i pomoći svima u lancu, od proizvođača preko otkupljivača do trgovaca. Ministrica regionalnog razvoja Gabrijela Žalac najavljuje da će puna primjena indeksa razvijenosti krenuti početkom 2018. Planovi da to bude od 2017. nisu mogući, rekla je ministrica 'mostovcu' Miri Bulju, koji je upozorio da je indeks razvijenosti, koji je 2014. donijela SDP-ova vlada, nepravedan prema Dalmatinskoj zagori, Lici, Gorskom Kotaru. "Doslovno spaljena zemlja, ti krajevi umiru", upozorio je Bulj. >> Plenković: Krstičevića žele diskreditirati. Krstičević: Taj tjednik vodi specijalni rat protiv mene 