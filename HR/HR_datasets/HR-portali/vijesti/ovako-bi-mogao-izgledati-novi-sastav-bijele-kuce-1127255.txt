Nakon pobjede Donalda Trumpa na američkim predsjedničkim izborima, koja je za mnoge šokantna, postavlja se pitanje tko će se naći na ključnim mjestima uz njega. Tamošnji mediji već su se i prije njegova trijumfa bavili potencijalnim kandidatima. NBC News tako je na temelju razgovora s trima savjetnicima iz kampanje, koji su htjeli ostati anonimni, sastavio popis mogućih osoba za najvažnija mjesta u njegovoj administraciji. Mike Pence – potpredsjednik Ovdje nema nikakvih iznenađenja s obzirom na to da je Pence vodio kampanju kao potpredsjednik. Prema ocjenama nekih, u kampanji je zasjenio čak i samoga Trumpa, pa su se javile glasine da to smeta Trumpu. Očekuje se da će igrati važnu ulogu u Trumpovoj vladi, poput aktivnih potpredsjednika kao što su bili Joe Biden i Al Gore. Rudy Giuliani – državni pravobranitelj Giuliani, koji je talijanskog podrijetla, najpoznatiji je kao gradonačelnik New Yorka od 1994. do 2001. godine. Smatra se zaslužnim za znatno poboljšanje kvalitete života i smanjenje stope nasilnih zločina u tom gradu. Newt Gingrich – državni tajnik Gingrich je bio u utrci za republikanskog kandidata za predsjednika na prošlim izborima 2012. godine. Bio je ključan u pobjedi republikanaca na izborima za Kongres 1994. godine, događaju koji se naziva republikanskom revolucijom ili čak Gingrichevom revolucijom. Reince Priebus – šef kabineta Priebus je sadašnji predsjednik Republikanskog nacionalnog odbora koji upravlja strankom. Priebus je zaradio Trumpovo povjerenje tijekom kampanje braneći ga dok su ga se drugi visokopozicionirani republikanci odricali. Michael Flynn – ministar obrane ili savjetnik za nacionalnu sigurnost Umirovljeni general i bivši šef CIA-e spominje se kao kandidat za ministra obrane. Međutim, tu poziciju ne bi mogao preuzeti bez odobrenja Kongresa jer je nužno da ministar obrane bude izvan vojske bar sedam godina, a Flynn je umirovljen tek 2014. Ranije ga se spominjalo i kao kandidata za potpredsjednika. Steve Mnuchin – ministar financija Mnuchin je bankar i filmski producent koji je radio i u Goldman Sachsu. Na prošlim izborima podržavao je Mitta Romneya, a sada je bio šef financija Trumpove kampanje. >> Poznati u šoku jer će im zemlju voditi čovjek koji širi mržnju 