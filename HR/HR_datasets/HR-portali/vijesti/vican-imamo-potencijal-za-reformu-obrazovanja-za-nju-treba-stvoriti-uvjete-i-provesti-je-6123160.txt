Predsjednica Posebnog stručnog povjerenstva (PSP) za provedbu Strategije obrazovanja, znanosti i tehnologije i koordinaciju strategija i djelovanja na području obrazovanja i znanosti prof. dr. Dijana Vican ustvrdila je u srijedu da Hrvatska ima stručni potencijal za provedbu reforme obrazovanju za što pak treba stvoriti uvjete i provesti ju. Aktualno imenovanje voditeljice Ekspertne radne skupine (ERS) za provedbu kurikularne reforme dr. Jasminke Buljan Culej i sedmero, od ukupno 12 članova ERS-a plus voditeljica, bili su tema konferencije za novinare, održane u srijedu poslijepodne u Ministarstvu znanosti i obrazovanja koja je pobudila zanimanje brojnih medija. Na temu konferencije osvrnuli su se, uz Vican, i ministar znanosti i obrazovanja Pavo Barišić te nova voditeljica kurikularne reforme Buljan Culej. Predsjednica PSP-a iscrpno je izložila proceduru izbora voditeljice i članova ERS-a i ustvrdila da su u ovom izboru u potpunosti i beprijekorno ispoštivani propisi iz Strategije obrazovanja, znanosti i tehnologije, što, rekla je, nije bio slučaj kod imenovanja prvoga ERS-a . Podsjetila je da tada, primjerice, nije bio raspisan javni natječaj već je upućen javni poziv, a po imenovanju petero članova ERS-a (kako je bilo prethodno utvrđeno), naknadno je imenovan i šesti član ERS-a  Tako je, među ostalim, izvijestila da je PSP jednoglasno izabrao između svojih članova troje članova Povjerenstva za odabir voditelja i članova ERS-a koji si, uz dvoje predstavnika Ministarstva znanosti i obrazovanja, stručno odradlili svoj posao i proučili prijave ukupno 125 kandidata, među kojima je bilo i 11 prijava za voditeljica ERS-a Svi članovi PSP-a na sjednici 22. svibnja su, uz jednodušno odobravanje, prihvatili izvješće peteročlanog povjerenstva kojemu je na čelu bila akademkinja Milena Žic-Fuchs. Vican je dodala kako je osobito glasan u iskazanoj potpori bio prof. dr. Josip Milat koji je, potom, podnio ostavku na mjesto člana PSP-a. Ministar Barišić rekao je kako bi sada "podvukao crtu na cijeli niz faza kroz koje je u potekle tri godine od donošenja Strategije obrazovanja, znanosti i tehnologije prošla reforma obrazovanja". Zahvalio je PSP-u za kvalitetan rad i podsjetio da su članovi, od siječnja ove godine kada je predsjednik Vlade Andrej Plenković imenovao to povjerenstvo održali 13 sjednica, raspravljali o tolikim dokumentima, od kojih su mnogi uneseni u akcijski plan. "Cilj nam je svima ubrzati reformu", poručio je Barišić. Nova voditeljica ERS-a najavila je skoru konstituirajuću sjednicu na kojoj će članovima predstaviti svoj akcijski plan. Novinare su zanimale glavne naznake njezina akcijskog plana, a Buljan Culej odgovorila je da će sve uskoro biti poznato, ali da u skladu s propisima Strategije obrazovanja o tome treba najprije izvijestiti članove ERS-a.  Ustvrdila je da je obrazovanje njezin poziv da su joj učenici na prvome mjestu, te da je prioritet naše zemlje nastavak cjelovite reforme obrazovanja koje, uvjerena je, moramo unaprijediti,. Zauzela se za objektivno, a ne "crno-bijelo" sagledavanje hrvatskog obrazovnog sustava i istaknula kvalitetu i predanje hrvatskih učitelja i nastavnika koji su nositelji promjena u obrazovanju.