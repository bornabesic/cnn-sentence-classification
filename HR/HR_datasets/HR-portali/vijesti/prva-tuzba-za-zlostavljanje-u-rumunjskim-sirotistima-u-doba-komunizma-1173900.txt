Prva tužba za zlostavljanje stotina djece u rumunjskim sirotištima u doba komunizma podignuta je u Bukureštu više od 25 godina nakon pada diktature 1989., priopćio je u četvrtak Institut za istraživanje komunističkih zločina. "Htjeli smo da se sud pozabavi tragičnim poglavljem naše nedavne povijesti" u kojemu je, po procjenama, stradalo "više od 10.000 ljudi", rekao je predsjednik instituta (IICCMER) Radu Preda na tiskovnoj konferenciji. Tužba podignuta u srijedu prva je u nizu koji je najavio IICCMER, a odnosi se na tri sirotišta na sjeveru zemlje, u Cighidu, Pastraveniju i Sighetu Marmatieiju. Ondje je najmanje 771 napušteno dijete izgubilo život između 1966. i 1991., navode istraživači instituta koji govore o "nepostojanju minimalnih higijenskih uvjeta", "podovima prekrivenim izmetom i "nestašici odgovarajuće hrane za djecu". Ta djeca koju je komunistički režim smatrao "nekorisnima", nisu imala medicinsku njegu, a živjela su u "hladnim i vlažnim" prostorijama, rekao je Catalin Constantinescu, pravni savjetnik instituta. Diktator Nicolae Ceausescu je od 1966. vodio strogu demografsku politiku, zabranivši pobačaj, nakon čega je "porastao broj djece rođene s malformacijama te s tjelesnim i psihičkim bolestima", zbog čega su tisuće takve djece bile napuštene. Rumunjske vlasti se dugo nisu htjele baviti tim dijelom domaće povijesti. Od 1945. do 1989. više od 600.000 Rumunja je osuđeno i zatvoreno zbog političkih razloga, navodi Muzej sjećanja na žrtve komunizma u Sighetu. Dvojica bivših upravitelja političkih zatvora osuđena su 2016. i 2017. za "zločin protiv čovječnosti", a druge istrage su u tijeku.