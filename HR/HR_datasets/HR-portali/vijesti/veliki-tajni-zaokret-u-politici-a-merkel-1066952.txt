Njemačka strahuje od supernedjelje 13. ožujka. Za tri dana održavaju se izbori u tri njemačke savazne pokrajine i oni se, prvi put u povijesti, iščekuju kao izbori za Bundestag. Razlog je jednostavan – Njemačkoj prijeti veliki zaokret udesno što bi se moglo prenijeti i na savezne izbore u jesen iduće godine. Tektonske promjene Ankete pokazuju da najveći pad očekuje najveća njemačka stranka Kršćansko-demokratska unija CDU, koju vodi kancelarka Angela Merkel, a vrtoglavi rast predviđa se desnom pokretu AfD (Alternativa za Njemačku), koji je nastao 2013. na nezadovoljstvu spašavanjem Grčke, a uzlet doživio na kancelarkinoj politici dobrodošlice migrantima. U nekada svojoj najvećoj utvrdi, jednoj od industrijski najmoćnijih saveznih pokrajina Baden-Württembergu, CDU po anketama dobiva samo 28,5 posto glasova, što je gotovo 11 posto manje nego na prethodnim izborima. Velika većina tih birača CDU svoj će glas sada dati AfD-u kojemu ankete daju podršku 12,5 posto birača. Još veći pad očekuje Socijaldemokratsku partiju SPD koja će po anketama prepoloviti broj glasača – padaju sa 23,5 na 12,5 posto. Najveći uspon AfD-a očekuje se u Sachsen-Anhaltu, saveznoj pokrajini u bivšoj Istočnoj Njemačkoj – tamo im ankete daju 19 posto glasova. S oko 10 posto glasova desni AfD očekuje proboj i u Rheinland-Pfalzu, tradicionalnoj utvrdi socijalista. – Nakon pokrajinskih izbora nijedan kamen više neće ostati na svome mjestu – komentira Hans Hermann Tiedje, bivši glavni urednik Bilda. Popuštanje napetosti Posljedica pada CDU i SPD-a te uspon AfD-a bit će da taj će dvije najveće njemačke stranke biti dugoročno osuđene na veliku koaliciju, kako na saveznom nivou kao sada u Bundestagu tako i na nižim razinama. Velika koalicija neželjeno je dijete i za CDU i za SPD tako da bi čelnici tih stranaka Angela Merkel i Sigmar Gabriel mogli imati velikih problema u zadržavanju svojih pozicija. Zbog toga kancelarka Merkel ovih dana radi “veliki tajni politički zaokret”. Umjesto slikanja selfieja s izbjeglicama, ona im sada savjetuje da ostanu u Grčkoj i tek sporadično osuđuje zatvaranje balkanske rute jer joj smanjenje broja migranata sada koristi. Merkel profitira od politike protiv koje se uvijek borila. – Ona se ponaša kao da se trudi da je nitko ne “ulovi” dok mijenja kurs. Ali, priznala ona to ili ne: upravo je politika koju je ona uvijek nazivala nemoralnom, nemogućom ili štetnom sada dovela do izvjesnog popuštanja napetosti– zaključuje komentator Deutsche Wellea Christoph Hasselbach.   >> Po anketi potpora Merkel najveća od početka godine  >> Merkel: Treba smanjiti broj ilegalnih migranata u svim zemljama, uključujući i Grčku 