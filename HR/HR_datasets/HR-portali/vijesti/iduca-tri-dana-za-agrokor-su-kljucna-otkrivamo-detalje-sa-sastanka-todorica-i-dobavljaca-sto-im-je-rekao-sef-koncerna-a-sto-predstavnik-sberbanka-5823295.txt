U neslužbenim razgovorima s liderima najvećih hrvatskih dobavljača doznali smo da im Ivica Todorić na jučerašnjem sastanku  nije ponudio konkretno rješenje nego im je poručio da su ključna tri sljedeća dana. A 30-ak predstavnika dobavljača zanima upravo program restrukturiranja. - Referirano mi je da još ništa konkretno nije izneseno i da još nema jasnog plana ili dogovora Agrokora s bankama - požalio nam se jedan od predsjednika uprava velikih dobavljača. Štoviše, dio direktora iznenadilo je što je Todorić pred njih izašao bez rješenja i pitaju se što točno dogovara po pitanju restrukturiranja. Čuli smo i mišljenje kako Todorić još ne bi izlazio pred dobavljače da na tome nije inzistirala potpredsjednica Vlade Martina Dalić. Direktorima koji su se jučer sastali s Todorićem nije promaklo da je na sastanku bio i predstavnik Sberbanka. No, on, ističe dio naših sugovornika, nije ništa konkretno kazao, osim što je istaknuo da će dati podršku Agrokoru i truditi se da nitko ne bude oštećen u raspetljavanju problema s kojima se suočava najveća hrvatska privatna kompanija. Premda se kalkuliralo da bi dio rješenja za Agrokor mogao biti u otpisu dijela potraživanja koje dobavljači imaju prema njemu, tako nešto se na jučerašnjem sastanku, nije nudilo. Naime, kako nam je potvrdilo nekoliko sugovornika, direktora u kompanijama koje predstavljaju velike Agrokorove dobavljače, Todorić to od njih nije ni tražio. Upravo suprotno, kažu nam pojedini sugovornici, rečeno im je da će Agrokor platiti dugove koje ima prema njima. Prema posljednjim dostupnim podacima, radi se o ukupno 16 milijardi kuna. No, otplata dugova, ističu naši sugovornici, neće ići odjednom, već postupno. Uz to, Agrokor treba prvo postići dogovor s bankama i tako osigurati likvidnost. Jučerašnji je sastanak prvi Todorićev sastanak s dobavljačima od izbijanja krize u Agrokoru. Uz Todorića, boje Agrokora na sastanku, koji je održan u sjedištu Konzuma na zagrebačkom Žitnjaku, branili su Ljerka Puljić, članica Nadzornog odbora Agrokora, i Slavko Ledić, predsjednik Uprave Konzuma. S druge strane stola bili su predstavnici 30-ak velikih dobavljača - Podravke, Kraša, Francka, Dukata, Vindije i niza drugih, dok je Luka Burilović, predsjednik HGK, predstavljao male i srednje dobavljače. Cilj sastanka, navodi se u priopćenju Agorkora, bio je informirati dobavljače o trenutnim aktivnostima Agrokora, kao i o daljnjim planovima koncerna u procesu stabilizacije. “Na sastanku je izražen stav da je najveći teret stabilizacije Agrokora podnijela sama kompanija, a odmah nakon nje upravo njeni dobavljači. Potvrđeno je i da će se menadžment kompanije u potpunosti založiti da rokovi plaćanja budu u skladu s onim ugovorenima. Vezano uz proces restrukturiranja Agrokor koncerna, a kojem su dobavljači dali značajan doprinos, učinit će se sve na zaštiti njihove izloženosti prema koncernu”, ističe se u Agrokorovu priopćenju i naglašava da je potvrđen obostrani interes za nastavak poslovne suradnje s ciljem zajedničkog rasta. Dobavljači su pritom istaknuli, stoji u priopćenju, da je Agrokor jedan od njihovih najznačajnih partnera te da su spremni dati snažnu podršku u restrukturiranju kompanije, ali da isto tako očekuju da će se u tom procesu maksimalno štititi njihovi interesi. Na sastanku, doznajemo, nije bilo ni prijetnji da bi dobavljači mogli obustaviti isporuku robe Agrokoru ili, preciznije, njegovoj perjanici Konzumu. Kako su za mnoge od njih upravo Konzumove police i glavni distribucijski kanal za njihovu robu, tako nešto nije bilo ni realno očekivati. - Todorić je na sastanku bio miran i nije izgledao uznemireno. Molio je za malo strpljenja, za nekoliko dana, dok s bankama ne dogovori rješenje problema likvidnosti - kaže nam jedan od sudionika jučerašnjeg sastanka. Očekivanja dobavljača govore da bi Agrokorov plan likvidnosti trebao biti gotov do kraja tjedna. Takve su, kažu nam, bile i najave koje su im jučer stizale iz Agrokorovih redova. Iako je Todorić dobavljače zamolio za malo strpljenja i za njihovu podršku restrukturiranju koncerna, što su oni na jučerašnjem sastanku i podržali, upozorili su ga na nedostatnu komunikaciju iz njegova koncerna prema njima. - Tražili smo od njih da budu malo agilniji u informiranju dobavljača. To je potrebno i kako bismo mi ta saznanja o situaciji mogli uklopiti u naše poslovne planove - ističe jedan naš sugovornik. Predsjednik HGK Luka Burilović nakon sastanka je pozdravio otvorenu komunikaciju i dijalog između čelnika koncerna Agrokor i njegovih dobavljača “jer je to prvi korak ka rješavanju bilo kojeg problema”. Ipak, kod dijela dobavljača osjeća se nervoza. Naime, dio naših sugovornika kaže nam da će robu i dalje isporučivati Konzumu, ali istodobno traži i da Konzum za nju plaća. Ne bude li toga, kažu pojedini naši sugovornici, prestat će isporučivati robu. No, to se sasvim sigurno neće dogoditi preko noći. - Za sada sve ostaje po starom. Vidjet ćemo što će se dogoditi do kraja tjedna, a vezano uz taj dogovor s bankama oko likvidnosti - napominje jedan naš sugovornik.