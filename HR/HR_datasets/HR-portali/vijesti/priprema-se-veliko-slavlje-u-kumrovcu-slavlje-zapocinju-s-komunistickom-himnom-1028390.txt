'Vlada Republike Hrvatske dužna je zabraniti veličanje totalitarnih režima i zločinca Tita u Kumrovcu i ostalim dijelovima Hrvatske', poručuju iz HSP-a Povodom proslave Titova rođendana u Kumrovcu oglasili su se iz HSP-a. Njihovo priopćenje prenosimo u cijelosti: Svake godine povodom navodnog rođendana komunističkog diktatora i jugoslavenskog maršala Josipa Broza Tita, u njegovom se navodnom rodnom mjestu okupe sljedbenici i štovatelji čovjeka koji na svojoj savjesti nosi oko pola milijuna hrvatskih žrtava komunističke i partizanske okupacije. Ove godine najavljuju okupljanje u Kumrovcu u subotu 27. svibnja 2016. pod nazivom “Dan mladosti – radosti 2017.” na kojem je po protokolu predviđeno najprije intoniranje Internacionale, a tek potom Himne Republike Hrvatske “Lijepa naša domovino”. Trenutna Vlada Republike kao i ona prethodna, bez ikakvog uzrujavanja promatra kako se u Kumrovcu, u Republici Hrvatskoj, članici EU-a i potpisnici Deklaracije o osudi totalitarističkih ideja okupljaju skupine koje promoviraju i zahtijevaju upravo suprotno: veličanje zločinca, diktatora i doživotnog predsjednika države protiv koje smo vodili Domovinski rat. Zbog okupljanja balkanskih jugofašističkih promotora diktature, napada na suverenitet Republike Hrvatske, veličanja zločinca i neprijateljske Jugoslavije, mi od Vlade Republike Hrvatske zahtijevamo da postupi po Zakonu i da sudionike kultnog okupljanja u Kumrovcu zatvori ili protjera u one države iz kojih dolaze. To je najmanje  što Vlada RH i policija moraju  napraviti. EU je, kao i Hrvatska, osudila sve totalitarne režime i obvezala se da će širenje ideja komunizma i fašizma onemogućiti zakonski i djelatno. Hrvatska je demokratska zemlja i svako veličanje ideja komunizma i kulta ličnosti komunističkog zločinca Tita je u suprotnosti s načelima humanizma, demokracije i pravne države. Josip Broz Tito je dokazano odgovoran za masovne pokolje nad Hrvatima tijekom i nakon svršetka Drugog svjetskog rata pa je njegovo veličanje u suprotnosti s načelima humanizma i pijeteta prema hrvatskim žrtvama komunističke i partizanske diktature. Josip Broz Tito je stvaranjem komunističke Jugoslavije veliki dio hrvatskog teritorija darovao susjedima i time djelatno radio na trajnom uništenju hrvatske države. Veličanje takvog političara izravno je negiranje hrvatske države i njezinih temelja. Josip Broz Tito je za svojega života poduzimao sve da uguši svaku hrvatsku državotvornu ideju, djelovao je protivno težnji hrvatskog naroda za obnovom svoje države pa je njegovo veličanje izravni poziv za djelovanje protiv hrvatske države. Republika Hrvatska je nastala u Domovinskom ratu koji je vođen protiv Jugoslavije, a zločinci iz Vukovara, Škabrnje i Srebrenice su na kapama nosili zvijezdu petokraku pa je miting u Kumrovcu, s popratnom ikonografijom, izrugivanje svim žrtvama Domovinskog rata, našoj borbi za slobodu, a posebno vukovarskim, škabrnjskim i srebreničkim žrtvama pokolja koje su počinile postrojbe JNA i četnika. Vlada Republike Hrvatske i osoba zadužena za MUP dužni je po svojoj funkciji spriječiti ponovne sukobe, zazivanje i izazivanje rata u ime jugoslavenske ideje i jugofašističkih velikana, a okupljanje u Kumrovcu je upravo to: veličanje jugofašističke ideje pod velom navodnog antifašizma. Hrvatska stranka prava je stranka koja se zalaže za osudu svih totalitarnih ideja, a od Vlade Republike Hrvatske tražimo jasnu, nedvosmislenu i brzu zabranu kumrovečkog okupljanja promotora komunizma, zločinca Tita i ideje Nove Jugoslavije. Pozivamo sve hrvatske demokratske stranke, udruge i pojedince da nam se pridruže u borbi protiv veličanja zločinaca, diktature i jugoslavenske države. HRVATSKA STRANKA PRAVA