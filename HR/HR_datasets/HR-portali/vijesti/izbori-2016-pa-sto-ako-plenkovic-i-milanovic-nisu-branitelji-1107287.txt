Braniteljske udruge bile su najžešći kritičari Zorana Milanovića, čiju su Vladu često proglašavali nenarodnom. Uostalom, prosvjedovali su mjesecima protiv Milanovićeve Vlade jer su smatrali da nema odgovarajući status u društvu. Iako se general Đuro Dečak držao po strani, ipak je susret između njega i Milanovića bio poprilično iznenađenje čak i za dobre poznavatelje prilika na braniteljskoj sceni. Kako je došlo do susreta s predsjednikom SDP-a Zoranom Milanovićem? Mi u Republičkoj koordinaciji udruga iz Domovinskog rata “Dr. Franjo Tuđman” odlučili smo da ćemo razgovarati s čimbenicima na političkoj sceni jer smo svjesni da će oni biti politička elita u budućem sazivu Sabora. Netko će biti u Vladi, netko u opoziciji, ali htjeli smo čuti njihovo mišljenje o stavu koji će zauzeti prema onom nesretnom univerzalnom zakonu koji je donijela Srbija. Jeste li zadovoljni sastankom? Jesam. Deklarativno da. Rekao sam Milanoviću da se s tom praksom mora prekinuti, a on se s time složio. Naravno, ovo je predizborno vrijeme. Morate znati da u tim razgovorima nije bilo strančarenja. Nikada nismo strančarili, niti ćemo ubuduće to činiti. Naravno da smo istodobno uputili poziv HDZ-u te očekujemo od Davora Ive Stiera, odnosno Andreja Plenkovića da nam odgovore na ista pitanja. Takva ćemo pitanja postaviti svakoj političkoj opciji koja izrazi želju da razgovara s našom koordinacijom. Gledajte, hrvatski branitelji su danas nezaštićeni po pitanju te balkanske jurisdikcije koju je Srbija donijela za cijelo bivše jugoslavensko područje. Moramo tražiti zaštitu. Tisuću ljudi danas strahuje od prelaska hrvatske granice. Nekima je, a i ja sam jedan od njih, Hrvatska postala zatvor. Nije stvar u tome da imamo nekakvu potrebu odlaziti u Srbiju, ali ne može to tako. Inat proradi. Znaš da si na pravdi Boga, a netko si je uzeo za pravo da kao gubitnik sudi pobjednicima. Naš razgovor ne amnestira Milanovića i SDP što tijekom četiri godine svog mandata nisu poduzeli ništa po tom pitanju. Jeste li o susretu s Milanovićem razgovarali i s drugim viđenijim braniteljima kao što su Đuro Glogoški i Josip Klemm? Ne. Oni nisu članovi naše koordinacije tako da njih nisam obavijestio o tim razgovorima. Ali o pitanju jurisdikcije imamo identična stajališta. Barem je tako bilo na našem zajedničkom sastanku koji smo bili organizirali prije otprilike mjesec dana. Neki kritičari kažu da ste sada u predizbornoj kampanji možda i nesvjesno pomogli Milanoviću jer ste tim susretom skinuli sa SDP-a stigmu nenarodne vlasti. To je, uostalom, izraz koji su vrlo često koristile braniteljske udruge? Neću reći da mi je to smiješno, ali u svakome slučaju to nema veze sa strančarenjem. Niti sam želio, niti smo mi u koordinaciji skidali stigmu s nekoga. Jednako tako nikoga ne želimo glorificirati. Jednostavno želimo zaštititi hrvatske branitelje. Htjeli mi to prihvatiti ili ne, Milanović će nakon parlamentarnih izbora biti na političkoj sceni. U kojoj će biti ulozi, o tome će odlučiti hrvatski narod. Prema tome, ja sam prije izbornih rezultata želio znati kakva su njihova promišljanja, ali ne samo njihova jer sam isti poziv uputio i ostalim političkim strankama. Odbacujem bilo kakve špekulacije da sam nekom pogodovao. Rekli ste da se zvali Andreja Plenkovića te da ste razgovarali s Davorom Ivom Stierom. Očekujete li Plenkovića na razgovorima ili će biti dovoljno da dođe samo Davor Ivo Stier? Nećemo uvjetovati tko bi trebao doći. Treba doći netko tko je meritoran i tko će moći govoriti u ime HDZ-a. Smeta li vam to što Zoran Milanović i Andrej Plenković nisu bili branitelji? Ne. Iako su to mogli biti s obzirom na to koliko su godina imali kad je počeo rat? Pa netko je morao raditi i neke druge poslove. To je njihov slobodan izbor. Mnogi su naši mladići, koji su bili mlađi od njih, napuštali fakultete i uzimali puške u ruke. Oni su odlučili ostati na fakultetu i u diplomaciji i odradili su svoj posao. >> Politika nas je dovela do dna. Samo je Bugarska gora od nas 