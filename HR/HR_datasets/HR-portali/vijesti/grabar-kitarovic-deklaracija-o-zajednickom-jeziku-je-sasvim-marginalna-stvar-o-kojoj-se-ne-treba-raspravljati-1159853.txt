Predsjednica Republike Kolinda Grabar-Kitarović izjavila je u Splitu da je Deklaracija o zajedničkom jeziku sasvim marginalna stvar o kojoj uopće ne treba raspravljati. Danas u Hrvatskoj ima toliko problema, "visi preko 40 tisuća radnih mjesta izravno i preko 100 tisuća ljudi koji su povezani s krizom koju Agrokor proživljava i u tom smislu im ovisi egzistencija", rekla je predsjednica Grabar-Kitarović, od koje su novinari tražili komentar u vezi s Deklaracijom o zajedničkom jeziku. "Ja mislim da je ta jedna deklaracija sasvim marginalna stvar o kojoj uopće ne treba raspravljati jer taj nekakav zajednički jezik bio je politički projekt koji je umro zajedno s bivšom Jugoslavijom i ona se više nikada neće ponoviti", rekla je predsjednica Republike. Deklaracija o zajedničkom jeziku, nastala nakon regionalnih konferencija "Jezici i nacionalizmi", predstavljena je danas u Sarajevu. U njoj, među ostalim, stoji da se u BiH, Crnoj Gori, Hrvatskoj i Srbiji "koristi zajednički, standardni jezik policentričnoga tipa" te da "četiri naziva za standardne varijante ne znači da su to i četiri različita jezika". "Inzistiranje na malom broju postojećih razlika te nasilnom razdvajanju četiri standardne varijante dovodi do niza negativnih društvenih, kulturnih i političkih pojava", navodi se među ostalim u Deklaraciji. >> Donosi se Deklaracija o zajedničkom jeziku Hrvata, Srba, Bošnjaka i Crnogoraca >> Ministrica Obuljen Koržinek: Deklaracija o zajedničkom jeziku politička je inicijativa 