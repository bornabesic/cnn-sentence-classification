Egipatska prijelazna vlada koju podupire vojska proglasila je Muslimansko bratstvo terorističkom grupom nakon što su ih optužili za smrtonosni napad na sjedište policije ranije ovog tjedna, piše BBC. Nezakonitom je proglašena organizacije čiji kandidat Mohammed Morsi je pobijedio na izborima prije nego ga je vojska svrgnula s vlasti. Uslijedila su uhićenja tisuća njegovih pristaša. Zamjenik egipatskog premijera Hossam Eissa je kazao da će se sa kaznom suočiti svi pripadnici grupe te oni koji grupu financiraju ili promiču njezine aktivnosti. Odluka je donesena nakon napada bombaša samoubojice u kojem je poginulo 16 ljudi, a ranjeno je njih više od stotinu. - Cijeli Egipat je užasnut zločinom koji je počinilo Muslimansko bratstvo - rekao je Eissa te dodao kako je tim napadom grupa pokazala da nije spremna na ništa drugo osim nasilja. Bratstvo je odbilo prihvatiti odgovornost za napad, a član vodstva Ibrahim Munir, koji se nalazi u Londonu u egzilu, kazao je da je odluka vlade nelegitimna i da će nastaviti sa prosvjedima. >>Eksplozije u zgradi ministarstva u Egiptu - 14 mrtvih >>Muslimansko bratstvo prijeti, Egipat pred novim nemirima