Saborski zastupnici Ivan Pernar i Ivan Sinčić danas su izbačeni iz sabornice nakon što je predsjedavajući Željko Reiner naložio izbacivanje Pernara zbog dobacivanja tijekom rasprave. Cijeli incident uživo je bio prenošen na Pernarevu Facebook-profilu. Pernara su iznijeli, a Sinčića su držali za ruke i izveli. – Ovo je demokracija, ovo je HDZ, ovo je njihova politika slobode govora i demokracije, to su njihove metode! – vikao je Pernar dok su ga iznosili. Pernara je nakon izbacivanja i tijekom davanja izjave novinarima verbalno napao HDZ-ov Stevo Culej. - Balavac jedan, jesam ja krvave gaće nos'o po Velebitu za tebe da bi ti radio ovdje? Sram te bilo... I onaj tko te doveo ovdje, je... ti... - sasuo mu je Culej u lice i lagano ga odgurnuo, na što se Pernar nije previše osvrtao već je nastavio davati izjavu novinarima. – Nitko drugi, osim Pernara, nije udaljen sa sjednice – kazao je potpredsjednik Sabora Željko Reiner nakon stanke. SDP-ov Ranko Ostojić kazao je da je vidio da je saborska straža udaljila i Ivana Vilibora Sinčića iz Sabornice.    – Sinčić je udaljen sa sjednice. Straža mi je otrgnula mobitel iz ruke. Mislim da je došlo do prekoračenja ovlasti i mislim da sjednicu vodite u pogrešnom smjeru. Ovakve scene ruše dignitet Sabora – kazao je zastupnik Živog zida Branimir Bunjac. Odnijeli Pernara :) pic.twitter.com/GLtMcVgbBe   Rasprava o zahtjevu Tomislava Karamarka da se skine imunitet Mostovim zastupnicima Boži Petrovu i Miru Bulju radi pokretanja kaznenog postupka protiv njih zbog klevete, pretvorila se u raspravu o Ini, međusobnom optuživanju političkih protivnika, a Reiner je cijelo vrijeme govornicima oduzimao riječ i upozoravao ih da se drže teme, čak i kada su spominjući nešto drugo željeli poentirati na temu koja jest dio rasprave. Kada je Ivan Vilibor Sinčić iz Živog zida za govornicom pokušavao govoriti o povijesti rada mandatno-imunitetnog povjerenstva te o, kako je rekao, činjenici da se brojne istrage protiv Tomislava Karamarka i dalje ne otvaraju, a zviždači u tim slučajevima pate, Reiner ga je prekidao da se ne drži teme. To je uzrujalo Pernara koji je iz klupe počeo dobacivati kako Reiner nema pravo svima oduzimati riječ, pa je Reiner zatražio od Pernara da napusti sabornicu. Pernar je to odbio, pa je Reiner pozvao saborsku stražu da ga izbaci, a Sinčiću rekao da privremeno prekine s raspravom. Straža je došla, no Pernar i dalje nije htio izaći objašnjavajući im kako „Reiner na fašistički način poput Hitlera vodi sjednice Sabora i tako postupa prema zastupnicima“. Reiner je zbog toga prekinuo sjednicu, no Pernar se nastavio raspravljati sa stražom i odbio izaći. Jedan zaposlenik Sabora rekao mu je kako može sam otići ili će ga oni iznijeti. U obranu mu je došao i predsjednik HSS-a Krešo Beljak koji je sjeo do njega tvrdeći straži kako ima pravo popričati s kolegom, a Pernar se nastavio opravdavati kako je sada sjednica prekinuta i ne mora više izaći. –Moj Beljak dragi, vidiš gdje smo se našli? Ja sigurno neću izaći jer je ovo fašizam – obratio se Beljaku. Cijelu raspravu sa stražom je istodobno snimao mobitelom i prenosio je na svom Facebook-profilu. I Sinčić je straži objašnjavao da je nepravedno prekinut jer je govorio o Karamarku koji jest tema, odnosno o Petrovljevoj izjavi koju Karamarko smatra klevetom, a odnosi se na kritiku da je iz Vlade mora otići jer se bavio kriminalnim radnjama. – Govorio sam o njegovim kriminalnim radnjama i zviždačima – objašnjava Sinčić straži, a Pernar je dodao kako se očito tu radi o političkom deliktu te da sigurno neće izaći jer se zastupnike koji drukčije razmišljaju tjera iz sabornice. Prgomet: Željeli ste doći na portale Nakon nastavka sjednice i stanke koju su zatražili saborski klubovi, SDP-ov Arsen Bauk je kazao kako su prvi put u ovom sazivu, a vjeruje ne i zadnji, svjedočili da službenici moraju intervenirati kako bi proveli mjeru predsjedavajućeg. - Naravno, zastupnici mogu to iskoristiti da to naprave teatralnije i budu žrtve. Predsjedatelji imaju svoj stil vođenja sjednice, mi često raspravljali i više nam se sviđa kako to rade potpredsjednici Sabora Milijan Brkić i Gordan Jandroković nego Željko Reiner, i to se može vidjeti po statistici kako tko tumači držanje teme i dijeli opomene. Vi ste gospodine Reiner stalno govorili što je tema, tužba Karamarka i mi smo smatrali da je legitimno govoriti o razlozima tužbe, kontekstu i političkoj temi sukoba 2 vladajuće stranke, a vi ste malo prestrogim držanjem vašeg stava doveli do toga da smo došli do udaljenja sa sjednice. Treba smiriti tenzije, neka netko od neutralnih potpredsjednika vodi ovu točku, neka to budu Ivan Vrdoljak ili Milanka Opačić kad se već Most i HDZ tuže. Niti smo tužili, niti smo tuženi,  niti smo ovo stavili na dnevni red, a vi stavite političku bombu u petak ujutro, pa pustite da se o tome raspravlja – kazao je Bauk Reineru te dodao kako ne podražava ni teatralizaciju Sabora. HNS-ov Goran Beus Richembergh protestira jer smo, kaže, svjedoci presedana u novijoj povijesti Sabora. - Bilo je slučajeva izricanja mjere udaljenja sa sjednice, straža tu odluku provodila elegantno jer su se zastupnici držali reda i poštovali izrečenu mjeru. Ovo je vrhunac reality šoa u koji se Sabor pokušava pretvoriti. Pozivam da svi dobro razmislimo hoćemo li ovakvim ponašanjem, treniranjem strogoće i neposluhom prema pravilima kuće i dalje ugrožavati integritet Sabora – kazao je Beus. Podsjeća kako je zadaća predsjedavajućeg upravljati konfliktima, a ne doprinositi eskalaciji i stvaranju novih konflikata. Zamjera što se pribjeglo fizičkoj intervenciji, trebalo je, dodaje, prekinuti sjednicu i sutra nastaviti drugi dan kada se svi „ohlade“, ali i poručuje kako zastupnici moraju poštivati pravila Sabora. - U što smo se doveli, da se deložira Živi zid, ukinut je smisao postojanja te stranke. Političke frustracije, nedovoljan uspjeh na izborima i unutarstranačke probleme ostavimo pred vratima Sabora, a ovdje vodimo političke bitke za ideje za koje se zalažemo – poručio je Beus. HDZ-ov Drago Prgomet kaže da su oni koji su željeli doći na naslovnice portala u svom naumu i uspjeli. - Nama se može svidjeti način kako se vodi sjednica, ali sve dok je u okviru Poslovnika i zakona, mi smo dužni to poštovati, sviđalo se nama ili ne. Potpuno razumijem da neki ovo vide kao priliku za osobnu promociju, ali nije dobro da neki zastupnici misle da su jedini autentični provoditelji volje građana, da misle da su narodni tribuni, jer je mala crta između toga i populizma – kazao je Prgomet. Pupovac: Loša poruka SDSS-ov Milorad Pupovac protivi se deložaciji zastupnika Živog zida iz sabornice, podsjeća, riječ je o stranci koja se bori protiv deložacija. – Ovo je loša politička poruka, a posebno Sinčić nije smio biti udaljen jer nije bilo potrebe, a i straža se našla u neugodnoj situaciji. Svatko može doprinijeti tome da Sabor radi onako kako inače radi, pristojno, najveći dio je tako, trebalo se učiniti sve kada se vidjelo gdje stvari idu, trebalo učiniti da se to ne dogodi. Bilo bi dobro da se ova scena nije dogodila – kazao je Pupovac. Branimir Bunjac iz Živog zida podsjetio je kako se Stjepana Radića iz ove sabornice iznosilo 10-ak puta, a zna se, dodaje, kakvi su bili predsjednici Sabora koji su takve odluke donosili. - Danas se zastupnicima ne da govoriti i imamo pravo reagirati temeljem onoga što smo čuli ovdje posljednjih dana, da je zadatak vlade da se Živom zidu oduzmu birači i mandati zato jer smo rekli da se ovdje mora slijepo provoditi politika EU koja je oduzela slobodu građanima. Kad smo kritizirali EU, kritizirali smo podređenost Hrvatske tuđoj čizmi, mi nismo sloboda zemlja, nametnuta nam je sila, pravo jačega kao kultura. Nismo slobodno tijelo nego kotačić u jednom stroju koji nikada nećemo voditi. Ovo je borba za opstanak naroda, priča o ini i Molu zaslužuje da se o njoj priča, i čemu toliko prenormiranje poslovnika da se svakog zastupnika prekida. Sloboda govora ustavna je kategorija, tolerancija također, donosimo etički kodeks, čemu potreba da ovako ušutkavamo one koji govore stvari koje se ne sviđaju eliti, ali interesiraju hrvatski narod jer on želi čuti što zastupnici misle o ovom slučaju. Zato smatram da se ovo više nikad ne smije dogoditi, da predsjedavajući bilo koje sjednice, ako nije u stanju voditi sjednicu, prepusti je svom kolegi. Ali dovoditi stražu da izvodi zastupnike, mislim da bi trebalo zaključiti da je ovo bilo prvi i zadnji put – poručio je Bunjac. Nikola Grmoja iz Mosta priznaje da je činjenica da se mnogi danas nisu baš držali teme nakon što su bili upozoreni. - Moramo se držati poslovnika i slušati predsjedavajućeg ako nam se stil ne sviđa, i Pernar je svjestan da nije bilo u redu kada se digao i onako vikao. A možda je predsjedavajući kada je već povukao Marasu opomenu, mogao je i sada odustati od izbacivanja iz sabornice. Ja sam osobno temperamentan, znam pretjerati i uvijek se na opomenu vratim na temu da me se ne izbaci, ovo se može izbjeći, a bio sam profesor, učenici najviše gledaju konzistentnost, kakvi ste prema jednom, budite prema svima – zaključio je Grmoja.  >> Pernar otkrio što misli o Titu, Tuđmanu, Miloševiću, Jugoslaviji... >> Vučićeva sugovornica napustila emisiju, on se sjetio Pernara: 'Ima onaj Hrvat koji to radi svuda' 