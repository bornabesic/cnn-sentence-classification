Stipan Ivić (37) prevezen je u KBC Sestre milosrdnice nakon što je ranjen u pucnjavi koja se oko 3 sata u noći na nedjelju dogodila u Ulici Dragutina Cesarca u zagrebačkom naselju Špansko. Prema onom što je za sada poznato, 37-godišnjak je bio u svom vozilu pred klubom Element. Nije poznato je li u tom trenutku došao u klub ili je iz njega odlazio kao ni gdje je stajala osoba koja je prema njemu ispalila više hitaca. Policija je kasnije priopćila kako imaju jednu osobu na kriminalističkom istraživanju koju dovode u vezu s pucnjavom. Napadač je nakon toga pobjegao, a Ivić je prevezen u bolnicu kako bi mu se ukazala pomoć. Na mjesto događaja izašla je zagrebačka policija, kako bi napravila očevid koji bi trebao utvrditi sve okolnosti događaja. Ivić je inače vlasnik Elementa te još jednog noćnog kluba u Zagrebu te je bivši boksač. Njegovo se ime zadnji put spominjalo u kontekstu afere Zlato, koja je u javnosti buknula nakon što je otkriveno da je provaljeno u policijski sef u uredu Željka Dolačkog, te da je iz njega ukraden novac i zlato zaplijenjen u policijskim istragama. U međuvremenu Dolački je optužen da je inscenirao provalu u sef, kako bi prikrio nestanak novca i zlata, a nakon njegovog uhićenja Ivić je tvrdio da su mu policajci predvođeni Dolačkim jednom prigodom uzeli 100.000 kuna prilikom jedne pretrage te da mu taj novac nisu vratili 