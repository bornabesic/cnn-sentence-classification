Ministarstvo kulture u utorak je priopćilo da je poziv Hrvatskog novinarskog društva (HND) za sudjelovanje ministra kulture Zlatka Hasanbegovića na tribini "Problemi medijskih sloboda u Europi" ipak zaprimljen u pisarnici ministarstva, ali ne i u ministrovu kabinetu. Predsjednik HND-a Saša Leković je na toj tribini održanoj u ponedjeljak u Novinarskom domu rekao da se ministar kulture nije odazvao na njihov poziv, ustvrdivši da se Hasanbegović i nova vlast oglušuju na razgovor o stanju u medijima. Ministar je potom tu tvrdnju opovrgnuo rekavši da HND nije poslao poziv u ministarstvo. U utorak je, pak, iz Ministarstva kulture poslano priopćenje u kojem stoji da je "spomenuti poziv zaprimljen u pisarnici Ministarstva kulture RH 22. travnja 2016.", ali da "nije zaprimljen i u kabinetu ministra, što je vidljivo u evidencijskoj knjizi". Ministarstvo: Riječ je o propustu stručnih službi U priopćenju ističu i da se, iz još neutvrđenih razloga, očigledno dogodio propust stručnih službi Ministarstva kulture. "Kako poziv nije bio evidentiran u Kabinetu ministra, ministar je na jučerašnji upit novinara je li dobio poziv za konferenciju odgovorio negativno. Izostao je poziv putem službenog e-maila, što je dosad bio uobičajen način komunikacije između HND-a i Ministarstva kulture. Još jednom naglašavamo da bi se ministar sa zadovoljstvom odazvao pozivu, ali zbog ranije preuzetih obveza službenog puta nije u mogućnosti sudjelovati na konferenciji. Očekujemo da će organizatori konferencije Ministarstvu kulture dostaviti zaključke rasprave kako bi i ministar kulture dr. sc. Hasanbegović mogao dati svoj doprinos tematici. Ponavljamo kako je ministar spreman odazvati se svakom zahtjevu za službeni razgovor, što potvrđuje i dosadašnja praksa", kažu u ministarstvu. >> Hasanbegović je dobio poziv za međunarodnu konferenciju o slobodi medija, iako tvrdi da nije 