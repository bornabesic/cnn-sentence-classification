Novoizabrani američki predsjednik Donald Trump rekao je u četvrtak da ga je obavještajni ravnatelj James Clapper nazvao kako bi osudio "lažno i izmišljeno" izvješće o dosjeu u kojem se o njemu iznose opscene, nedokazane tvrdnje za vrijeme boravka u Rusiji. Clapper je u srijedu priopćio kako je tu večer razgovarao s Trumpom te da mu je izrazio "potištenost" zbog curenja u medije o izvješću te rekao kako ne vjeruje da je to došlo iz obavještajnih agencija. U priopćenju Clapper nije rekao da je dokument lažan. On je rekao kako je kazao Trumpu da ga nije proizvela američka obavještajna zajednica te da obavještajni dužnosnici nisu ocjenjivali je li informacija pouzdana. "James Clapper me jučer nazvao kako bi odbacio lažan i fiktivan izvještaj koji je ilegalno kružio. Izmišljene, lažne činjenice. Šteta!", napisao je Trump na svom Twitter profilu. "Mislim da je sramotno, sramotno da su obavještajne agencije dopustile objavu informacija koje su toliko lažne i izmišljene... to je nešto što bi i jest radila nacistička Njemačka", bila je još jedna njegova objava na toj društvenoj mreži. U intervjuu za NBC u četvrtak Trumpova savjetnica Kellyanne Conway nije rekla da li se Trump suglasio s Clapperom da curenje nije došlo iz obavještajnih agencija. "Novoizabrani predsjednik je bio vrlo zadovoljan što ga je pozvao g. Clapper, vrlo zadovoljan što se g. Clapper suglasio s njim...da ne bi trebalo biti curenja", rekla je Conway. Američki dužnosnici su rekli da su navodi o Trumpu, koje je jedan nazvao "nedokazanim", sadržani u bilješci od dvije stranice dodanoj izvješću o ruskom miješanju u izbore 2016. koje je predstavljeno prošli tjedan Trumpu i predsjedniku Baracku Obami. CNN je izvijestio u utorak o postojanju bilješke. Portal BuzFeed objavio je cijeli dokument od 35 stranica koji je napisao Christopher Steele, bivši britanski inozemni obavještajni službenik u kojem su opisani navodi o kompromitirajućem Trumpovu ponašanju i navodnim vezama između njega i ljudi u Rusiji. Te tvrdnje su uključene u izvješća o Trumpu poznata kao izvješća o oporbenom istraživanju koja su prošle godine stavljena na raspolaganje američkim demokratima i dužnosnicima.