FOTO: YouTube ZNANSTVENICI su u plićacima Filipina konačno uspjeli pronaći živog, golemog crva koji izgleda kao stvorenje iz filmova strave i užasa. Za postojanje te neobične životinje zna se već preko 200 godina, no samo na temelju fosilnih ostataka – dugih, tvrdih ljuštura nalik na palice za bejzbol.  Rijedak crv brodotočac, nazvan Kuphus polythamia, u biti spada u školjkaše (Bivalvia), razred mekušaca, koji obuhvaća i školjke poput kamenica, prstaca i dagnji. Prema studiji objavljenoj u časopisu Proceedings of the National Academy of Sciences of the United States of America (PNAS), s promjerom oko 6 cm i dužinom od 1,55 m, najduži je poznati školjkaš.  Miješani tim filipinskih, američkih i francuskih znanstvenika otkrio je pet primjeraka u mulju zaljeva Mindanao.  Na videozapisu dolje vidi se kako pažljivo izvlače dugog crva nakon što su odrezali jedan kraj njegove ljušture.  Golemi brodotočac hrani se muljem i sedimentima u čemu mu pomažu bakterije s kojima živi u simbiozi. Sam stvara svoju ljušturu tako što izlučuje kalcijev karbonat. Također stvara i zaštitni poklopac kojeg reapsorbira kada toliko naraste da mora produžiti svoju nastambu.  Završetak nastambe koji strši iz mulja ima oblik slova Y, a sastoji se od dvije cijevi. Drvotočac kroz jednu uvlači vodu, potom je tjera kroz svoje škrge i napokon kroz drugu izbacuje van. U škrgama ima bakterije koje koriste sumporovodik iz vode kao izvor energije. Energiju konačno koristi kako bi CO2 pretvarao u hranjive sastojke.  „Mada su ljudi znali za postojanje ovih životinja, nismo znali o njima ni najjednostavnije stvari“, rekao je koautor istraživanja Dan Distel s Northeastern Universityja. „To je bio vrlo misteriozan organizam“, dodao je.  Distel u studiji kaže da novootkriveni brodotočac baca novo svjetlo na evoluciju simbiotskog odnosa organizama koji žive zahvaljujući oksidaciji sumpora. Stvorenje govori u prilog mogućnosti da su brodolomi omogućili naseljavanje sličnih stvorenja na velikim dubinama kraj hidrotermalnih izvora na dnu oceana.