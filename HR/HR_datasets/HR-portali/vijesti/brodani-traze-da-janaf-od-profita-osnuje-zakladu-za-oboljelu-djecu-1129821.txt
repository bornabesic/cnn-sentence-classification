Nakon najnovijih alarmantnih podataka o zagađenju zraka, građani okupljeni oko Facebook skupina "Brođani za Brod" i "Kad ako ne sad" najavili su za četvrtak, 24. studenog prosvjedni skup u Slavonskom Brodu. Tvrde kako nije riječ tek o još jednom u nizu prosvjeda, već o skupu na kojemu će biti postavljeni ostvarivi zahtjevi čijim bi se ispunjenjem zauvijek zaustavilo trovanje Brođana, koje traje već osam godina. Plan modernizacije i plinofikacije Rafinerije mora se, kažu, završiti do siječnja iduće godine, a cilj je smanjiti onečišćenje u skladu sa standardima EU. - Tražimo da Vlada u našem gradu održi sastanak na kojem će Slavonskom Brodu dodijeliti poseban status po pitanju financiranja projekata zaštite okoliša. JANAF mora osnovati zakladu za djecu oboljelu od malignih i respiratornih bolesti i profit ostvaren distribucijom nafte u Rafineriju Brod preusmjeriti na njihovo liječenje – poručili su organizatori. Ukoliko se država ogluši na njihove zahtjeve, Brođani su najavili mjere građanskog neposluha poput blokada graničnog prijelaza, objekata JANAF-a i ureda Zarubežnjefta, ali i prosvjede pred Vladom te podnošenje tužbe protiv RH. >> Duspara pozvao Plenkovića i Petrova: Spriječite onečišćenje u Slavonskom Brodu