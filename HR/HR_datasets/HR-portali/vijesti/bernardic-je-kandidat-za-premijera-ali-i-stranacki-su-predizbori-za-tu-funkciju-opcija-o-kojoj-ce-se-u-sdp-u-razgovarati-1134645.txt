Primorsko-goranski župan Zlatko Komadina na prošlim je unutarstranačkim izborima za predsjednika SDP-a izgubio od Zorana Milanovića. Na ovima zadnjim, završenim u subotu, nije se ponovno htio kandidirati za stranačkog lidera, ali je snažno stao uz Davora Bernardića, kako kaže, najboljeg kandidata promjena. Na izbornoj konvenciji Komadina je prošle subote osvojio i najveći broj glasova i za Predsjedništvo i za potpredsjednika stranke, čime se neformalno prometnuo i u drugog najjačeg čovjeka u SDP-u. Razgovarali smo o tome kako gleda na novi sastav stranačkog vrha, očekuje li trzavice ili timski rad, što će SDP na lokalnim izborima, o potencijalnoj suradnji s Mostom, ali i o njegovim ambicijama u budućnosti . Gotov je unutarstranački izborni proces u SDP-u. Jeste zadovoljni sastavom Predsjedništva? Sastav Predsjedništva odraz je volje članova SDP-a i prihvaćam ga kao realnost. Ovo je prilika da svim kolegicama i kolegama zahvalim na podršci i svakom glasu koji sam dobio. Moram biti iskren i priznati da mi je bilo drago čuti da sam dobio najviše glasova na Konvenciji. Neki kažu da je Bernardić izgubio konvenciju, polovica novog vrha ljudi su koji su bili od najvećeg povjerenja Zorana Milanovića, njegovi ministri? Kolege su, prije svega, članovi SDP-a i u koalicijskoj Vladi koju je predvodio SDP bili su ministri SDP-a. Vjerujem da će svi oni kao odgovorni članovi stranke dati svoj maksimalni doprinos u kreiranju i promoviranju SDP-ovih politika, da su svi svjesni da SDP-u treba promjena i da su, u prvom redu, odgovorni prema svima onima koji su im dali glas, a time i povjerenje da čine novo vodstvo stranke. Već se vide problemi u funkcioniranju novog Predsjedništva. Nije prošlo ni 24 sata, a vi ste već imali malu prepirku s Peđom Grbinom jer je izjavio da ne bi imao ništa protiv da se podrži i Anku Mrak Taritaš? SDP nikada nije i neće biti stranka jednoumlja. Svi imaju pravo na vlastito mišljenje, ali važne politike i stavove treba usuglasiti. Podsjećam da je Milan Bandić postao gradonačelnik kao član i kandidat SDP-a. Tko je u Zagrebu za SDP opasniji, Bandić ili HDZ? SDP ne vodi negativnu kampanju. Mi ćemo ponuditi osobu i imati afirmativnu kampanju, a građani će odlučiti koga će izabrati. Vi ste pak izjavili da bi Anka Mrak Taritaš imala više uspjeha kao kandidatkinja SDP-a. Nudite li joj to prelazak u SDP? Ne, iako je SDP sada stranka širom otvorenih vrata. Cijenim kolegicu Mrak Taritaš. Ona je odabrala svoju političku ekipu, ali, kao u nogometu, transferi nisu nemogući. HNS ima svoju, a SDP svoju politiku. Često se te politike susretnu, ali nije nužno. Očito je da SDP jakog kandidata za Zagreb nema? Tko to kaže? Ne bih se složio. Mi u stranci najbolje znamo koji su naši kadrovski kapaciteti, ali dopuštam da vi i vaši kolege novinari možete misliti drugačije. SDP će, naravno, u kratkom roku zauzeti svoj stav. Objektivno, imali smo zadnjih mjeseci drugog posla te naši potencijalni kandidati nisu bili predmet istraživanja javnog mnijenja. Činjenica je da HNS izlazi sa svojim kandidatima bez dogovora sa SDP-om. Može li kandidat za gradonačelnika biti i Davor Bernardić? To je zapravo treća funkcija u državi po težini. Ali u pravilu šef stranke ne ide u tu utakmicu. I mislim da Bernardić ne bi trebao biti kandidat za gradonačelnika. Mislite da bi rizik bio prevelik? Nije stvar toliko rizika. Ljudi su ga izabrali da se stranka ojača i osnaži i time se treba baviti. HNS ima jakog kandidata i za Rijeku. Ima li možda šanse da SDP podrži HNS-ova kandidata u Rijeci u zamjenu da oni pak podrže nekog vašeg kandidata za Zagreb? Nikada nisam bio od onih koji su trgovali ni stranačkim ugledom ni foteljama. SDP već 26 godina upravlja u suradnji s koalicijskim partnerima, ali kao vodeća stranka, i Rijekom i Primorsko-goranskom županijom. Vjerujem da ćemo i ovoga puta dobiti povjerenje građana. Što je s Mostom? Očito je da SDP s njima opet koketira. Vidite li ih možda kao partnere na lokalnoj razini? Most je skup nezavisnih lista pa, ako su nezavisni, valjda mogu biti i članovi lijevih koalicija što, naravno ovisi o lokalnim prilikama. Kao kandidat za šefa SDP-a prošle godine vi ste imali komunikaciju s Božom Petrovom. Iz vašeg stožera dolazile su poruke kako bi s vama na čelu SDP-a i suradnja s Mostom bila izgledna. Vjerujete li i dalje u to sada kada je Bernardić na čelu SDP-a? Vjerujem u ono što sam već nekoliko puta izjavio, da je SDP promijenio vodstvo na sličan način kao HDZ, mi bismo dobili povjerenje građana Hrvatske i ne bismo bili u opoziciji. SDP može surađivati sa svima osim s desnicom. Bernardić je pozvao Petrova da stane na čelo radne skupine za reformu lokalne samouprave. Koja je poanta takvog prijedloga osim da se uvede razdor između dva koalicijska partnera, HDZ-a i Mosta? Koliko znam, jedna od izbornih poruka Mosta bilo je smanjenje broja gradova i općina, pa je logično da najprije Most upozorimo na to koliko je reforma lokalne i regionalne samouprave ozbiljan i dugoročan posao koji se ne može provesti bez političkog konsenzusa na razini države i bez uključivanja onih koji o lokalnoj i regionalnoj samoupravi znaju najviše, a to su gradonačelnici, općinski načelnici, župani i struka. Je li reforme lokalne samouprave uopće moguća bez teritorijalnog ustroja? Državni ustroj ne može biti uzrok. Reforma mora biti fiskalna, upravljačka, a što se tiče teritorijalnog ustroja, tu treba onda naći optimalan model. Teško je danas ukidati bilo općine, bilo gradove, bilo županije. Nitko se ne želi odreći svoje posebnosti. To je pitanje održivosti. Jednom ste kazali da bi SDP mogao biti osam godina u oporbi, a takvo iskustvo imamo i dosad (osam godina HDZ-a, četiri SDP-a). I dalje ste pri tome stavu ili mislite, kao neki u stranci, da i ova Vlada neće odraditi mandat do kraja? Konstatirao sam kako je do sada bilo, a za Hrvatsku bi bilo bolje da je bilo obrnuto. No, vjerujem da će novi, promijenjeni i jači SDP razbiti tu matematiku. Čini ste i da je euforija oko Andreja Plenkovića splasnula i da radi prve greške. Što kažete za početak mandata? Čudim se nekim vanjskopolitički gafovima, kao diplomatu s iskustvom, a razočaran sam odnosom Vlade prema antifašističkim vrijednostima. Svaki izbori i promjene koji oni donose odraz su velikih očekivanja javnosti i građana. Premijer Plenković na meti je velikih očekivanja kao novo lice HDZ-a. Potezi bilo koje Vlade, pa tako i ove Andreja Plenkovića, neće moći biti populistički, nego državnički. Na njima je da rade i da pokažu što znaju. SDP će biti jaka oporba i jak korektiv te jasna alternativa. Problem jest i to što je SDP do sada uvijek dolazio na vlast kada je HDZ bio na koljenima. Što napraviti da tako više ne bude? Promijenjeni i jaki SDP, SDP sa svojim jasnim i prepoznatljivim politikama i ljudima koji će te politike provoditi, mora u svakom trenutku biti spreman preuzeti odgovornost za Hrvatsku. Izjavili ste da SDP-u za transformaciju treba godina do dvije. Hoće li Bernardić imati toliko vremena? Već sad mu se šalju poruke da će se, u slučaju potopa na lokalnim izborima, tražiti njegova glava? Ovo je početak transformacije stranke. Naravno da smo svjesni da to nije kratkoročan proces. Ali, valjda zaslužujemo i mi malo vremena. Kolega Davor Bernardić sa svojih 36 godina i te kako ima vremena. Vjerujem da će i hrvatski građani i na lokalnim izborima prepoznati novu snagu SDP-a. Kako god prošli lokalni izbori, kolega Bernardić imat će zasluge, ali ne i krivnju. Ali predsjednik stranke uvijek ima najveću odgovornost. Bez obzira na to što se daju veće ovlasti i odgovornost lokalnim organizacijama. Stranka će im osigurati sve što je potrebno, ali lokalne organizacije su te koje će predlagati kandidate i slagati liste i koje će dobiti ili neće povjerenje na izborima. Neki u novom Predsjedništvu imaju drugačiji stav. I šalju poruke da će, u slučaju potopa na lokalnim izborima, tražiti Bernardićevu odgovornost? Sve te zloguke proroke koji unaprijed traže nečiju odgovornost poslao bih da idu na izbore u svoje lokalne sredine pa da vidimo kako će proći. Kritike na račun Bernardića dolaze i od medija. Dočekan je, što bi se reklo, na nož. Čime je vas oduševio da ste mu odlučili dati potporu? Davor Bernardić uvijek je imao moju potporu. Dugogodišnji smo kolege i prijatelji. On je, prije svega, timski igrač, poštuje svoje stranačke kolegice i kolege, izuzetno poštuje i vas novinare pa vjerujem da ćete sada imati priliku i bolje se s njime upoznati. Nije li Bernardić bio tek drugi izbor nakon što je Tonino Picula kazao da stranku planira voditi iz Bruxellesa? Nema prvog i drugog kandidata. Okupili smo se oko kandidata promjene i rezultat je da je Bernardić dobio dvije trećine povjerenja svih izišlih članova, što nikome prije nije uspjelo. Stali smo iza najvjerodostojnijeg kandidata, što su prepoznali i članovi SDP-a. Vidite li ga kao kandidata SDP-a za premijera ili mislite da bi stranka trebala imati predizbore za tu funkciju? To je jedno od pitanja koje ćemo dogovoriti na tijelima stranke, uz puno poštovanje mišljenja članova i tijela stranke. Naravno da je predsjednik stranke prvi kandidat za premijera. Što je s vašim ambicijama? Mnogi drže da biste bili dobar kandidat za predsjednika države. Koliko znam, kandidat sam za primorsko-goranskog župana. Pantovčak vas ne zanima. Zar neće biti predizbori za kandidata za predsjednika države u stranci? Najprije trebamo stranku ojačati. Ne može se danas o svemu razgovarati. Ono što je sigurno jest da je SDP jaka stranka, često i vodeća, a kad nije, onda je najjača stranka opozicije i ima jake kandidate za sve dužnosti. U srijedu je predsjednica Kolinda Grabar-Kitarović bila baš u vašoj županiji, gdje je objašnjavala zašto je djeci u Dubrovniku dijelila srpske čokoladice. Nije li to apsurdno? Za mene čokolada nema nacionalni predznak. Važno je da su dobre, ukusne i imaju dovoljno kakaa i, ako su na tržištu, ne vidim u čemu je problem. Kako gledate na ponašanje bivšeg predsjednika SDP-a Zorana Milanovića? Kolega Milanović je sam sebe isključio iz svih aktivnosti stranke, ali i u Hrvatskom saboru što, moram priznati ne odobravam. Smatram da svi saborski zastupnici moraju maksimalno odgovorno obavljati svoju dužnost i tako opravdati povjerenje koje su im dali birači. Šteti li to stranci i što biste mu vi rekli da ste na mjestu Bernardića? To u prvom redu šteti samom kolegi Milanoviću. Koliko ja znam, kolega Bernardić jasno je dao do znanja da u SDP-u ima mjesta za sve njegove članove koji moraju voditi računa o ugledu stranke. Gdje ga vidite u stranci? Trenutačno ga gotovo nitko u stranci ne viđa, ali ako se sretnemo, ima puno tema o kojima bismo mogli porazgovarati. Formalno on je još uvijek šef Kluba zastupnika SDP-a. Mislite li da je to funkcija koju bi trebao raditi novi šef stranke ili smatrate da to i nije nužno? Šef kluba zastupnika SDP-a mora biti aktivan u Saboru. Ima tu raznih rješenja i mogućnosti.  >> 'Za Zlatka Komadinu izabran je Zlatko Komadina' 