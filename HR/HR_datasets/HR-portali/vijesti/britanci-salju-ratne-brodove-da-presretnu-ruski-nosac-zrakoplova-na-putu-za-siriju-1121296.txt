Britanska mornarica šalje dva ratna broda kako bi presreli ruski nosač zrakoplova dok prolazi blizu britanskih voda na putu do Alepa u Siriji, doznaje The Times, dok rusko veleposlanstvo poziva britanske medije da prestanu javnost plašiti ratom. Zrakoplovi zemalja članica NATO-a također će pratiti ruski brod Admiral Kuznjecov i sedam pratećih brodova, uključujući i krstaricu na nuklearni pogon. The Times piše kako bi ruski brod mogao ući u "britansko područje interesa" već idućeg tjedna. Daily Mail prenosi kako bi Rusi sjeverno od Škotske trebali vježbati bombardiranje. Ove informacije dolaze u vrijeme velikih tenzija između Zapada i Rusije, koje neki uspoređuju s Hladnim ratom. Rusko veleposlanstvo u Velikoj Britaniji u međuvremenu je na Twitteru, čini se, pokušalo smiriti situaciju.  - Iznenađeni smo što nam toliko ljudi piše moleći nas da ne pokrećemo 3. svjetski rat. Dragi britanski mediji, molimo vas da zaustavite plašenje ratom, ozbiljno! - objavljeno je na Twitteru veleposlanstva. >> U jeku krize u odnosima sa SAD-om Rusija testirala tri međukontinentalne balističke rakete >> Rusija ima sve veći utjecaj u srednjoj i istočnoj Europi 