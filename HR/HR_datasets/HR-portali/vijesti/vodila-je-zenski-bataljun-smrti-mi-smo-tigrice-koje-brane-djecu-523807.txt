Preživjela je Sibir i dva nasilna muža, a zatim stvorila prvu žensku jedinicu nazvanu Prva ruska ženska bojna smrti. Marija Leontievna Bočkareva, jedna od osebujnijih ličnosti u Prvom svjetskom ratu, dva puta je bila ranjena i tri puta odlikovana za hrabrost.  Rođena u siromašnoj seljačkoj obitelji 1889. godine, udala se sa samo 15 godina kako bi što prije pobjegla od nasilnog oca.   No u braku se nije previše usrećila jer je i njezin suprug bio nasilan. S mužem je živjela u Sibiru i uskoro ga je ostavila. Počela je vezu s drugim muškarcem, Jakovom Bukom, za kojeg se kasnije i udala. Zajedno su otvorili mesnicu. No njezinog muža sklonog krađi uskoro su poslali u egzil, a Marija je pošla s njim. U egzilu su opet otvorili mesnicu. No muž je i dalje krao pa su opet bili prisiljeni seliti se. Uskoro je počeo piti, postao nasilan pa je Marija i njega ostavila.  Kad je počeo Prvi svjetski rat odlučila se boriti za svoju domovinu. No ženama tada nije bilo dopušteno ići u vojsku ili u rat pa su je odbili. No to je nije obeshrabrilo. Pisala je ruskom caru Nikolaju II. Romanovu i tražila dopuštenje od njega osobno. On joj je uslišao molbu i ona se uskoro pridružila rezervnom bataljunu Carske vojske i 1914. godine prisegnula na vjernost caru Nikolaju. Muškarci nisu baš najbolje prihvatili da se s njima bori jedna žena. Uznemiravali su je i maltretirali sve dok se nije dokazala u borbi. Nakon toga ona je bila jedna od njih. Narednih godina bila je dva puta ranjena i tri puta odlikovana za hrabrost. Nakon abdikacije cara po naredbi privremene vlade u Rusiji, a da bi se podigao borbeni moral, formiran je ženski "bataljun smrti" pod komandom Marije Bočkarove.  - Pridružite nam se u ime svih palih heroja. Dođite k nama kako bi osušili suze i izliječili rane naše napaćene zemlje. Zaštitite je svojim životima. Mi žene se pretvaramo u tigrove kako bi zaštitile svoju djecu od sramotnog jarma, kako bi zaštitile slobodu naše zemlje - kazala je u svom govoru pripadnicama svog bataljuna Bataljun je imao je oko 1700 pripadnica. Nakon mjeseci treninga ženska jedinica je poslana na zapad Rusije kako bi sudjelovala u Kerenski ofenzivi. Uskoro s uspostavilo da je njezina postrojba mnogo opasnija nego što se očekivalo. Jedinica je sudjelovala u jednoj velikoj bitki, onoj kod Smorgona osvojivši tri njemačka rova. Bočkareva je sudjelovala i u formiranju drugih ženskih postrojbi. Bile su na frontu u vrijeme Oktobarske revolucije , ali nisu sudjelovale u obrani Zimskog dvorca. Boljševici su je 1918. godine htjeli pogubiti zbog njezinih veza s Bijelom armijom, no od smaknuća je spasio vojnik koji se s njom borio 1915. godine i koji je uvjerio boljševike da odustanu od smaknuća. Dobila je putovnicu i dozvoljeno joj je da napusti zemlju. Najprije je otišla brodom u Sjedinjene američke države. Bila je u  San Franciscu, New Yorku i Washingtonu. Sastala se s predsjednikom Woodrowom Wilsonom i molila ga da intervenira u Rusiji. Navodno je bio toliko ganut da joj je sa suzama u očima obećao da će napraviti sve što može. Iz SAD-a je otišla u Veliku Britaniju gdje ju je primio kralj George V. Kasnije se vratila u Rusiju. Pokušala je osnovati novu žensku jedinicu, ali nije uspjela. Pokušala je opet surađivati i sa Bijelom armijom. Boljševici su je uhvatili, proglasili neprijateljem radnog naroda i strijeljali na današnji dan 1920. godine. Imala je tek 31 godinu. 