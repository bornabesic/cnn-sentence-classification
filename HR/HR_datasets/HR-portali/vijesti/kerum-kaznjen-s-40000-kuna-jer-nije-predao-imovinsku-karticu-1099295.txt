Povjerenstvo za odlučivanje o sukobu interesa izreklo je novčanu kaznu bivšem saborskom zastupniku i splitskom gradonačelniku Željku Kerumu u iznosu od 40.000 kuna obustave na plaći, koju će otplatiti u 12 obroka, jer nakon prestanka mandata do danas nije predao imovinsku karticu. Povjerenstvo je 28. travnja pokrenulo postupak protiv Keruma zbog toga što nije predao imovinsku karticu ni u roku od 30 dana od prestanka dužnosti u Saboru. Utvrdilo je kako je 18. svibnja Kerum zaprimio obavijest da je protiv njega pokrenut postupak.  U obrazloženju odluke Povjerenstva stoji da je utvrđeno kako je dužnosnik Željko Kerum propustom podnošenja izvješća o imovinskom stanju povodom prestanka obnašanja dužnosti saborskog zastupnika prekršio odredbe Zakona o sprječavanju sukoba interesa. Novčana kazna će se izvršiti u 12 mjesečnih obroka zbog ograničenja visine iznosa koja se može naplatiti u jednom obroku. Pravobraniteljici za djecu nije izrečena sankcija Povjerenstvo je utvrdilo kako je bivša pravobraniteljica za djecu Mila Jelavić u podnesenom izvješću o imovinskom stanju propustila podastrijeti sve potrebne podatke za redovitu provjeru čime je počinila povredu odredbi Zakona o sprječavanju sukoba interesa. Njoj nije izrečena sankcija, budući da se ne može izvršiti, jer je od prestanka obnašanja te dužnosti prošlo više od godinu dana. Povjerenstvo je također odgovorilo na upit bivše saborske zastupnice Nevenke Bečić da istodobno ne može dobivati saborsku plaću i naknadu kao vijećnica županijske skupštine. Pojašnjeno je da ako ostvaruje naknadu nakon prestanka obnašanja dužnosti saborske zastupnice u prosincu prošle godine, po sustavu 6+6, u tom razdoblju ne može istovremeno ostvarivati i pravo na naknadu za obnašanje vijećničke dužnosti u županijskoj skupštini. 