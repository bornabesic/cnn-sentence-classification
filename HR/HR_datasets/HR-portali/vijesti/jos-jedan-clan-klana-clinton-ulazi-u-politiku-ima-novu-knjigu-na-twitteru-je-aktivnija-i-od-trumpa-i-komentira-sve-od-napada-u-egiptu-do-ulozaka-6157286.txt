Nakon Billa i Hillary Clinton šire se glasine o političkim ambicijama njihove kćeri jedinice Chelsea, dok ona sve češće objavljuje svoja stajališta na Twitteru, a u utorak joj je izašla i nova knjiga. Chelsea (37) koja je odrastala u Bijeloj kući u doba kada joj je otac bio predsjednik, prokrstarila je Sjedinjene Države 2016. godine tijekom majčine predsjedničke kampanje. Više od šest mjeseci nakon poraza bivše državne tajnice od Donalda Trumpa, Chelsea je sveprisutna na Twitteru i komentira sve ili gotovo sve, od posljednjeg atentata na kopte u Egiptu preko zoološkog vrta u Central Parku do dostupnosti higijenskih uložaka ženama. Mjesec dana nakon jedne druge slavne kćeri, Ivanke Trump, kojoj je početkom svibnja objavljena knjiga savjeta ženama koje žele uskladiti obitelj i visoke službene dužnosti, Chelsea Clinton izlazi knjiga, njezina treća, namijenjena djeci, naslova "She Persisted". Knjiga koju je ilustrirala Alexandra Boiger slavi 13 Amerikanki koje su premostile prepreke i promijenile svijet, a većina je nepoznata u inozemstvu, osim gluhonijeme Helen Keller u XIX. stoljeću, ili tv-zvijezde Oprah Winfrey. Uz 1,6 milijuna pratitelja na Twitteru Chelsea je još daleko od svojih roditelja, majku prati 15 milijuna, a oca 7,5 milijuna. Chelsea je 2001. diplomirala na Stanfordu, nakon čega je na Oxfordu studirala međunarodne odnose. Zaposlila se u savjetničkoj tvrtki McKinsey, pa kao novinarka na kanalu NBC a sada je zamjenica predsjednice zaklade Clinton koju je osnovao njezin otac a koja financira projekte javnog zdravstva u svijetu. Ona također predaje na newyorškom sveučilištu Columbia. Na pitanje koje joj je postavljeno u utorak u emisiji "The Today Show" kanala NBC, neodređeno je odgovorila, kao i u ranijim intervjuima u kojima je isticala da nije kandidatkinja ni za kakvu poziciju, ali uz obavezne riječi "zasad" ili "u ovom trenutku".