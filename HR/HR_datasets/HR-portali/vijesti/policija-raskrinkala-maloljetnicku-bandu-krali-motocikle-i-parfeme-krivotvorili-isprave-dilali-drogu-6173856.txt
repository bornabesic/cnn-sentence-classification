Policijski službenici Odjela općeg kriminaliteta Službe kriminalističke policije i Policijske postaje Šibenik su dovršili opsežno kriminalističko istraživanje nad osam maloljetnika i dvojicom 20-godišnjaka osumnjičenih za ukupno 20 kaznenih djela. Od toga je 11 krađa, 3 prikrivanja, po jedno kazneno djelo teške krađe i krivotvorenje isprave i četiri omogućavanja trošenja droga. Kaznena djela su počinjena na štetu više fizičkih osoba i jedne tvrtke, svi s područja Šibenika.  Utvrđeno je da su šest osumnjičenih maloljetnika u vremenu od 19. ožujka do 30. svibnja na području Šibenika krali motocikle i mopede, od kojih su neki ranije pronađeni i vraćeni oštećenima, a kojom prilikom je utvrđeno da su s njih otuđeni ili uništeni neki dijelovi. Tijekom kriminalističkog istraživanja, po nalogu Županijskog suda u Šibeniku, pretragom obiteljskih kuća i drugih prostora koje koriste osumnjičeni pronađena i oduzeta su tri mopeda, 1 zaštitna kaciga i više raznih dijelova mopeda. Nadalje je utvrđena osnovana sumnja da su dvojica maloljetnika i jedan 20-godišnjak, u tom vremenu u Šibeniku, skrivali otuđene motocikle i mopede, ako su znali da su pribavljeni kaznenim djelom krađe, a jednog od osumnjičenih maloljetnika je u vremenu od 10.do 18. svibnja na otuđeni moped stavio ne pripadajuću registracijsku pločicu s namjerom da uporabi kao pravu, dok je drugi osumnjičeni maloljetnik između 5. i 31. svibnja provalio, odnosno silom otvorio zaključano sjedalo mopeda i otuđio zaštitnu kacigu. Osim toga ovim kriminalističkim istraživanjem je utvrđeno da je jedan od osumnjičenih 20-godišnjaka u društvu s osumnjičenim maloljetnikom 6. travnja iz parfumerije u Šibeniku otuđio parfeme vrijedne preko tisuću kuna, a u vremenu od 8. do 31. svibnja na području Šibenika jedan od osumnjičenih maloljetnika je u četiri navrata svom maloljetnom prijatelju dao i omogućio trošenje droge marihuana. Po dovršenom kriminalističkom istraživanju jedan od osumnjičenih maloljetnika je, uz kaznenu prijavu, predan pritvorskom nadzorniku ove Policijske uprave, dok će kaznena prijava protiv svih ostalih osumnjičenika, redovnim putem, biti podnijeta Općinskom državnom odvjetništvu za mladež u Šibeniku.