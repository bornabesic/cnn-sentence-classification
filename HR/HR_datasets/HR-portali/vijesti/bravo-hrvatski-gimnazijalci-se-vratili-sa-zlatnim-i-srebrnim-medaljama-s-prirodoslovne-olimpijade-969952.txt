NA UPRAVO završenoj 15. prirodoslovnoj olimpijadi EU, hrvatski učenici u pratnji mentora s PMF-a postigli su izvanredan uspjeh. Luka Bulić Bračulj (III. Gimnazija, Split), Petar Škrobo (Gimnazija Matije Antuna Reljkovića, Vinkovci) i Paula Vidas (XV. Gimnazija, Zagreb) po prvi put su za Hrvatsku osvojili zlatne medalje, a Domagoj Perković (III. Gimnazija, Split), Mislav Barić (III. Gimnazija, Split) i Klara Tomašković (XV. Gimnazija, Zagreb) osvojili su srebrne medalje. Medalje im je uručio princ Joachim od Danske, mlađi sin kraljice Margrethe i princa Henrika, priopćili su sa PMF-a. 300 učenika  iz 24 zemlje Prirodoslovna olimpijada EU međunarodno je natjecanje učenika od 16 godina u znanju iz prirodoslovnih predmeta, fizike, kemije i biologije. Na ovogodišnjoj olimpijadi sudjelovalo je 300 učenika (raspoređenih u 50 timova) iz 24 zemlje članice Europske unije. Samo natjecanje se odvijalo tijekom dva dana između kojih su učenici imali dan odmora. Učenici su tijekom četiri sata natjecanja rješavali praktične problemske interdisciplinarne zadatke koji obuhvaćaju i isprepleću područja fizike, kemije i biologije. Zadatci u natjecanju od učenika iziskuju znanje, snalažljivost, spretnost, i preciznost u eksperimentalnom radu i obradi podataka te timski rad pri znanstvenom pristupu rješavanju problema.  Timovi su u prvom zadatku istraživali fizikalna svojstva i kemijski sastav leda s Grenlanda te iz ostataka složenih molekula i uzorka iz ledenjačkih pukotina određivali koji organizmi su činili ekosustave Grenlanda u dalekoj prošlosti. U drugom zadatku učenici su istraživali sastav morske vodu u foto-bio reaktoru za proizvodnju algi te najpovoljnije uvjete njihova uzgoja u svrhu pročišćavanja otpadnih voda, kao i pogodnost različitih vrsta rakova veslonožaca pri prehrani riba u uzgoju. U pokusima su analizirani led star dvije tisuće godina uzorkovan na Grenlandu i alge iz morske vode uzorkovane na području morskog prolaza Kattegat između Danske i Švedske.  Naši su učenici pokazali izuzetnu snalažljivost i spremnost za timski rad pri rješavanju ovih zadataka te postigli iznimne rezultate na ovom zahtjevnom natjecanju. Sudjelovanje timova Hrvatske na Olimpijadi financiralo je Ministarstvo znanosti i obrazovanja RH, a u pratnji učenika bila su tri mentora s Prirodoslovno-matematičkog fakulteta Sveučilišta u Zagrebu, Tajana Preočanin, Andreja Lucić i Filip Torić.