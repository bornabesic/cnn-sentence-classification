Pripadnici Državne agencije za istrage i zaštitu Bosne i Hercegovine (SIPA) u utorak su u Zvorniku u istočnoj Bosni uhitili Nežada Mujića osumnjičenog za pripadnost terorističkoj organizaciji Islamskoj državi (ISIL), potvrđeno je iz Tužiteljstva BiH.  Mujić (57) nastanjen je u mjestu Šepak kod Zvornika, a osumnjičen je da je u više navrata boravio u Siriji i od tamo se vraćao u BiH. Tereti ga se da je bio umiješan u organiziranje odlaska drugih državljana BiH u Siriju i Irak odnosno njihovo novačenje radi pridruživanja islamističkim teroristima. Istraga protiv Mujića odnosi se i na kazneno djelo financiranja terorističkih aktivnosti i organiziranje terorističke skupine. Policija je Mujića predala tužitelju posebnog odjela za terorizam pri Tužiteljstvu BiH koji će odlučiti o poduzimanju daljih mjera. Iz Tužiteljstva BiH navode kako zajedno s policijskim agencijama u zemlji nastavljaju poduzimati intenzivne mjere u borbi protiv terorizma posebice u vezi nezakonitostima povezanim s odlascima državljana BiH na ratišta Sirije i Iraka. >> Kanadska policija ubila podržavatelja ISIL-a: 'Planirao je napad u roku 72 sata' 