Dubrovački gradonačelnik Andro Vlahušić poručio je kako se ne osjeća krivim za zlouporabe položaja i ovlasti, za što njega i poduzetnika Lukšu Frankovića Uskok tereti optužnicom, a HDZ-u koji je, kaže, najavio uhićenja i izvanredne izbore u Dubrovniku, čestitao je na "brzini i efikasnosti". Nakon što je USKOK jutros objavio optužnicu, Vlahušić je na konferenciji za novinare istaknuo kako USKOK treba odraditi svoj posao, ali i naglasio da u slučaju Revelin – za koji ga USKOK optužuje da je Frankovićevu ugostiteljskom obrtu na štetu grada pribavio korist veću od tri milijuna kuna – nije nastala nikakva šteta. – Neka USKOK radi svoj posao, nemam komentar na tu temu. O pozadini sam govorio jučer na sjednici Gradskog vijeća. Indikativno je to da je klub vijećnika HDZ-a najavio da će institucije napraviti hapšenja, izvanredne izbore... Čestitam HDZ-u na efikasnosti – rekao je Vlahušić i na novinarski upit odbacio sumnje USKOK-a o počinjenoj šteti za gradski proračun. Grad nije oštećen ni lipe  – Grad nije oštećen niti jedne lipe jer Revelin prije pet godina nije niti postojao. Ne može biti oštećeno nešto što prije nije postojalo. Revelin je izrastao u najbolji klub u zemlji. To je projekt koji je donio korist gradu, prije toga je postojala nula. Svi ugovori koji su doneseni provjerile su stručne službe Grada Dubrovnika, parafirali i potpisali odgovorni ljudi. Po nama, sve je čisto jedan kroz jedan – rekao je Vlahušić.  Novinarima je rekao i kako se nije čuo s drugooptuženim Lukšom Frankovićem. – Nismo se čuli, mi smo s njim ugovor završili za novih pet godina. Za Revelin je 15. prosinca potpisan novi ugovor, za Grad Dubrovnik vrlo povoljan, nešto više od četiri milijuna kuna na godišnjoj razini. Grad ima i zabavu i zaradu, a prije toga nije imao ništa – kazao je i ponovio kako se ne osjeća krivim. Mrsić: SDP stoji uz stav da mora biti politika čistih ruku Podizanje optužnice protiv Vlahušića kratko je prokomentirao ministar rada i mirovinskog sustava, SDP-ovac Mirando Mrsić iz SDP-a. Na novinarski upit kako tumači to što je čelnik SDP-a Zoran Milanović isticao da stranka ne surađuje s kriminalcima, a podupire Vlahušića u Dubrovniku, Mrsić je odgovorio: – I dalje stojimo uz naš stav od početka da u politici mora biti politika čistih ruku.  Optužnicom koja je podignuta pred splitskim Županijskim sudom Vlahušića i Frankovića tereti se za zloporabe položaja i ovlasti te poticanje na te zloporabe te zbog utaje poreza ili carine te povrede obveze vođenja poslovnih i trgovačkih knjiga. Vlahušić je optužen da je od svibnja 2010. do prosinca 2014. godine za Frankovića, na njegovo traženje da mu osigura obavljanje ugostiteljskih usluga u prostoru cijele Glavne dvorane u tvrđavi Revelin, poduzeo niz radnji kojima je, na štetu grada, njegovu obrtu pribavio znatnu korist. USKOK sumnja da je Vlahušić, prije raspisivanja javnog natječaja za davanje u najam točno neutvrđenog dijela Glavne dvorane, s Frankovićem dogovorio da će njegov obrt, neovisno o uvjetima natječaja, za iznos najamnine koju će ponuditi u zakup dobiti cijeli prostor Glavne dvorane. Dubrovački gradonačelnik je prema navodima USKOK-a s Frankovićem dogovorio i da će gradu plaćati samo dio prihoda od ulaznica te da će grad neosnovano participirati u plaćanju troškova čišćenja, nabave potrošnog materijala i zaštitarske službe. Osim toga Vlahušić je, nakon što je u kolovozu 2010. zaključio ugovor o zakupu, Frankoviću navodno omogućio i neplaćanje dvije mjesečne zakupnine u iznosu od oko 115.000 kuna. Gradonačelnik je, također na temelju ugovora o zakupu i sporazuma o podjeli režijskih troškova, u ime grada obvezivao pravne i fizičke osobe koje su na jedan dan zakupljivale Glavnu dvoranu da ugostiteljsku i audiovizualnu opremu iznajmljuju od obrta drugookrivljenika. Frankovića se tereti i da od rujna 2012. do travnja 2014. u mjesečnim prijavama poreza na dodanu vrijednost nije iskazao prodaju 12.290 ulaznica za oko 538.000 kuna, pa je za taj iznos uvećao gubitak za 2012. i umanjio dobit za 2013. čime je državni proračun oštetio za 242.331 kunu. >> A. Vlahušić: Vićan i ja nismo krivi, nema nikakve nagodbe  >> Vlahušić: Kako oštetiti nešto što prije nije postojalo? 