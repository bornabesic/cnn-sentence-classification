Foto:  Prt Scr BBC AMERIČKA republikanska stranka najopasnija je organizacija u ljudskoj povijesti, tvrdi tako komunikolog Noam Chomsky u intervjuu za BBC.   "Ovo je nečuvena tvrdnja i kad sam je izrekao, rekao sam si "Pa to je nečuveno". Ali je istina", kaže Chomsky.   Kada ga je voditelj Newsnighta Evan Davis upitao je li zaista republikanska stranka gora od organizacija poput ISIL-a, akademik je odgovorio protupitanjem. "Je li ISIL posvećen tome da uništi budućnost ljudskog postojanja?"  "Što znači ako kažemo da, ne samo da nećemo napraviti ništa po pitanju klimatskih promjena, nego ćemo i pogurati vrstu koja srlja u propast? Nije važno vjeruju li oni zaista u to ili ne ako su posljedice toga "idemo po još fosilnih goriva, idemo eliminirati propise koji smanjuju stvaranje stakleničkih plinova"... Ako su to posljedice, to je ekstremno opasno", smatra Chomsky.   "Posvećeni uništenju života na zemlji"  Američki stručnjak i ranije je tvrdio da su republikanci potpuno posvećeni uništavanju života na zemlji.   Što se tiče posljedica predsjedanja Donalda Trumpa SAD-om, Chomsky je odgovorio da se najvažnija šteta koju Trump čini već dogodila.   "Najvažniji aspekt Trumpovog izbora je njegovo stajalište o klimatskim promjenama. Ali nije u pitanju samo on, u pitanju je cijela Republikanska stranka", kaže Chomsky.