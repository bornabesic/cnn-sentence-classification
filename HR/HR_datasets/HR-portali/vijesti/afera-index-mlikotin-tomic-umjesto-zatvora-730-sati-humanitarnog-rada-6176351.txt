Nakon ponovljenog suđenja u aferi Index, vezano uz prodaju ispita na Ekonomskom fakultetu u Zagrebu, Županijski sud objavio je novu nepravomoćnu presudu kojom je većina optuženih ponovno osuđena mahom na uvjetne kazne. Najveću kaznu, dvije godine zatvora bezuvjetno, dobio je organizator prevara s ispitima, prvooptuženi Milan Ćevid, a opet je proglašena krivom i bivša čelnica Povjerenstva za sprječavanje sukoba interesa, profesorica Deša Mlikotin Tomić. Za razliku od ishoda prvog postupka, kada je za tri kaznena djela zloporabe i primanja mita osuđena na zatvorsku kaznu od 14 mjeseci, ovaj je put osuđena za dva djela te joj je izrečena zatvorska kazna od jedne godine i zamijenjena radom za opće dobro. Tako bi D. Mlikotin Tomić, postane li presuda pravomoćna, umjesto zatvora, trebala odraditi 730 sati humanitarnog rada. Na prvom suđenju gotovo svi optuženi profesori s Ekonomije, osim profesorice engleskog jezika Nine Liszt koja je i tada bila oslobođena optužbe, bili su proglašeni krivima da su primali mito ili zloupotrebljavali svoj položaj. No, Vrhovni sud ukinuo je tu presudu te se suđenje ponovilo. Ovaj put 11 optuženih na čelu s Ćevidom osuđeni su po 13 točaka optužnice, za šest točaka optužbe donesena je oslobađajuća presuda, a za još jednu točku optužba je odbijena. Uz Ninu Liszt, sada su u potpunosti oslobođeni optužbe i profesori Marica Škrtić i Vesna Brčić Stipčević te asistent Tomislav Gelo. Uz Ćevida i Dešu Mlikotin Tomić, ponovno su osuđeni prof. Jadranko Grgona, profesori Branko Kovačević, Ivica Prga i Savo Vojnović te voditeljica referade Juliana Ljubić i još četvero posrednika i studenata. Prema presudi, posrednici su od studenata za prolazak ispita kod pojedinih profesora uzimali od 300 do 500 pa sve do 1200 eura. Primjerice, za dobivanje prolazne ocjene iz predmeta Pravo međunarodne trgovine kod D. Mlikotin Tomić jedan je student s Ćevidom dogovorio isplatu 800 eura, a Ćevid je potom preko prof. Grogone dogovorio da profesorica pusti studenta a da ga nije ispitala. U tom se slučaju Dešu Mlikotin Tomić ne povezuje s uzimanjem mita, ali je u drugom slučaju proglašena krivom da je s Grgonom dogovorila da za određenu novčanu nagradu “pusti” jednu studenticu u rujnu 2008., pa je osuđena i za primanje mita.