Veterani Specijalne jedinice policije Osa, okupljeni danas u Sisku na proslavi 25. obljetnice utemeljenja postrojbe, sa svečanosti su uputili poruku nezadovoljstva zbivanjima u zemlji i odnosom prema braniteljima, jer drže kako se žrtva branitelja u Domovinskom ratu nedovoljno cijeni i vrjednuje. "Ne smijemo zaboraviti branitelje i događaje iz Domovinskog rata. Mnogi su pokušali blatiti Domovinski rat, koji je bio moralno čist i opravdan. Čak smo pobijedili i Međunarodni sud u Hagu, koji je priznao da jer naš rat bio častan i obramben. Unatoč vojne pobjede, nismo pobijedili velikosrpsku politiku, jer nam i sada neki emisari dijele packe iz Beograda. U Hrvatskoj još uvijek nemamo definiranu strategiju nacionalne sigurnosti. Zbog toga Hrvatsku moraju voditi dobri i časni ljudi, koji mogu garantirati napredak zamlje", rekao je, uz ostalo, general Mladen Markač, izaslanik predsjednice Republike i vrhovne zapovjednice Oružanih snaga Kolinde Grabar-Kitarović. Izaslanik Hrvatskog sabora Stevo Culej je dodao kako se ratna žrtva branitelja ne cijeni i ne vrjednuje od nekih čak niti u Hrvatskom saboru. Predsjednik Udurge ratnih veterana Osa i ratni zapovjednik postrojbe Srećko Telar od pravosudne je vlasti zatražio da se po primjeru na optužbu Đure Brodarca i Vladimira Milankovića po zapovjednoj odgovornosti, na isti način sudi i dužnosnicima agresorske vojske za brojne masovne grobnice u Hrvatskoj. Također je zatražio i ukidanje abolicije za sudjelovanje u agresiji na Hrvatsku. "Mnogi nam predbacuju da branitelji nisu jedinstveni, što nije točno. Dugotrajnim prosvjedom u Savskoj, kojem su potporu dali svi branitelji, dokazali smo suprotno", rekao je izaslanik ministra branitelja Josip Klemm. Specijalna jedinica policije PU Sisak Osa, osnovana je u 6. kolovoza 1991. godine sa 150 pripadnika. Kroz postrojbu je prošlo oko 500 pripadnika, a na brojnim je bojištima njih 8 poginulo, a 16 je ranjeno. U povodu obljetnice, položeni su vijenci i zapaljene svijeće kod Spomen obilježja poginulih i umrlih pripadnika postrojbe u nekadašnjoj bazi na Viktorovcu. U sisačkoj katedrali Uzvišenja Svetog Križa služena je misa zadušnica u spomen na sve poginule i umrle pripadnike postrojbe. 