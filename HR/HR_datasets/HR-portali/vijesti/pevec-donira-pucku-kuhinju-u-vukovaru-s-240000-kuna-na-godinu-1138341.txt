U Vukovaru je danas potpisan ugovor kojim tvrtka Pevec postaje donator Pučke kuhinje u iznosu od 20.000 kuna na mjesec, odnosno 240.000 kuna na godinu. Ugovor su potpisali predsjednik Uprave Peveca Jurica Lovrinčević i gradonačelnik Grada Vukovara Ivan Penava. „Vukovar je grad o kojem moramo misliti ali i brinuti kroz cijelu godinu, a ovom novčanom pomoći tvrtka Pevec to i pokazuje. Nedopustivo je da u gradu simbolu naše zemlje ima gladnih i još tužnije da smo država koja obiluje plodnim poljima i prirodnim bogatstvima, a ima stanovnike koji su "kruha gladni". Zato je naša društvena odgovornost kao tvrtke itekako velika jer moramo pomagati one koji ne mogu bez naše pomoći. Pevec svoju društvenu ulogu iskazuje na mnogim područjima svakodnevnog djelovanja, no mogu sa zadovoljstvom reći da smo posebno ponosni upravo na ovu donaciju kojom pokazujemo da Vukovar ne zaboravljamo već ćemo mu se iznova vraćati.“ – rekao je predsjednik Uprave Peveca Jurica Lovrinčević. Rekao je da vjeruje da će ovom donacijom olakšati barem donekle potrebe nekoliko desetaka korisnika Pučke kuhinje te da mu je želja da Vukovar postane grad u koji će tvrtka donirati za projekte koji neće zadovoljavati tek osnovne egzistencijalne potrebe. To će značiti, istaknuo je Jurica Lovrinčević, da smo uspjeli u onome što danas radimo. >>Na božićni domjenak gradske uprave Vukovara jedino nije pozvan zamjenik gradonačelnika iz srpske zajednice 