Foto: Index, Petar Glebov/PIXSELL DAN nakon pljačke nakita i novca u vrijednosti većoj od milijun kuna iz tvrtke Moro & Kunst d.o.o., u Eurotoweru, gdje se nalazi spomenuta tvrtka, nema posebnih mjera sigurnosti. Baš kao da se ništa nije dogodilo, a zaposlenici koji rade u Eurotoweru nisu ni znali da se pljačka odvila.  Na recepciji Eurotowera sjedi zaštitarka kojoj smo dali osobnu i rekli da idemo u ured Zagrebačke županije. Zatim smo ušli u jedan od brojnih liftova i došli na 11. kat, gdje se nalazi opljačkana agencija za otkup plemenitih metala.  Pozvonili smo, no nitko nam nije otvarao vrata. Ispred ureda nalaze se i kamere, što bi policiji trebalo pomoći u pronalasku pljačkaša. Za vrijeme vožnje liftovima, razgovarali smo s djelatnicima ostalih tvrtki koje rade u Eurotoweru. Oni su nas u čudu gledali kad smo im spomenuli pljačku. >>OTKRIVAMO DETALJE O MILIJUNSKOJ PLJAČKI   "Ne, nismo znali da je itko opljačkan. Ni jučer ni danas nisu provođene neke mjere sigurnosti drugačije od uobičajenih. Nitko nas nije ništa pitao", rekli su nam djelatnici koje smo susreli u liftu.  Podsjetimo, zagrebačka policija izvijestila je kako je jučer u 13 sati nepoznati muškarac naoružan ušetao u zagrebački neboder te odnio nakit i novac u vrijednosti većoj od milijun kuna.  "Nepoznati je počinitelj, prijeteći vatrenim oružjem i uporabom tjelesne snage, počinio razbojništvo nad 27-godišnjom zaposlenicom i otuđio nakit i novac, oštetivši tvrtku iz Zagreba za preko milijun kuna", priopćili su iz zagrebačke policije.   Kako Index neslužbeno doznaje, opljačkana je tvrtka Moro & Kunst d.o.o., čiju je djelatnicu lopov svezao te nakon otuđivanja plijena napustio zgradu. Prema informacijama koje posjedujemo, navodno je lopov već nekoliko puta bio u prostorijama tvrtke. Stoga je i jučer bez problema ušao u neboder, a s recepcije je nesmetano došao i do 11. kata, gdje se nalazi tvrtka Moro & Kunst d.o.o.  Inače, Moro & Kunst d.o.o. je međunarodna tvrtka koja trguje plemenitim metalima. Osnovana je 1993. godine, a od  2005. prodaje investicijsko zlato na području jugoistočne Europe. U Sloveniji i Hrvatskoj zastupnici su 800 godina stare austrijske kovnice Münze Österreich iz Beča i Argor Heraeusa SA iz Švicarske.