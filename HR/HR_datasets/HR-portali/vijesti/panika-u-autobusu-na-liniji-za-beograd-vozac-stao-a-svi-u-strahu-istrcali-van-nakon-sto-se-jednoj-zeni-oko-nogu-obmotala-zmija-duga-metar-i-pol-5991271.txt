Zmija duga oko metar i pol koja se pojavila u autobusu 'Niš ekspresa' na relaciji Bujanovac-Beograd izazvala je opću paniku među putnicima, javljaju Večernje novosti. Prema riječima očevidaca, zmija se obmotala oko noge putnice na zadnjem sjedištu pa su svi iz autobusa neplanirano morali napustiti vozilo na jednoj autobusnoj stanici. Na mjesto događaja izašla je ekipa Komunalne policije iz Vranja i Udruženja za zaštitu gmazova i životne sredine 'Poskok', koji su zmiju iznijeli iz autobusa. Radi se o neotrovnom smuku, a s obzirom na to da gmazovi izbjegavaju ljude i vibracije, moguće je da je netko od putnika želio na ovaj način prošvercati zmiju. Inače, zmije se nakon pronalaženja vraćaju u prirodu, jer, kako ističu u 'Poskoku', riječ je o vrlo korisnim stvorenjima koja se hrane gušterima, miševima i krticama, pišu Večernje novosti.