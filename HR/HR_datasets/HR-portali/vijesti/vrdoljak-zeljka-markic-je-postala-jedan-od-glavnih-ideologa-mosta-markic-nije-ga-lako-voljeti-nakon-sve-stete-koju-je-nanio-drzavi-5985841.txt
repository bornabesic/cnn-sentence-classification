Predsjednik HNS-a Ivan Vrdoljak za RTL je komentirao političku situaciju u zemlji te je između ostalog čestitao Plenkoviću na rješavanju problema na granicama. Mostu, kaže, zamjera način komunikacije u javnom prostoru. - Dugačka je lista mojih zamjerki prema njima, ali ovo im najviše zamjeram u zadnjim danima. Trebamo pokazati odgovornost prema narodu koji zastupamo u Saboru. Sanjam trenutak kad će se hrvatska politika baviti rezultatima i idejama, a ne lažima i drugim političarima. Pokušavam u ovom osjetljivom trenutku biti drugačiji. Vezano uz Most, da ne govorimo o sadržaju koji je Most napravio - zaustavljanje kurikularne reforme, povjerenje Barišiću, jamstva, pa čak i dovođenje u pitanje prava na abortus. Kazao je i kako je potpuno jasna pozicija Željke Markić. - Petrov je izrastao iz Hrasta i svi ti ljudi su imali priličnu jasnu vrijednosnu agendu u zadnjih godinu i pol dana. Nakon odlaska Relkovića, sve informacije govore da se Markić pridružuje Mostu kao jedan od glavnih ideologa, jer je utjecajna u tim krugovima. - Ona je jasno rekla da je gnjusno slušati mene kad kritiziram Most. Jasno je da ona mene ne voli, kao ni ja nju. Imamo potpuno različite stavove. Ja samo želim da hrvatskih građani znaju tko je tko i što zastupa, je li to otvorena Hrvatska ili klerikalna. Vrdoljak je na pitanje tko je srušio Vladu kazao kako su i HDZ i Most jednako odgovorni. Kazao je I kako je to što je Mostovce HDZ nazvao skupom opasnih ljudi pretjerano. - Najlakše je kritizirati na bezobrazan način, ali ja biram pristojniji način. I njima bih to preporučio. Stil kojim se pak SDP-a uključuje u cijelu priču vrlo je neobičan, smatra Vrdoljak. - Mislim da je fokus javnosti trebao biti na odnosu HDZ-a i Mosta, s jasnim stavovima kako će glasati. Mi smo jasno rekli: glasamo protiv Marića i protiv Petrova. SDP je trebao obrazložiti sve svoje odluke, a ne prebacivati potencijalni nemir u opozicijske redove. Svi će vam reć da su spremni na nove izbore, ali svima je muka, izgubit ćemo ponovno 300 milijuna kuna. I to je stvarno izbor koji je loš izbor - zaključio je za RTL. Željka Markić je u međuvremenu poslalala priopćenje u kojem je poručila da Vrdoljaka nije lako voljeti i da ni na koji način nije uključena u borbu između HDZ-a i Mosta. Markić: Ni na koji način nisam uključena u borbe između HDZ-a i MostaŽeljka Markić iz inicijative "U ime obitelji" reagirala je u ponedjeljak na izjave predsjednika HNS-a Ivana Vrdoljaka, naglasivši da ni na koji način nije uključena u borbe između HDZ-a i Mosta, i da nikad ne bih sudjelovala u destabiliziranju vlade u kojoj ne sudjeluje HNS. Vrdoljak je ranije danas u Trakošćanu izjavio kako iza izjave Mostova glavnog tajnika Nikole Grmoje da se dogovara suradnja HNS-a i HDZ-a, stoji čelnica inicijative "U ime obitelji" Željka Markić, koja se "uključila u kampanju Mosta".  "Moje informacije govore da se u kampanju Mosta uključila Željka Markić, koja mene osobno jako ne voli i to me ne čudi", rekao je Vrdoljak. Reagirajući na te navode Željka Markić u večerašnjem priopćenju istaknula je da je Vrdoljak do sada svašta govorio o njoj osobno i udruzi U ime obitelji, ali "uvijek krivo". Dodala je kako ponovno potvrđuje da ni na koji način nije uključena u borbe između HDZ-a i Mosta, te kako joj je jako žao što nisu usredotočeni na uvođenje promjena koje su obećali - "a preduvjet svih promjena, osobito gospodarskog oporavka je borba s korupcijom", navela je Markić. Istaknula je kako "nikad ne bi sudjelovala u destabiliziranju vlade u kojoj ne sudjeluje HNS". "Mogu zamisliti da bih sudjelovala u destabilizaciji Vlade, u kojoj nema HNS-a, jedino kad bi se pokazalo da je ta vlada zaposlila još više 'svojih' u HEP-u od HNS-a, da je kvadrat kuće u Gunji plaćala više od 1,700 eura po kvadratu, da je ta Vlada natjerala ljude da uvedu razdjelnike i da se dobit Prvog plinarskog društva nakon dolaska te vlade udeseterostručila, a da ministrica vanjskih poslova te Vlade tvrdi kako je Hrvatska izvršila agresiju na BiH i putuje po svijetu lobirajući za svoju bezuspješnu kandidaturu u UN-u", navela je, uz ostalo, Markić u oštrom demantiju izjave predsjednika HNS-a Vrdoljaka. Vezano za izjavu Vrdoljaka da ga ona "osobno jako ne voli" odgovorila je da ga "nije lako voljeti nakon sve štete koju je HNS u četiri godine nanio Hrvatskoj. Ali, za utjehu mu uvijek ostaje sladoled iz Ledove, čitaj Agrokorove škrinje koja mu je, dok je bio ministar gospodarstva, dopremljena u dnevnu sobu kao rođendanski poklon”, navela je u priopćenju Markić.