Papu Franju je u petak po dolasku u marijansko svetište Fatimu, u središtu Portugala, dočekalo oduševljeno mnoštvo vjernika kako bi proslaviti stotu obljetnicu ukazanja Djevice Marije trima malim pastirima. Sveti Otac, rođen u Argentini, sletio je u petak predvečer u zrakoplovnu vojnu bazu Monte Real, u središtu zemlje, gdje ga je po silasku iz zrakoplova dočekao predsjednik Marcelo Rebelo de Sousa. "Ovo je donekle posebno putovanje, putovanje molitve i susreta s Bogom i Majkom Božjom", rekao je Papa u zrakoplovu, opušten i dobro raspoložen, nakon čega je pozdravio novinare koji su s njim putovali. Papa se helikopterom portugalske vojske stigao na gradski stadion u Fatimi, udaljenoj četrdesetak kilometara.  Od stadiona do svetišta, putem dugim oko 5 km, provezao se u svom papamobilu pozdravljajući okupljene vjernike, njih više stotina tisuća. Tijekom čitavog dana hodočasnici iz cijelog svijeta pristizali su na golemi plato ispred svetišta koji može primiti oko 400.000 ljudi. Papa koji je veliki štovatelj Presvete Djevice i cijeni postojanost narodne pobožnosti kakvu je upoznao i među najsiromašnijima u Latinskoj Americi, rekao je da u ovaj jednodnevni posjet dolazi kao "hodočasnik mira". Papa Franjo će sam moliti u Kapeli ukazanja podignutoj na mjestu gdje se, po katoličkom vjerovanju, Djevica ukazala trima malenim pastirima 13. svibnja 1917. u jeku Prvog svjetskog rata. U subotu 13. svibnja, na dan stote obljetnice prvih marijanskih ukazanja, vrhunac je Papina hodočašća. Papa će na misi proglasiti svetima pastire Francisca i njegovu sestru Jacintu Marto koji su jako mladi umrli od španjolske gripe. Francisco i Jacinta koji su u vrijeme ukazanja imali 9, odnosno 7 godina, bit će tako najmlađi svetci Katoličke crkve koji nisu umrli mučeničkom smrću. Postupak proglašenja blaženom treće vidjelice, Lucije dos Santos, njihove rođake, počeo je 2008.   