Foto: WPA Pool/Pool/Getty Images GLAVNI tajnik Ujedinjenih naroda Antonio Guterres izjavio je u utorak da se Pariški dogovor o borbi s klimatskim promjenama "svakako mora" poštovati, u času kada Sjedinjene Države trebaju pojasniti svoje stajalište.  U svom prvom govoru posvećenom klimatskim promjenama, UN-ov glavni tajnik je ocijenio da se zadaće utvrđene u dogovoru  postignutom 2015., moraju ispuniti "s pojačanom ambicijom".  Sjedinjene Države su među 147 zemalja i pravnih subjekata koji su potpisali taj povijesni dokument kojim se zagrijavanje planeta želi ograničiti na manje od 2 Celzijeva stupnja tako što će se smanjiti ispuštanje stakleničkih plinova.  Guterres nije izravno spomenuo nedavne izjave Donalda Trumpa u kojima on dovodi u pitanje klimatske promjene, ali je rekao da "ako neka vlada sumnja u globalnu volju i potrebu za ovim dogovorom, onda je to još jedan razlog da se svi ostali još snažnije ujedine i nastave u tom smjeru."  Na summitu G7 održanom proteklog vikenda, Trump se nije htio pridružiti šesterim ostalim velikim gospodarstvima skupine u obećanju da će primjenjivati pariški dogovor, rekavši da će odluku o tome donijeti ovog tjedna.  UN-ov glavni tajnik koji je dogovor ocijenio "važnim trenutkom u ljudskoj povijesti", kazao je i da energetske tvrtke nisu čekale vladinu politiku kako bi išle u korak sa zelenom ekonomijom.  "One koji ne prihvate zelenu ekonomiju očekuje crna budućnost", upozorio je.