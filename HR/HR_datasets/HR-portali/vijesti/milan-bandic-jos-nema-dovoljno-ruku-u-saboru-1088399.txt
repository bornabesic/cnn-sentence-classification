Iako je na parlamentarnim izborima njegova stranka ostvarila mršav rezultat i osvojila samo dva saborska mandata, Milan Bandić preuzeo je ulogu “velikog preslagivatelja” parlamentarne većine. Bandić istovremeno i blefira – najavljujući da će Karamarku uskoro Most biti nepotreban jer će šefu HDZ-a upravo on u “miraz” donijeti dovoljno zastupnika kako bi Vlada mogla opstati i bez Mosta – i malo pomalo ojačava svoj saborski klub zastupnika. Zadnji je u klub ušao Mirko Rašković pa sada klub broji šest zastupnika. No to još uvijek nije ni blizu dovoljno za ozbiljnu priču o preslagivanju saborske većine. – U šest mjeseci klub je narastao na šest zastupnika, u deset mjeseci narast će na deset. Računamo na svakoga, i na neke iz Mosta, a tko kaže da nam se neće pridružiti i neki iz lijeve koalicije? – samouvjereno nam kaže šef Bandićeva kluba Miodrag Demo. Kad govori o zastupnicima Mosta, tu sigurno misli (i) na “grupu Posavljaka” – Juru Martinovića, Ivicu Mišića i Ivana Lovrinovića – trojac na koji više ne računa lider Mosta Božo Petrov. – Čuli ste, kolega Mišić i ja smo se izjasnili. Podržavamo Tomislava Karamarka. A što se tiče Lovrinovića, do glasanja u Saboru još su dva-tri tjedna. Vidjet ćemo – rekao nam je Martinović. Na pitanje hoće li se njih trojica pridružiti Bandićevu klubu ili možda osnovati svoj klub, Martinović odgovara: “To s Bandićem je stara priča, postavljate promašena pitanja. Nas ima dovoljno za klub”. Mirko Rašković jučer nije bio rječit, rekao je samo da ga Bandić nije kupio i da se njegovu klubu pridružio “jer želi nešto napraviti za građane koji su ga izabrali”. Ali i njega, baš kao i Milivoja Špiku (BUZ) građani su izabrali na drugim listama (SDSS-a, odnosno Domoljubne koalicije). Špika je objasnio pretrčavanje iz HSLS-ova u Bandićev klub. Špika objasnio pretrčavanje – Kako Darinko Kosor više nije šef zagrebačke Gradske skupštine, bit će aktivniji u Saboru pa sam ja otišao k Bandiću jer sam procijenio da ću tamo dolaziti više do izražaja i bolje zastupati interese svoje stranke – rekao nam je Špika. I on je za preslagivanje većine i očekuje da im se u Bandićevu klubu pridruži još nekoliko zastupnika. Milan Bandić jučer nije bio raspoložen za izjave. – Rekao sam svoje stajalište i za polupametne je dovoljno – poručio je Bandić. Polupametni možda i mogu povjerovati da Bandić nastupa u općem interesu kada radi na preslagivanju većine. Ostalima na pamet može pasti i ideja da to radi samo kako bi sebi ojačao i političku i svaku drugu poziciju, pa i pravosudnu.      