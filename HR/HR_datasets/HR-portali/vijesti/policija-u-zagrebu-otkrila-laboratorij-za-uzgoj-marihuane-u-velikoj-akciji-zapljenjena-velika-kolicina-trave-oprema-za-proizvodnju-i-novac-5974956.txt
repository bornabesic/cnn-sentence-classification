Zagrebačka policija otkrila je ilegalni laboratorij za uzgoj marihuane te zaplijenila 553 stabljike i oko 12 kilograma marihuane te uhitila četvero osumnjičenih za proizvodnju i preprodaju droge. Policija je izvijestila da je u suradnji s velikogoričkim Općinskim državnim odvjetništvom "realizirala višemjesečno kriminalističko istraživanje nad četvero hrvatskih državljana" u dobi od 51, 24, 28 i 41 godinu. Tijekom kriminalističkog istraživanja pronađen je ilegalni laboratorij za uzgoj marihuane s 553 stabljike, oko 12 kilograma marihuane te kompletna oprema za laboratorij. Policijski službenici pronašli su skladište s 1,6 kilograma droge spremne za daljnju preprodaju te novac za koji se sumnja da je zarađen ilegalnom prodajom, izvijestio je MUP na svojoj internetskoj stranici. Dodaju da će četiri osumnjičene osobe koje su u petak predane pritvorskom nadzorniku nakon kriminalističkog istraživanja kazneno prijaviti.