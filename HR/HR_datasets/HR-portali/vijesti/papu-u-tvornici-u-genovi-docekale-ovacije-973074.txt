Foto: FAH PAPA Franjo dobio je danas ovacije u tvornici u Genovi u kojoj je govorio o dostojanstvu radnika i osudio špekulante.  U velikom hangaru čeličane talijanske kompanije Ilva, pred tisućama radnika koji su klicali njegovo ime, papa Franjo je naglasio da "bez rada za sve neće biti dostojanstva za sve".  Odgovarajući na pitanja četiriju osoba među kojima šefa poduzeća i jedne nezaposlene žene, Franjo je pohvalio dobar rad, dostojanstven i častan. Iako ponekad može biti težak, vrlo malo stvari na svijetu donosi toliko radosti kao posao, rekao je.  "Bez posla se može preživjeti, ali da bi se živjelo potreban je posao", rekao je Papa, ocjenjujući da je nezaposlenost mladih znak "demokracije u krizi". Kritizirao poslove u pornografiji  Kritizirao je ipak neke poslove poput onih u sektoru pornografije ili igara na sreću, ili tvrtke koje ne poštuju prava radnika ili prirodu, kao i hedonističko društvo koje vidi samo potrošnju i ne razumije vrijednost rada.  Papa je naglasio i kako postoje dobri šefovi i oni koji to nisu. Dobar šef, kaže papa Franjo, mora prije svega biti radišan i stajati uz svoje radnike.  "Onaj koji misli riješiti probleme svoje tvrtke odbacujući ljude nije dobar šef. Danas prodaje njihovo dostojanstvo, sutra će svoje", rekao je.