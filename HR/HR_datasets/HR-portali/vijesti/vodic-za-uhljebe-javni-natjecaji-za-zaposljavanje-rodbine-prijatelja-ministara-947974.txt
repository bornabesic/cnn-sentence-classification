Kad je krajem 2011. godine Kukuriku koalicija došla na vlast, u Hrvatskoj je bilo 315.438 nezaposlenih. Krajem 2013. Lijepa Naša imala je 363.411 svojih građana bez posla. U dvije godine vladavine SDP-a i koalicijskih partnera broj nezaposlenih narastao je za 47.973 osobe. (Podaci za kraj svibnja ove godine, kada je bilo 327.508 nezaposlenih nisu usporedivi s prosincem, odnosno krajem godine, zbog sezonskog zapošljavanja). Kukuriku vlada tako nije ispunila jedno od svojih bitnih obećanja, kao uostalom ni golemu većinu drugih, i smanjila nezaposlenost. No to se odnosi samo na obične građane. Rodbina, prijatelji i članovi SDP-a i HNS-a nisu imali u zadnje dvije i pol godine problema s pronalaženjem radnog mjesta. Procedura je uvijek bila pri tome zadovoljena, raspisivani su javni natječaji, a na njima je eto uvijek bio najbolji bratić premijera, sestra zamjenice ministra, kći pomoćnika ministra, suprug ministrice pa čak sam ministar! Boško Poljak Premijerov bratić zaposlio se u Nacionalnom parku Krka Boško Poljak bio je 23 godine u mirovini, a onda se odlučio prijaviti na natječaj koji je raspisala Javna ustanova Nacionalni park Krka, za radno mjesto rukovoditelja tehničkih poslova. Na taj javni natječaj javilo se 13 kandidata koji su zadovoljavali dosta široke uvjete, a među njima je najboljim proglašen baš Poljak. On je inače umirovljeni časnik JNA, a u mirovinu je otišao sa 30 i nešto godina. Tako je sa 50 i nešto godina, uz more nezaposlenih, posao u NP Krka dobio taj umirovljenik. A osim što je umirovljenik, Poljak je inače i član SDP-a, ali njegovo zapošljavanje zaokupilo je pozornost javnosti zato što je Poljak bratić premijera Zorana Milanović. On je, naime, sin premijerove tete, odnosno sestre Milanovićeva oca Stipe. U NP Krka su naravno rekli da je sve po zakonu, a premijer je kazao da ga je vijest o bratićevu zapošljavanju razveselila. Ana Kadović Posao u školi za sestru zamjenice ministra Svaki mladi profesor ili učitelj koji je tek izašao s fakulteta zna kako je teško naći posao u školi. Teško je dobiti i zamjenu, a kamoli stalno radno mjesto. S tim nije imala problem Ana Kadović koja je u jesen 2012. godine, naravno preko javnog natječaja, dobila stalan posao kao profesorica latinskog jezika i povijesti u zagrebačkoj Prirodoslovnoj školi Vladimir Prelog. Na natječaju za taj posao pet je kandidata zadovoljilo uvjete, a jedan od njih imao je položen i stručni ispit. Kadović nije tad još položila taj ispit, ali ipak je ona odabrana. Kandidat koji je imao stručni ispit nije primljen uz obrazloženje da je davno diplomirao. A to je bilo 2002. godine!? Ana Kadović se djevojački pak preziva Lugarić i sestra je Marije Lugarić, poznate SDP-ovke koja je tada bila zamjenica ministra znanosti, obrazovanja i sporta. Naravno, negirala je da ima ikakve veze sa zapošljavanjem svoje sestre. Anita Koprivnjak Kći pomoćnika ministra zamjenica ravnatelja agencije Agencije za istraživanje nesreća u zračnom, pomorskom i željezničkom prometu raspisala je krajem 2013. natječaj za ravnatelja i zamjenicu ravnatelja. Iako su se na natječaj i za jednu i drugu funkciju javile osobe iz struke, s bogatim iskustvima u istraživanju nesreća, za zamjenicu je izabrana Anita Koprivnjak. Ona je dotad bila odvjetnica u Zagrebu, a u svom je životopisu navela da je od 2010. suradnica Zagrebačkog zrakoplovno-tehničkog saveza Rudolfa Perešina, za koji je među ostalim sudjelovala u pripremi i izradi općih akata. U životopisu pak nije napisala da je kći Viktora Koprivnjaka, HNS-ova pomoćnika ministra obrane. I u ovom slučaju je, naravno, sve bilo po zakonu. Natalija Žetko Čačićevoj prijateljici posao u tvrtki HEP – Odmor i rekreacija U ožujku 2013. godine u HEP-u je zaposlena Natalija Žetko. Ona je preko javnog natječaja dobila posao u tvrtki HEP-Odmor i rekreacija, i to na radnom mjestu referenta s višom stručnom spremom. Žetko je HNS-ov kadar iz Varaždina i bliska prijateljica bivšeg prvog potpredsjednika Vlade i bivšeg predsjednika narodnjačke stranke Radimira Čačića. Njihov odnos već je dvadesetak godina isprepleten brojim poslovnim i političkim vezama. Znaju se još otkako je Natalija Žetko bila zaposlenica Čačićeve tvrtke Coning, a potom je postala i istaknuti član varaždinskog HNS-a. U HEP-u su na pitanja o Žetko odgovorili da je ona zaposlena sukladno Zakonu o radu i internim aktima društva te da se svi oglasi za izbor novih radnika objavljuju na web-stranicama HEP-a i putem Hrvatskog zavoda za zapošljavanje. No na pitanje koliko se ljudi javilo na natječaj za posao koji je dobila Žetko i na osnovi kojih je uvjeta i referencija baš ona dobila taj posao, nisu ništa odgovorili. Zlatko Taritaš Suprugu ministrice stalni posao u državnoj tvrtki Plinacro U listopadu 2012. godine državna tvrtka Plinacro raspisala je natječaj za radno mjesto inženjera građevine. To sigurno stalno radno mjesto dobio je Zlatko Taritaš. No nije ga baš dugo zadržao. Taritaš je jedan od rijetkih slučajeva u kojima je pod medijskim pritiskom nepotizam morao pokleknuti. Naime, Taritaš je suprug sadašnje ministrice graditeljstva Anke Mrak Taritaš, inače utjecajne HNS-ovke. Plinacro je pak tad vodio također HNS-ovac Mladen Antunović. Kad je afera Taritaš izbila u javnost, ministrica se branila da nije imala nikakvog utjecaja na zapošljavanje supruga i da je sve bilo po zakonu. No ipak Zlatko Taritaš bio je prisiljen odustati od radnog mjesta u Plinacru i dati otkaz. Narcizo Dalsaso Komadininu kadru posao u Hrvatskim vodama Na javnom natječaju Hrvatskih voda, koji je raspisan sredinom 2013. godine, za radno mjesto samostalnog inženjera izabran je Narcizo Dalsaso. Samo nekoliko dana poslije Dalsaso je imenovan voditeljem Jedinice za provedbu Projekta zaštite od onečišćenja u priobalnim gradovima i tako dobio nekoliko tisuća kuna višu plaću. Dalsaso je Riječanin koji je dobio posao u Hrvatskim vodama, koje pak vodi SDP-ov riječki kadar Ivica Plišić. Poveznica im je pak Zlatko Komadina, sadašnji župan primorsko-goranski, i bivši, kratkotrajni ministar prometa. Komadina zna dobro Dalsasa jer je ovaj vodio tvrtku Ceste – Rijeka, a kad je Komadina postao ministar, imenovao je Dalsasa u upravu Hrvatskih autoceste. Novi ministar prometa Siniša Hajdaš Dončić smijenio je bio cijelu upravu HAC-a, pa tako i Dalsasa. No on nije dugo bio bez posla, za razliku od 300 i nešto tisuća nezaposlenih, vrlo brzo se zaposlio. Sve je bilo, tvrde u Hrvatskim vodama, u tom slučaju po zakonu i transparentno. Domagoj Bartek Lokalnom čelniku HNS-a stalni posao u Janafu Državna tvrtka Janaf 2012. godine raspisala je javni natječaj za radno mjesto tehničara građevinskog održavanja na Janafovu terminalu u Slavonskom Brodu. Od svih kandidata za taj posao najboljim je proglašen mladi Domagoj Bartek koji je, među ostalim, i predsjednik Županijske organizacije Hrvatske narodne stranke Brodsko-posavske županije. Janaf je, pak, koje li slučajnosti, u Kukuriku podjeli vlasti, pripao upravo HNS-u. Bartek je svoje zapošljavanja u Janafu branio tvrdnjama da je bolji od drugih kandidata pa se čak, pisali su mediji, zapitao da mu nije valjda pri zapošljavanju hendikep činjenica to što je politički aktivan kao član HNS-a!? Srećom za njega, to mu nije bio hendikep. Branka Balašević Teta čelnika HNS-a direktorica Elektre u Slavonskom Brodu Branka Balašević nije postala direktoricom Elektre u Slavonskom Brodu preko javnog natječaja, ali jest preko internog. Nakon promjene vlasti, HEP koji je pripao HNS-u, tražio je nove direktore svih svojih elektri diljem Hrvatske, za neke je raspisao javne natječaje, a za neke interne. A u Brodu je na internom natječaju pobijedila, eto, baš teta predsjednika Županijske organizacije Hrvatske narodne stranke Brodsko-posavske županije Domagoja Barteka (koji se i sam zaposlio u Janafu). Balašević, dok nije postala direktorica, vodila je Službu za opskrbu i bavila se izdavanjem računa kupcima i utjerivanjem dugova od neurednih platiša. A to je radno iskustvo, tvrdili su tada upućeni, ne kvalificira za mjesto direktorice. Bartek nije htio tada komentirati slučaj svoje tete, a u HNS-u su poručili da nije bilo nikakvog utjecaja te stranke na imenovanje Branke Balašević za direktoricu Elektre Slavonski Brod. U HEP-u su naravno kazali da je sve po zakonu. Željko Jovanović Ministar znanosti zaposlio se na Medicini u Osijeku Medicinski fakultet u Osijeku objavio je u siječnju 2013. godine natječaj za izbor nastavnika u znanstveno-nastavno zvanje docenta i radno mjesto docenta na neodređeno vrijeme u znanstvenom području biomedicina i zdravstvo, znanstvenom polju temeljne medicinske znanosti, znanstvenoj grani farmakologija, u nastavnoj bazi Thalassotherapia u Opatiji. Na natječaj je pristigla jedna jedina prijava pa fakultetsko vijeće potkraj siječnja odlučuje izabrati tu osobu. No ta osoba se nije mogla odmah zaposliti na tom radnom mjestu jer je već bila zaposlena, i to kao ministar znanosti, obrazovanja i sporta. Željko Jovanović, sad već bivši ministar znanosti, tako je tražio posao još dok je bio u Vladi pa se i javio na natječaj institucije iz svog resora. Nedugo nakon što je dobio taj posao, Jovanović je uručio znanstvenu dopusnicu Thalassotherapiji, što ga je dovelo i u sukob interesa. Kad je afere oko njegova zapošljavanja izašla u javnost, Jovanović je morao priznati pogrešku te je odustao od posla na osječkoj Medicini. A uskoro je smijenjen i s ministarske pozicije. Lidija Bagarić Zastupnici SDP-a posao na Fakultetu za menadžment Fakultet za menadžment u turizmu i ugostiteljstvo iz Opatije raspisao je prošle godine javni natječaj za radno mjesto docenta, odnosno docentice marketinga. A na tom natječaju najboljom je proglašena Lidija Bagarić, saborska zastupnica SDP-a te gradska vijećnica socijaldemokrata u Opatiji. Tvrdnje da joj je u tom zapošljavanju pomogao tadašnji ministar znanosti Željko Jovanović te sam premijer Zoran Milanović, s kojima je Bagarić navodno u vrlo dobrim odnosima, demantirao je odmah dekan tog fakulteta Joze Petrić, koji je ustvrdio da na njegovu fakultetu u zadnje četiri godine nije moguće da se itko zaposli mimo kriterija koji se propisani zakonom i pravilnicima te da može biti zaposlen samo onaj tko ima najbolje referencije. Zapošljavanje SDP-ove saborske zastupnice branio je i riječima da je za fakultet iznimno bitna katedra za marketing jer je u proceduri pokretanje programa Marketing u turizmu. Tako je i u ovom slučaju sve bilo po zakonu i apsolutno transparentno. No novinari su primijetili da je potkraj prošle godine, dok je trajao natječaj, u iznenadni posjet opatijskom fakultetu stigao upravo premijer Zoran Milanović, i to u društvu Lidije Bagarić. >> Radit će se više za manje novca, i bolovanja će se ubrajati u otkazni rok