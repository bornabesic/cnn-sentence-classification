Na krilima dvaju referenduma, prvo škotskog, pa britanskog, 46-godišnja škotska premijerka Nicola Sturgeon doživljava uzlete u dugoj političkoj karijeri koju je započela davno, kad se sa samo 16 godina priključila Škotskoj narodnoj stranci, SNP-u. Nakon što je većina Engleza i Velšana odlučila razvesti Ujedinjeno Kraljevstvo od Europske unije, škotska premijerka dobila je novu priliku za još jedan razvod, Škotske od ostatka Kraljevstva, ono što je njezina stranka na čelu s Alexom Salmondom pokušala prije gotovo dvije godine, u rujnu 2014. Najuvjerljivija na Otoku Bi li odvajanje Škotske bilo pametnije od Brexita, zbog kojeg se sad kaju mnogi od onih koju su glasali za izlazak? To možda neće biti ni važno, jer u ovom trenutku Sturgeon se mnogima čini najuvjerljivijom političarkom u Ujedinjenom Kraljevstvu. Pa tako Joyce McMillan, kolumnistica ‘Scotsmana’ piše za ‘Guardian’ kako je Nicola Sturgeon sad u ‘zavidno jakom položaju u političkom post-Brexit krajoliku, SNP se trenutno čini najvjerodostojnijom političkom snagom u UK’. Naime, torijevci su obezglavljeni nakon neuspjeha Davida Camerona i njegove ostavke, a slično je i s laburistima, dio njih traži ostavku Jeremyja Corbyna, a k tome su podijeljeni i oko toga kako odgovoriti na rastući desničarski populizam u Engleskoj i Walesu. Kako su obje velike stranke praktično bez uvjerljivih lidera, škotska politička zvijezda dobiva na sjaju. Sturgeon je preuzela vodstvo škotskih nacionalista, socijaldemokrata, kao i škotsku vladu, kad je njezin dugogodišnji politički mentor Alex Salmond dao ostavku nakon referenduma o neovisnosti Škotske. SNP pod njezinim vodstvom doživljava novi uzlet, iako se očekivalo da će ih neuspjeh referenduma, na kom su Škoti s 55,3 posto glasova odbili odvajanje od Ujedinjenog Kraljevstva, potpuno pokopati. Odmah nakon referenduma Sturgeon je izjavila da je škotska neovisnost samo pitanje vremena, ‘kad, a ne ako’, obećavajući pravedniju državu i više ekonomskih mogućnosti za sve. Nezadovoljstvo etabliranim političkim snagama u Velikoj Britaniji dovelo je do glasovanja za izlazak iz EU, za to su bili zaboravljeni stanovnici nekadašnjih industrijskih centara Engleske, siromašni, žene, stari, u krajevima gdje je gospodarski pad počeo još u vrijeme Margaret Thatcher. Neočekivana prilika Sad kad su Englezi i Velšani, s izuzetkom Londona, glasali drugačije od Škota, koji su bili za ostanak u EU sa 62 posto, Sturgeon je neočekivano dobila priliku da provede svoj davni politički plan i zaista odvoji Škotsku nakon tri stoljeća. Nicola Sturgeon, prva žena na mjestu škotskog premijera, uvjerena je feministica, polovica njezine vlade su žene, a već je više puta uvrštavana među najmoćnije žene Britanije i svijeta. Po obrazovanju je pravnica, radila je kao odvjetnica sve dok nije izabrana za zastupnicu u škotskom parlamentu 1999. Škotskoj narodnoj stranci pridružila se kao 16-godišnjakinja, sudjelujući u kampanji za nuklearno razoružanje. Na prve izbore izašla je sa samo 22 godine, bila je najmlađi kandidat za parlamentarku iz Glasgowa. Na lanjskim parlamentarnim izborima njezina je stranka dobila je čak 56 od 59 zastupničkih mjesta. Politička karijera obilježila je i njezin privatni život, njezin suprug je izvršni direktor njezine stranke Peter Murell. Sturgeon jako voli dansku političku seriju Borgen. Ne kuha - muž je u tome bolji, kaže. 