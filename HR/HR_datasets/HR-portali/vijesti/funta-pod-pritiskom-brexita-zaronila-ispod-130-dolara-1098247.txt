Na svjetskim valutnim tržištima i prošloga je tjedna u fokusu ulagača bila britanska funta, a njezin je tečaj prema dolaru skliznuo na novu najnižu razinu u 31 godinu jer se ulagači plaše mogućih posljedica 'Brexita'. Na kraju trgovanja u petak tečaj funte iznosio je 1,2955 dolara, što je 2,4 posto manje nego tjedan dana prije, a u jednom trenutku skliznuo je na samo 1,2798 dolara, novu najnižu razinu od 1985. godine. I euro je prošloga tjedna oslabio, pa je njegova cijena prema američkoj valuti skliznula 0,8 posto, na 1,1050 dolara. Euro je oslabio i u odnosu na japansku valutu, za 2,7 posto, na 111,10 jena. I dolar je oslabio prema 'japancu', za 2 posto, na 100,50 jena. Od 23. lipnja, kada su Britanci na referendumu izglasali izlazak zemlje iz Europske unije, tečaj funte prema dolaru potonuo je više od 13 posto. Početkom tjedna zaronio je na samo 1,2798 dolara, no posljednjih se dana stabilno kreće oko 1,2950 dolara. Mala je vjerojatnost da bi britanska valuta mogla ojačati, kažu analitičari, jer bi tamošnja središnja banka idućega tjedna, po prvi puta od 2009. godine, mogla smanjiti kamatne stope kako bi smirila poremećaje na tržištima nakon odluke o 'Brexitu'. "Premda se čini da tečaj funte prema dolaru formira temelje, još je daleko od dna", smatra Kathy Lien, direktorica u fondu BK Asset Management. Pod pritiskom je prošloga tjedna bio i euro kako zbog nervoze povezane s 'Brexitom', tako i špekulacija da bi Europska središnja banka, premda je to tjedan dana prije opovrgnula, ipak mogla dodatno olabaviti monetarnu politiku. S druge strane, ni dolar nije ojačao, osim prema funti i euru, jer ulagači ne vjeruju da bi bolji nego što se očekivalo pokazatelji iz američkog gospodarstva mogli navesti Fed na povećanje kamata u ovoj godini. Doduše, očekivanja da bi američka središnja banka mogla pred kraj godine povećati cijenu novca ponešto su porasla, no neznatno. S druge strane, snažno je prošloga tjedna ojačao japanski jen, što je posljedica nesigurnosti na financijskim tržištima, pa ulagači traže sigurnije utočište za kapital. >>Brexit - Sveti gral za profesionalne ulagače 