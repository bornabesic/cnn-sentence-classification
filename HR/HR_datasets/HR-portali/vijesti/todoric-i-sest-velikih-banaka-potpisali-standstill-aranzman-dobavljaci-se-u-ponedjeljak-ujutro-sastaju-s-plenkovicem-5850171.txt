U nedjelju u večernjim satima i od šest velikih banaka-vjerovnika Agrokora - a radi se o Sberbanku, VTB-u, Zabi, PBZ-u, Ersteu i Raiffeisenu - stigla je službena potvrda da su sve potpisale standstill aranžman. Banke u priopćenju potvrđuju da je sporazum "službeno potpisan od strane svih uključenih strana", što uključuje i Agrokor, te da je stupio na snagu.     Štoviše, vodeći bankari požurili su se i s uključenjem manjih banaka i ostalih financijskih kuća, također vjerovnika, u sporazum za spas Agrokora, pa je nedjeljnim večernjim satima u prostorijama Erste banke u Zagrebu održan sastanak vodećih bankara s onim manjima. Sastanak je, kako doznajemo, trajao dva i pol sata i na njemu su veliki bankari predstavili onim manjima standstill aranžman.     - Reakcije su bile vrlo pozitivne. Očekuje se da će sljedećih dana i manje banke i druge financijske institucije, poput faktoring-kuća, potpisati standstill aranžman - kratko nam je nakon sastanka kazao izvor iz bankarskih krugova.     Time se polako bliži kraju i druga faza u traženju rješenja za spas Agrokora. Sljedeći na redu su dobavljači, kojima Agrokor, prema posljednjim dostupnim podacima, onima s kraja rujna prošle godine, duguje oko 16 milijardi kuna. Dobavljači nisu dio tog "užeg" sporazuma, a standstill aranžmanu trebali bi se, tvrde naši izvori, najvjerojatnije pridružiti potpisivanjem dodatka. Tek takav, “širi”, aranžman značit će i konačnu formulu spasa za Agrokor: njime će se staviti moratorij na dugove koncerna, nakon čega će banke u Agrokorov krvotok ubrizgati poveću financijsku injekciju.   -----------------------------------------------------------------------     NOVO 18:52  Jutarnjem listu je iz Agrokora potvrđeno da je Ivica Todorić danas potpisao 'standstill aranžman'.     ---------------------------------------------------------------------------------------   Ivica Todorić, predsjednik Agrokora, potpisao je 'standstill aranžman', potvrdio nam je izvor iz bankarskih krugova. Reakcija Agrokora još se čeka. Prema neslužbenim informacijama, proces potpisivanja 'standstill aranžmana', koji potpisuju Agrokor i šest najvećih banaka - vjerovnika, u finalnoj je fazi. Potpisivanje se obavlja putem elektronske pošte. - Tekst sporazuma je usuglašen i u tijeku je njegovo potpisivanje. Cijeli proces je u finalnoj fazi, no u ovom trenutku još ne mogu reći kada će točno sve banke potpisati taj sporazum. Treba voditi računa o tome da je vikend i da banke u svome sastavu imaju i više povezanih društava, a tu su i administrativne procedure - objašnjava naš sugovornik iz bankarskih krugova, koji vjeruje da će 'standstill aranžman' biti potpisan do kraja dana ili najkasnije sutra. Podsjetimo, 'standstill aranžmanom' stavio bi se moratorij na Agorkorova dugovanja, nakon čega bi banke u koncern ubrizgale poveću financijsku injekciju. U cijelu priču potom ulaze i dobavljači, kojima Agrokor, prema posljednjim dostupnim podacima, duguje preko 16 milijardi kuna. Oni će, prema dostupnim podacima, najvjerojatnije potpisati dodatak 'standstill aranžmanu' ili neki sličan dokument, kojim će sudjelovati u akciji spašavanja Agrokora. Vlada s dobavljačimaU ponedjeljak bi se u Banskim dvorima trebali sastati dobavljači Agrokora s predstavnicima Vlade, javlja Nova TV. Na poziv Vlade na radni sastanak zbog dogovora oko Agrokora, u Banskim dvorima sastat će se dobavljači s premijerom Andrejom Plenkovićem i potpredsjednicom Vlade Martinom Dalić te ministrom poljoprivrede Tomislavom Tolušićem. (JL)