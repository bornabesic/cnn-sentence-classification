Rasprava je odmah započela "vrućim kestenom" – pitanjem, zapravo konstatacijom o lošem pravosuđu u našoj zemlji. - Pravosuđe je devastirano u doba kada je krenula i prva privatizacija '90-ih godina. I to nije učinjeno slučajno jer devastacija je osigurala onima koji su provodili tu privatizaciju da postanu stupovi društva – komentirao je Tonino Picula. Loša iskustva i sama ima Gordana Sobol. - Spor za određivanje međe na jednoj djedovini vodim od 2002. i ne nazirem mu kraj – navela je Sobol. Da je pravosuđe, kako kaže, "rak rana", složio se i Ranko Ostojić, a predlaže i referendum o problemima u tom području. - Svatko tko tuži, dobije spor u Strassbourgu zbog dugotrajnosti postupka. Ovo je pravosuđe po mjeri HDZ-a i njihovoj pravdi i oni odlučuju kad će i koga optužiti – stava je Ranko Ostojić. Bivši ministar pravosuđa Orsat Miljenić naveo je, pak, kako su, na početku mandata, zatekli 830.000 neriješenih predmeta na sudovima, a ostavili su 500.000. - Slažem se da je pravosuđe veliki problem, no stvari su definirane Ustavom, ni zakonodavna ni izvršna vlast tu nemaju utjecaj. Je li to dobro rješenje? Po meni nije – kazao je on. Lokalni izbori Članove iz vukovarskog SDP-a zanimalo je, pak, kako budući lider stranke planira ojačati lokalne organizacije, osobito pred lokalne izbore. - Osnovat ćemo stožer za lokalne izbore iza 3. prosinca, odredit ćemo gdje napadamo, gdje se branimo. Politička će akademija doći u svako mjesto. Ljudi na Ibleru će im konačno postati dostupni. Mi jedni drugima moramo biti pomoć i podrška. A tko će htjeti obnoviti mandat, morat će trčati – odgovorio je Davor Bernardić. - Nemojmo imati iluziju da stranka može polučiti rezultat na lokalnim izborima, ako nije prepoznatljiva na lokalnoj razini – izjavio je, pak, Picula. Da ih čeka veliki posao, svi su složni. - Moramo poraditi na stabilizaciji stranke kako se neki loši odnosi ne bi iskoristili i da nas se na lokalnim izborima ne potopi do kraja. Bude li loš rezultat na lokalnim izborima, buditi sigurni da ćete uskoro imati parlamentarne izbore koje će raspisati HDZ da pomete i nas i Most i sve koji im smetaju – poručio je Ranko Ostojić. Bez dijeljenja u stranci Pomirbu u stranci, a ne dijeljenje naglasila je, kao nužnu, i Vesna Škulić. Tonino Picula naglasio je kako SDP mora biti u stanju pobijediti HDZ "i kada on nije na koljenima" te doći na vlast "bez grozda političkih stranaka, odnosno sa što manje partnera". - Ali da bismo to uspjeli, prvo moramo prestati pobjeđivati sebe – naglasio je Picula. - Na ovim izborima ne biramo nekoga tko je manje Zoran Milanović, više Ivica Račan, ili tko se može suprostaviti Andreju Plenkoviću, nego onoga tko bi mogao s nama ostvarivati političke ciljeve SDP-a, a to je puno više od izborne pobjede – poručila je, pak, Karolina Leaković. 