Tko vodi SDP? Ovo se pitanje nametnulo ovog tjedna nakon što su bivši predsjednik stranke Zoran Milanović, bivši potpredsjednik stranke Ranko Ostojić te član Predsjedništva SDP-a Siniša Hajdaš Dončić poručili Davoru Bernardiću da mora biti prvi, a ne prvi među jednakima. Bila je to poruka Bernardiću da se “distancira” od Zlatka Komadine i Rajka Ostojića, da mu prestanu biti glavni savjetnici, a da se više oslanja na “društvo” koje je naslijedio u Klubu zastupnika, a to su uglavnom bivši ministri. Ali i poruka koja ga je, po tko zna koji put otkako je postao šef stranke, prikazala kao “lutku na koncu” dvojice potpredsjednika. Ipak, ova tema definitivno je jedna od onih na kojoj se vrh SDP-a dijeli. Dio ljudi u vodstvu doista drži da spomenuti dvojac Bernardiću suflira što da radi i govori. – Rekao bih da u ovom trenutku postoji šef SDP-a, a to je Bernardić, koji nema sve konce u svojim rukama i nema autoritet, a da se Zlatko i Rajko natječu tko će mu biti mentor – kaže naš izvor iz vrha stranke. Dodaje i da se posljednjih dana može primijetiti da u toj utrci bolje stoji Rajko Ostojić na kojeg se Bernardić trenutačno mnogo više oslanja nego na primorsko-goranskog župana. – Uglavnom, kada se Bernardić ne javlja, a to se događa, zove se Ostojića. I to je tako. Ostojić je bio taj koji je razgovarao s Borisom Lalovcem da se povuče, a ne Bernardić što bi se po logici stvari očekivalo nakon što je izbila afera – kaže naš izvor iz vodstva stranke. Neki naši sugovornici kažu i da se na sjednicama Predsjedništva Ostojić postavlja kao glavni i da je on taj koji usmjerava raspravu. Dio ljudi u stranačkom vrhu, međutim, stvari ipak ne vidi tako. Štoviše, dojma su da Bernardić sluša i jednog i drugog, ali da odluke u konačnici ipak donosi sam. Drže i da se namjerno puštaju priče da mu Ostojić vodi stranku kako bi se unio razdor između Komadine i Rajka Ostojića i tako znatno oslabio utjecaj berem jednog od njih. Ipak, svi se slažu u jednom, a to je da se Davor Bernardić najviše oslanja na glavnog tajnika Zvanu Brumnića koji je, kažu, čovjek kojemu apsolutno vjeruje. Zanimljivo je da više članova Predsjedništva ističe i kako novi šef ima redovite kontakte s bivšim predsjednikom Zoranom Milanovićem kojeg također voli poslušati. – Neke je ideje na nekim sastancima predložio uz tvrdnju da mu je tako i Zoran savjetovao – kaže naš izvor.   >> Bernardić reže plaće u SDP-u, a zastupnicima će članarina biti dvostruka, viša od 800 kuna 