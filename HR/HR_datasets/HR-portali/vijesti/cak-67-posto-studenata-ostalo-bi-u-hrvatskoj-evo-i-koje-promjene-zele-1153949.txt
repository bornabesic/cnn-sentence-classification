Iako ne postoji službeni registar stanovništva s podacima o broju građana koji su iselili iz zemlje, demograf Stjepan Šterc procjenjuje da se od 2011. do 2016. iz Hrvatske u prosjeku godišnje iseljavalo 40.000 ljudi. Time se može zaključiti da se u pet godina iselilo 200.000 ljudi, od toga većinom obrazovane, mlade i radno sposobne osobe. Prema podacima Državnog zavoda za statistiku za 2015. od ukupno 29.651 odseljenih osoba iz RH, njih oko 42 posto odselilo se u Njemačku. Večernji list proveo je istraživanje između 700 studenata iz cijele Hrvatske, u starosti od 18 do 29 godina. Upitali smo ih razmišljaju li o napuštanju zemlje nakon završetka studija te koji su im planovi, a njih gotovo 70 posto ostalo bi u Hrvatskoj. Svima studentima zajedničko je jedno - žele konkretno rješavanje problema u zemlji, stabilan posao i plaću u skladu s njihovim vještinama i znanjima. Napominju da žele transformaciju političke scene i restrukturiranje vlasti, provođenje kurikularne reforme, smanjenje korupcije i zapošljavanja preko veze. Mladi žele da se cijeni njihov rad, a vjeruju da Hrvatskoj svojim obrazovanjem mogu ponuditi sve potrebno za razvoj zemlje. "Ostajem jer se bliskost obitelji i najboljih prijatelja koje bih izgubio odlaskom u inozemstvo ničim ne može nadomjestiti", smatra 24-godišnji student novinarstva. "Hrvatska je lijepa i bogata zemlja s pregršt mogućnosti i možemo ih dobro iskoristiti", misli 22-godišnja studentica novinarstva. Naglašavaju i problem mentaliteta, konzervativnog razmišljanja i vraćanja u povijest. "Treba se početi pričati o sadašnjosti i budućnosti", "Potrebna je potpuna promjena vlasti, bez HDZ-a, SDP-a i Živog zida. Trebamo dostojanstveno ulagati u znanost i obranu", smatra 24-godišnji student Kulture i turizma u Zadru. Hrvatskoj nedostaje i treća politička opcija koja bi mogla biti većina u Saboru. Studenti žele stranku koja će poticati rast hrvatske ekonomije i popraviti demografsku sliku, razviti bolji obrazovni sustav, davati veće poticaje mladima, poduzetnicima i poljoprivrednicima, poštivati status branitelja i umirovljenika, pospješiti burzu i ukinuti poticaje te ulagati u informatički sektor. "Balkanski mentalitet" jedan je od razloga, smatraju mladi, zašto država ne napreduje. "Stariji ljudi i dalje žive u prošlosti, raspravljaju o ustašama i partizanima i dok je tako nema napretka", smatra 24-godišnji student FER-a. Želja studenata je i da Vlada potakne zapošljavanje mladih i poticaje za poduzetništvo. "Sve je ovo dobro, živimo u najlipšoj zemlji na svitu", poručuje 22-godišnji student FESB-a u Splitu. "Ostat ću u Hrvatskoj kako god bilo. Treba pokušati promijeniti nešto na civiliziran način. Ako nećemo mi, tko će?", zaključuje 19-godišnji student ekonomije. 33 posto studenata želi u inozemstvo: 'Hrvatski političari rade sve da odemo' U nešto manjem, ali ne zanemarivom broju, 33 posto studenata nakon studija planira odlazak iz Hrvatske. Uvjereni su da u zemlji vlada nepotizam i da nema perspektive, a zamjeraju i mentalitet društva koje je postalo pasivno i zapravo ne žele promjene. "Nizak je životni standard i loša uređenost države. Nema budućnosti za ostvarivanjem karijere", misli 20-godišnji student fizioterapije. "Nije mi cilj preživljavati, nego živjeti", poručuje 20-godišnja studentica građevine. "Smatram da u RH nikad neću moći postati samoostvarena osoba", nadodaje 21-godišnjak s Građevinskog fakulteta. Dio ispitanika želi se obrazovati u stranim zemljama kako bi proširili vidike i stečeno znanje prenijeli u Hrvatsku. Priznaju i da ih privlači život u drugoj zemlji te da život ne žele provesti na jednom mjestu. "Prvenstveno mi se ne sviđa život u RH, a i u inozemstvo me vuče bolja politička aktivnost i glas naroda", kaže 19-godišnji student FER-a. Mladi žele upoznati nove ideje, metode rada i kulture u drugim državama. Većinu žalosti stanje u državi, a svojoj djeci žele pružiti stabilnu i perspektivnu budućnost, što, smatraju, ne vide da će se dogoditi u Hrvatskoj nastave li političari ovim načinom rada. Naše društvo puno je mržnje i netolerancije uz koje ne namjeravam dalje živjeti "Najprije sam mislila ostati, ali ionako sve ne ide u dobrom smjeru tako da nema uopće smisla tražiti ovdje posao", "Dosta mi je tragikomedija", "Planiram prekinuti trenutni studij i prebaciti se na studij izvan Hrvatske. Hrvatsko obrazovanje je nekvalitetno i van svake pameti, a hrvatsko društvo puno mržnje i netolerancije uz koje ne namjeravam dalje živjeti", neki su od stavova studenata. Da "nije u šoldima sve" misli ipak veći dio ispitanika. Oni se, ponajprije, žele razviti kao osobe, naučiti strane jezike i upoznati običaje drugih zemalja. Smatraju da će tako napredovati u privatnom i poslovnom pogledu, a jasno kritiziraju mentalitet i "duboko ukorijenjenu korupciju" u svojoj državi. "Ne želim iskoristiti, niti tražiti vezu za posao. Postoje zreliji mentaliteti država, a našu nitko ne zna voditi. Hrvatski političari rade sve da se iselimo", odlučno zaključuje 22-godišnji student TVZ-a. >> U četrnaest godina iz BiH ‘iscurilo’ Hrvata koliko ih živi u Širokom Brijegu, Ljubuškom i Grudama >> Zašto se Hrvatska treba bojati pada nezaposlenosti >> Imati zdravu hranu i zaposlene građane, to je nacionalni interes 