Ruski predsjednik Vladimir Putin smatra da nije pravo vrijeme za obnovu zračnih napada na Alep, nakon što je ruska vojska zatražila ukidanje embarga na udare iz zraka. "Ruski predsjednik drži da bi u ovom trenutku bilo neprikladno obnoviti napade na Alep", rekao je glasnogovornik Kremlja Dmitrij Peskov. Dodao je da Putin smatra kako je nužno "nastaviti s humanitarnim prekidom". Rusko ministarstvo obrane od Putina je zatražilo dopuštenje za nastavak zračnih udara na Alep, nakon desetodnevne stanke, zbog ofenzive sirijskih pobunjenika na snage režima u tom drugom po veličini sirijskom gradu. "Dok civili i dalje ginu, a pobunjenici nastavljaju borbe s vladinim snagama, zatražili smo od vrhovnog zapovjednika ruskih oružanih snaga da nastavi zračne udare (...) na istočni dio Alepa", rekao je na konferenciji za novinare general Sergej Rudskoj iz ruskog glavnog stožera. Glavne sirijske pobunjeničke skupine počele su veliku ofenzivu na Alep kako bi prekinule opsadu režima, zasipajući kišom raketa vladine četvrti u tom podijeljenom gradu, pri čemu je poginulo najmanje 15 civila. Nekadašnja gospodarska prijestolnica Sirije i drugi po veličini grad u zemlji vrlo je važan za režim predsjednika Bashara al-Asada, ali i za pobunjenike koji se od 2011. bore u ratu u kojemu je poginulo više od 300.000 ljudi. Sirijska vojska 22. rujna povela je veliku ofenzivu kako bi preuzela kontrolu u Alepu, ali je njezin uspjeh bio ograničen unatoč zračnoj potpori ruskog saveznika koji u Siriji intervenira od rujna 2015. tvrdeći da gađa isključivo "terorističke ciljeve". Rusija je 18. listopada ipak prekinula bombardiranje Alepa radi "humanitarnog primirja" koje je trebalo omogućiti izvlačenje civila i ranjenika te povlačenje boraca. No osam humanitarnih koridora uspostavljenih ondje u tu svrhu bilo je gotovo pusto. Ruska vojska "poduzima sve mjere radi stabilizacije stanja u Alepu", rekao je general Rudskoj, dodajući da su humanitarni prolazi otvoreni 24 sata u danu i da su autobusi i vozila hitne pomoći na terenu radi izvlačenja civila i ranjenika. "Voljni smo proučiti sve prijedloge za poboljšanje humanitarnog stanja u Alepu, pa i uvođenje humanitarnog primirja, ali od njega ne smiju imati koristi samo borci", rekao je. >>Sirijski pobunjenici krenuli u ofenzivu na Alep >>Ruski i američki zrakoplovi bili opasno blizu na sirijskom nebu 