Glavni tajnik HSP AS Pero Ćorić rekao je u četvrtak, nakon razgovora s predstavnicima Hrvatske demokratske zajednice u sjedištu HDZ-a, da su obavili završne razgovore i izrazio uvjerenje da će dogovor o koaliciji postići u subotu, kada će izaći s konkretnim rezultatima. "Danas smo obavili završne razgovore. Uvjereni smo da ćemo dogovor postići već u subotu i izaći s konkretnim rezultatima. U subotu je sastanak na najvišoj razini", rekao je Ćorić novinarima nakon polusatnog razgovora u HDZ-u. Dodao je i da će morati na sastanak doći bez predsjednika stranke Ivana Tepeša koji je imao operaciju slijepog crijeva. Istaknuo je kako njegova stranka nikad nikoga nije ucjenjivala ili s nekim trgovala, već su željeli garanciju, koju su i dobili, da se zaustavi povratak na vlast "neokomunista Zorana Milanovića". Dogovor s HDZ-om primarni cilj Ćorić je rekao kako su ga danas u HDZ-u uvjerili da imaju volje i snage kao "lokomotiva" unutar Domoljubne koalicije i šire povesti ih u novu izbornu pobjedu.  Ćorić je, upitan razgovara li s Antom Đapićem oko okupljanja desnice, potvrdio da vode razgovore s njim, ali i s drugim strankama. No, istaknuo je, njihov primarni cilj je dogovor s HDZ-om. Naglasio je kako bi pravaški blok jedino mogao voditi HSP AS jer su oni, kako je rekao, po svim anketama peta politička snaga u zemlji, imaju 362 vijećnika, parlamentarni su u 18 županija i Gradu Zagrebu te u 12 županija čine parlamentarnu većinu. "HSP AS je vlast od Iloka do Mljeta i vlast tretiramo tako da služimo građanima, a ne da dijelimo beneficije i sinekure", rekao je. Ćorić je kazao i da mu je teško govoriti o HSP-u Daniela Srba jer on nema političku težinu. Rekao je da sa Srbom ne razgovara, "ne zato što ima ružno prezime, nego zato što nema političku težinu". >> Tepeš i Ćorić došli u HDZ: 'Želimo spriječiti povratak neokomunista Milanovića na vlast' 