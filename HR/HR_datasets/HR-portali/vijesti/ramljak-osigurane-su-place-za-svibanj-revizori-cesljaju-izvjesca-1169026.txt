Predsjednik Vlade Andrej Plenković jutros je u Banskim dvorima održao sastanak s izvanrednim povjerenikom u Agrokoru, Antom Ramljakom. Ramljak je predsjednika Vlade izvijestio o aktivnostima koje se provode u koncernu Agrokor proteklih mjesec dana od aktiviranja 'Lex Agrokora' (Zakona o postupku izvanredne uprave u trgovačkim društvima od sistemskog značaja za Republiku Hrvatsku). Kako stoji u priopćenju Vlade, izvanredna uprava osigurala je isplate plaća za svibanj za sve zaposlenike Agrokora. Ujedno se nastavlja normalno funkcioniranje koncerna, kao i priprema za predstojeću turističku sezonu.  Razgovori s financijskim institucijama o načinu podrške poslovanju putem svježe likvidnosti i dalje traju, a istodobno ugledna revizorska kuća PricewaterhouseCoopers d.o.o provodi reviziju financijskih izvješća. U priopćenju se navodi i kako renomirani savjetnici za financijsko restrukturiranje AlixPartners i međunarodni pravni savjetnici Kirkland & Ellis, zajedno s izvanrednom upravom rade na planu dugoročnog restrukturiranja kompanije. Povjerenik Ramljak izvijestio je predsjednika Vlade kako sukladno Zakonu o postupku izvanredne uprave u trgovačkim društvima od sistemskog značaja za Republiku Hrvatsku, prvo mjesečno izvješće o provedbi postupka izvanredne uprave dostavlja Ministarstvu gospodarstva, poduzetništva i obrta i Trgovačkom sudu u Zagrebu. 