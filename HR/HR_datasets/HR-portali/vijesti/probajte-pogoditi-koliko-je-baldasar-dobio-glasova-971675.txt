SJEĆATE se Ive Baldasara, nekadašnjeg gradonačelnika Splita koji se išao svidjeti svakome pa se, kako to često biva, nije svidio nikome?  Baldasar je, nije to tako davno bilo, prije samo četiri godine, postao gradonačelnik Splita nakon što je u drugom krugu tijesno pobijedio HDZ-ovog kandidata.   Baldasar je bio kandidat SDP-a, stranke koju sve više ljudi zaboravljaju. Kao gradonačelnik koketirao je s ekstremnom desnicom, čestitao "dan pobjede nad antifašizmom", što je bio prilično simboličan lapsus te radio slične stvari kojim je nervirao svoje glasačko tijelo. Na kraju je svoje glasače izgubio, a desničare kojima se ulizivao nikad nije ni mogao dobiti. Samo što to nije znao.   U svakom slučaju, Baldasar se osramotio na ponovljenim parlamentarnim izborima kad je već bivši SDP-ovac osvojio 300-injak preferencijalnih glasova.   No, Baldasaru nije bilo dosta pa se kandidirao za novi mandat na lokalnim izborima.   Popravio je rezultat s parlamentarnih. Da vas ne držimo u neizvjesnosti, Baldasar je osvojio 553 glasa. Baldasar je gori i od Mihaela Darka Burazina, kandidata HSP AS-a i Hrasta i čovjeka koji je nekidan tvrdio da je važno da gradonačelnik bude vjernik.