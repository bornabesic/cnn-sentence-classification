Zlatko Hasanbegović, saborski zastupnik HDZ-a i član predsjedništva stranke, na listi je Brune Esih nezavisne kandidatkinje za gradonačelnicu Zagreba. Hasanbegović je zauzeo drugo mjesto na listi za zagrebačku Gradsku skupštinu čime će uvelike izazvati burne reakcije u svojoj stranci, a vrlo je lako moguće da od sljedećeg tjedna bude i bivši član stranke u koju se učlanio u lipnju 2015. godine. Sam Hasanbegović nije bio previše rječit. - Ne mogu vam ništa komentirati. Sve ću objasniti u ponedjeljak. Oprostite, ali još nije vrijeme - rekao nam je Hasanbegović i poklopio slušalicu. Ništa razgovorljivija nije bila ni Bruna Esih: - Mi jednostavno volimo iznenađenja. Gospodin Hasanbegović je drugi na listi, i to je sve što vam mogu reći, rekla nam je. Vjerujete li da će ga izbaciti iz stranke?, pitali smo je. - Gospodin Hasanbegović svjestan je svojih postupaka. Odluku sigurno nije donio na brzinu i bez razmišljanja - rekla je Esih. Na odluku Hasanbegovića da ipak ide na listu Brune Esih najvjerojatnije su utjecali i događaju u Saboru - od smjene Mostovih ministara, sakupljanja potpisa protiv opoziva ministra Zdravka Marića, ali i za izglasavanje novom šefu Sabora Gordanu Jandrokoviću. Baš Jandrokoviću svojoj potpis potpore uskratila je Esih. Osim toga, Hasanbegović, dojam je, odluku nije donio prije tjedan dana, već u posljednjih 48 sati, nakon što se uveliko počelo nagađati kako će novu većinu u Saboru, nakon lokalnih izbora činiti HDZ, HNS, IDS te manjine, među kojima je i SDSS. Prema svemu sudeći, Hasanbegović će zbog konkretne potpore Bruni Esih i odbijanja potpore HDZ-ovu kandidatu Dragi Prgometu najvjerojatnije biti isključen iz stranke. Andrej Plenković je jasno ranije poručio da su svima koji ne budu podržali HDZ-ova kandidata za gradonačelnika Zagreba Dragu Prgometa snositi sankcije te kako su im vrata stranke otvorena: - Svi koji u svom aktivizmu kane podržavati kandidate koji nisu iz HDZ-a ili se javno za njih zalagati, to ne mogu raditi. Bit će posljedice za sve one koji javno budu podržavali sve one koji nisu kandidati HDZ-a, rekao je Plenković.