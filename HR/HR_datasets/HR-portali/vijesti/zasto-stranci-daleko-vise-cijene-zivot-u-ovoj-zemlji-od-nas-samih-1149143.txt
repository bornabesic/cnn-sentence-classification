Kada Britanac, svjetski putnik i bloger Paul Bradbury, koji se skrasio na Hvaru, kaže da ne može zamisliti bolje mjesto u Europi za život i odgoj djece, ne možemo ne pomisliti koliko je otužno da stranci unatoč svim nedostacima Hrvatske više cijene ono što ova zemlja nudi od hrvatskih građana, među kojima je znatan dio mladih prisiljen samo razmišljati kako iz nje otići. Ako su opustjele Slavonija, Lika, Kordun, Banija, gradovi i mjesta uz obalu opustjeti zasigurno neće jer će, kako vrijeme bude odmicalo, privlačiti sve veći broj dobrostojećih Europljana zbog prirodnih ljepota ove zemlje, ponajprije obale, sigurnosti i mediteranskog načina života, već zaboravljenog na zapadu, gdje čovjek ne živi da bi radio, nego radi da bi živio. A to ponajviše imaju turistička mjesta Dalmacije i Istre, čiji dobar dio stanovnika koji živi od turizma i Bogom danih ljepota još ima luksuz da ne zna što znači raditi od jutra do mraka cijelu godinu za plaću od koje se preživljava, a ne živi. Koji zdravo za gotovo uzimaju blagodat života u kojem se ne strepi da će im se djeci na ulici nešto dogoditi. Da to nipošto nije malo, zna i Bradbury i brojni državljani EU koji se posljednjih godina doseljavaju u hrvatske županije uz obalu, a prema procjenama demografa, njihov broj samo će iz godine u godinu rasti. Ali tko nam je kriv kad ne znamo cijeniti ono što imamo, tko nam je kriv kad biramo ljude koji upravljaju ovom zemljom, a ne znaju ili ne žele iskoristiti njezin potencijal za dobrobit svih građana. Dok mi vidimo bujanje ustaša, partizana i Jugoslavena na svakom koraku te klerikalizaciju i fašizaciju društva koji nam se valjaju kao brvno pred očima, dok oni koji žive od mora ne znaju uživati u njegovu beskrajnom plavetnilu, netaknutoj prirodi i mediteranskom načinu života, stranci znaju. I vide prvo ljepote ove zemlje, pa tek onda njezine mane. Zato i kupuju nekretnine na obali. Ako jednog dana, kad progledamo, budemo ispod sunca svog neba samo njihovi gosti, možemo kriviti samo elite koje su upravljale ovom zemljom i sebe. >> Na znanstveni skup u Dubrovnik u lipnju stiže pet Nobelovaca >> Franolić: Hrvatska treba bolje iskoristiti trenutnu situaciju za turizam 