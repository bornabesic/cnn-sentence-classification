Foto: HUB385 i ZIP  JEDINSTVENO Get in the ring natjecanje u pitchu okupit će 11. travnja 2017. u zagrebačkom HUB-u 385 kremu domaće startup industrije s ciljem odabira najboljeg startupa koji će dobiti priliku predstaviti se investitorima iz cijelog svijeta na finalnoj konferenciji u Singapuru. Dvodnevni program započet će 10. travnja, a natjecatelje od 10 do 13 sati čekaju treninzi i rad s renomiranim mentorima, kako bi se što bolje pripremili za sljedeći dan, navodi se u priopćenju organizatora. Koliko je godina rada potrebno za uspjeh preko noći 11. travnja u 16.15 sati posjetitelji će na panel raspravi pod nazivom "Koliko je godina rada potrebno za uspjeh preko noći" imati priliku poslušati neka od najpoznatijih imena domaće startup scene. Na panelu kojeg će moderirati poduzetnik i investitor Saša Cvetojević sudjelovat će: Matija Žulj, osnivač Agrivija, Domagoj Oreb, partner u South Central Ventures, Damir Sabol, osnivač i direktor MicroBlinka i PhotoMatha te Igor Strejček, direktor Sektora direktnih kanala Erste banke. Nakon panel rasprave slijedi dosad neviđeni koncept natjecanja u pitchu, u kojemu će osnivači startupa, poput sportskih zvijezda, odmjeravati snage u pravom boksačkom ringu. Kroz pet rundi u trajanju od 30 sekundi, natjecatelji će debatirati o svojem timu, postignućima, poslovnom modelu i tržištu, financijama, a sve će zaključiti kreativnim slobodnim stilom. Stručni žiri sastavljen od renomiranih stručnjaka iz industrije odabrat će pobjednika, a startup koji uspije najviše zagrijati publiku i dobije najveći pljesak osvojit će dodatnu nagradu u iznosu od 2000 kuna. Finale u Singapuru Iza hrvatskog izdanja globalnog programa Get in the Ring stoje dvije najistaknutije razvojne institucije HUB385 i Zagrebački inkubator poduzetništva (ZIP), a svoju podršku projektu dala je i Erste banka.  S obzirom na to da je zagrebačko natjecanje jedna od posljednjih prilika za osvajanje ulaznice za finale koje se u od 17. do 19. svibnja održava u Singapuru, domaćim startupima pridružit će se i oni međunarodni, u želji da baš oni sudjeluju na velikom finalu koje će okupiti više od 150 startupa iz 100-tinjak zemalja širom svijeta.