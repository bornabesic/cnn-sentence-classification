Tomislav Dragičević, bivši čelni čovjek Ine, svojim iskazom koji je dao u nastavku suđenja Ivi Sanaderu i ostalima optuženima u aferi Fimi media, dobrano je uzburkao duhove u sudnici zagrebačkog Županijskog suda. Jer iako o poslovima koje je Fimi medija obavila s Inom, a prema podacima dostavljenim u spis od 2005. do 2009. takvih poslova bilo je podosta i ukupno su vrijedili oko pet milijuna kuna, nije znao previše, nekim je odgovorima naživcirao obranu Nevenke Jurak. Dragičević je prvo kazao da o poslovima koje je Ina obavljala s Fimi medijom ne zna puno, jer se time bavio Tomislav Štengl, direktor Ininog marketinga. - No sjećam se da mi je kazao da on s tim poslom nije zadovoljan, a spominjao je da su stigle i neke fiktivne fakture koje je vratio natrag - kazao je Dragičević. Obrani Nevenke Jurak je naravno zasmetalo spominjanje fiktivnih faktura, pa su tražili Dragičevićevo pojašnjene. On je ostao kod svojih navoda da bi u jednom trenutku kazao: - Gospođo Jurak, kada me već povlačite za jezik kazat ću vam da ste poslali fakturu za benzinsku crpku koja uopće ne postoji! -. Takav odgovor uzrujao je i Nevenku Jurak i Mladena Barišića i njihove obrane pa su na koncu prigovorili istinitosti tog djela Dragičevićeva iskaza, spočitnuvši mu da o tome nije govorio kada je tijekom 2013. svjedočio prvom suđenju. Tvrdnje da ne govori istinu dodatno su isprovocirale Dragičevića koji je pak kazao: - Opet me povlačite za jezik, pa ću vas gospođo Jurak upitati: Sjećate li se situacije kada ste došli u Štenglov ured protestirati jer Ina ne želi poslovati s vašom tvrtkom? Sjećate li se da ste tada iz tog ureda nazvali Mladena Barišića te mu kazali: Ovi ne priznaju hrvatsku vladu i njezine odluke jer ne žele poslovati s nama. Tražili ste Štengla da vam plati fiktivne fakture što je on odbijao... - kazao je Dragičević. Prije no što je na te riječi stigla reagirati Nevenka Jurak, reagirao je Mladen Barišić, kazavši: - Ovo je izmišljotina. Sve ovo pretvorilo se u obračun između Dragičevićevih i Petrovićevih ljudi u Ini, a to traje sve vrijeme -. Jozo Petrović bi na klupu za svjedoke trebao sjesti na idućem ročištu, kada bi trebao svjedočiti i Štengl. Štengl je inače na prošlom suđenju iskazivao kako je Petrović, pozivajući se na Sanadera na njega radio pritisak da Ina posluje s Fimi medijom. Prije Dragičevićevog svjedočenja, u sudnici je kratko proboravio i Ivo Bačić koji je 2008. bio državni tajnik u MUP-u. Upitan znali li zašto je pozvan za svjedoka, Bačić je kazao: - Ne -. Za svjedoka ga je predložila obrana Ive Sanadera, a kada mu je Sanaderov odvjetnik Čedo Prodanović kazao da ih zanima poslovanje MUP-a i Fimi medije, Bačić mu je kazao: - O tom ništa ne znam jer se time nisam bavio ja već drugi kolega -. Na taj odgovor, Sanaderov odvjetnik, koji je ispitivanje Bačića sudu i predložio, obratio se sudskom vijeću kazavši: - Čini mi se da smo malo preširoko otišli sa svjedocima. Gospodin nije prije ispitivan, a da smo znali da niša ne zna, ne be bi ga zvali -.  > > Ivica Kirin: Danas ne bih svjedočio, protiv mene se zbog iste stvari vodi paralelni postupak > > Gužva na optuženičkoj klupi 2017. - politička krema na hodniku suda