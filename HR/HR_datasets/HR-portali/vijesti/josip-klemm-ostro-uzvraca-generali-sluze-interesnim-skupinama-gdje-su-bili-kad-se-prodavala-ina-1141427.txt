Sudeći prema oštrom istupu Hrvatskoga generalskog zbora, inicijativa čelnika nekih braniteljskih udruga o dodjeli dionica od prodaje HEP-a toj populaciji nema podršku ratnih zapovjednika. Podsjetimo, riječ je o prijedlogu braniteljskih udruga koji su u javnosti iznijeli Josip Klemm i Josip Đakić, prema kojem bi Vlada prenijela 7 posto dionica HEP-a u Fond hrvatskih branitelja koji skrbi o djeci i potrebitima, premda od 2010. Vlada nema takvu zakonsku obvezu već samo mogućnost. No, na sjednici Upravnog odbora Hrvatskoga generalskog zbora doneseni su zaključci kojima se takva inicijativa odbacuje – sa zgražanjem. – Zgranuti smo viješću da su pojedinci iz braniteljskih udruga zatražili 7 posto dionica od eventualne prodaje Hrvatske elektroprivrede. Hrvatski generalski zbor smatra da su takva traženja u suprotnosti sa svim vrijednostima za koje su se borili hrvatski branitelji i stradalnici Domovinskog rata. Takva potraživanja smatramo podvaljivačkima i nerealnima jer im je, između ostaloga, očigledno cilj stvaranje jaza, pomutnje i nesloge unutar braniteljske populacije, s konačnom namjerom da se izazove nezadovoljstvo u širokim slojevima hrvatskoga naroda – rekao je Pavao Miljavac, predsjednik Hrvatskoga generalskog zbora, nakon sastanka s najvišim umirovljenim časnicima Hrvatske vojske. – Sve se to odvija u trenucima kada nam je više nego ikada potrebno svenarodno zajedništvo i posvećenost duhovnom, gospodarskom i demografskom oporavku naroda i države. Zabrinuti za budućnost Republike Hrvatske za koju smo se nesebično borili u Domovinskom ratu, isto tako nesebično i danas u miru, predlažemo da se značajni dijelovi mogućih prodaja dionica ugrade u ostvarivanje ovih ciljeva. Apeliramo da se mudro i oprezno postupa s energetskim potencijalima i nacionalnim bogatstvima Republike Hrvatske – poručili su generali. ‘Budimo solidarni’ Za komentar istupa Hrvatskoga generalskog zbora zamolili smo najprije Josipa Đakića pa već na početku razgovora osjetili da je taj saborski zastupnik HDZ-a već pomalo “digao ručnu”. – Ma, razmatrala se materija koja je tek u inicijativi. Ne mora to nužno biti HEP, tek ćemo vidjeti što će biti od toga. No, bitno je pronaći poduzeće koje će omogućiti da Fond normalno radi svoj posao, pritom prvenstveno mislim na stipendije za djecu hrvatskih branitelja i sve potrebite. Ništa nije preko koljena, siguran sam da će Vlada pronaći rješenje. No bude li se kupovalo Inu, svjesni smo da bi bilo solidarno da se u to ne miješamo – kaže Josip Đakić, dodajući kako će se o toj temi još razgovarati, no kako nešto, da bi ispunilo svoju svrhu, “mora ući i u Fond”. Josip Klemm, pak, generalima je uzvratio neobično oštrom porukom. – To je skupina ljudi koja služi samo određenim interesnim grupacijama. Gdje su bili dok se prodavala Ina, zašto onda nisu digli glas? Nikad nisam čuo da su reagirali za puno veće i važnije stvari od ove, primjerice, da ukažu da se hrvatski branitelji ubijaju. Ne sjećam se da su o tome organizirali okrugle stolove. Pitam se gdje je bio Hrvatski generalski zbor dok su generali Mladen Markač i Ante Gotovina robijali u Haagu, ne sjećam se ni da su pomagali njihovim obiteljima. Uostalom, kakav je to generalski zbor za koji generali Markač i Gotovina ne žele ni čuti – energičan je Josip Klemm, jedan od članova Upravnog odbora Fonda hrvatskih branitelja, dodajući da je sit licemjerja. Nekoć vozači – Mnogi su dosad hvalili Fond, govorili kako se školuju djeca i kako se pomaže potrebitima, a sad mirno promatraju slabljenje Fonda. Samo smatram da jasno treba propisati zakonom što braniteljima pripada, a što ne. Tražimo zakonsko uređenje ovih prava i očekujemo snažan Fond hrvatskih branitelja kako bi se pomagalo najugroženijoj skupini hrvatskih branitelja – poručio je Josip Klemm. Oko te inicijative braniteljska je populacija poprilično podijeljena, no većina šefova udruga s kojima smo razgovarali silno su ljuti na članove Generalskog zbora. – Jaki su naši generali, nekoć vozači, danas financijaši. Za sebe su se dobro pobrinuli: svi su ratni vojni invalidi, saborski zastupnici i poduzetnici, a kada trebaju nešto dobiti oni koji su najviše dali, sada su generali protiv, svaka čast – ogorčeni su branitelji. >> Martina Dalić trebala bi se kloniti Ine do odluke Povjerenstva