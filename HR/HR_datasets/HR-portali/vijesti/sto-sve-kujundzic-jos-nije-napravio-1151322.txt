Ministar zdravstva prof.dr.sc. Milan Kujundžić učinio je ono što rijetko kojem članu Vlade pođe za rukom – ujedinio oporbu i poziciju. I jedni i drugi, naime, još uvijek čekaju – njegov prvi potez. “Analiza” i “nema žurnih rješenja” izrazi su koje najčešće koristi u odgovorima na pitanja, ali polako takve izjave ministra postaju sloganima. Prije četiri mjeseca, baš na 22. listopada, ministar Kujundžić kao prvi potez najavio nam je žurnu analizu stanja u bolnicama. Rezultat te analize još ne znamo. Najavljena je analiza zapošljavanja medicinskog i nemedicinskog osoblja u bolnicama – rezultat također nepoznat. Kad se potegnulo pitanje Imunološkog zavoda, najavio je “dodatne analize” koje će pokazati treba li ulagati ili tražiti partnera. Prošao je “medeni mjesec”, “prvih sto dana” ili kakogod nazivali time out koji je pristojno dati da se preuzme neki sustav i pokažu naznake politike nekog ministra. Jedino što je dosad ministar napravio od početka mandata jest izmjena pravilnika o specijalizacijama. Opet bez obiteljskih liječnika. Ne odlaze samo zbog novca I liječnici koji u džepu imaju iskaznicu HDZ-a također će neslužbeno grmiti na takvo nečinjenje. Službeno s takvim stavom neće nitko istupiti jer bi to bio rad protiv vlastite stranke. Kako kaže jedan od njih – jedini dopis koji je bolnica dobila iz Ministarstva u ovom mandatu jest da skrate posjete za vrijeme gripe... A iste te bolnice, prema neslužbenim podacima, svaki mjesec generiraju oko 150 milijuna kuna novih dugova. Prema podatku iz HZZO-a jučer je na listu čekanja upisano 704.007 pacijenata. U splitskoj bolnici, objavili smo neki dan, ukinuta je pretraga magnetskom rezonancom svima osim pedijatrijskoj djeci i oboljelima od demijelinizacijskih bolesti. Jasno da nije ministar Kujundžić stvorio ni liste čekanja ni dugove, no njegova je pozicija ključna i jedina koja o svemu tomu može i mora donijeti odluku. Izostanak ikakve inicijative i paušalno javno ocjenjivanje zdravstvenog sustava dobrim bez ikakvih djela scenarij je na koji je i koalicijski partner Most počeo pokazivati iritaciju. U nedavnom razgovoru za Večernji list, dr. Ines Strenja Linić otvoreno je rekla da ne zna koji je plan ministra zdravstva, ali i da su dosad imali samo jedan sastanak na njezinu inicijativu. – Kroz saborski Odbor za zdravstvo i socijalnu politiku pokrenut ćemo otvaranje i promjene određenih zakona. Pokretat ćemo inicijative, a u trećem mjesecu organiziramo tematsku sjednicu o položaju liječnika u Hrvatskoj gdje će se moći čuti kako novac nije prvenstveni razlog odlasku liječnika, nego sve drugo što definira njihov status – kaže dr. Strenja Linić, predsjednica saborskog Odbora za zdravstvo i socijalnu politiku. Potpredsjednik istog tog odbora bivši je SDP-ov ministar zdravlja prim. Siniša Varga koji smatra da ako ministar Kujundžić napokon ne povuče prve poteze i ne naznači smjer u kojem planira voditi zdravstvo, da onda zapravo nema ideju niti zna što s tim sustavom. Ni nagrade ni sankcije – Ili vjeruje da je sve u redu. Ponekad je u takvim situacijama bolje da se i ne radi ništa nego da se radi šteta. Onda se postavlja pitanje odabira osobe koja će voditi sustav. Poučeni iskustvom, naročito u kršenju HDZ-ova predizbornog obećanja o osiguranju dosta novca za zdravstvo još su jednom dokazali da ih zdravstvo baš i ne zanima – komentira Varga za čijeg je mandata aktualizirano pitanje odlaska liječnika. Danas podaci govore kako ih je otad otišlo dvaput više. Spajanje odjela bolnica kao gotov dokument javno je predstavio bivši HDZ-ov ministar zdravstva dr. Dario Nakić. Ipak, opet se najavljuje analiza i spajanje do kraja godine. Učinak rada liječnika pak je tema još od predizborne kampanje, ali dosad nije donesena nikakva mjera kako će se mjeriti taj rad, nagrađivati odnosno sankcionirati.     >> Kujundžić zabrinut zbog pojave ospica: Cjepivo je spasilo milijune života  >> Kujundžić, Jurčić, Škare Ožbolt...: Tko je sve prošle godine ugasio stranku? 1. Nijedan prijedlog zakonskih izmjena ključnih zdravstvenih dokumenata 2. Rastu liste čekanja, s jučerašnjim datumom upisano je na listu 704.007 pacijenata 3. Bolnice, neslužben je podatak, mjesečno stvaraju novih 150 milijuna kuna duga 4. Izmijenjena su upravna vijeća bolnica, ravnatelji nisu mijenjani 5. Reforma bolničkog sustava – najavljena analiza i spajanje odjela do kraja godine 6. Analiza zapošljavanja medicinskog i nemedicinskog kadra – nepoznat rezultat 7. Nijedna najavljena mjera za zadržavanje kadra u sustavu zdravstva 8. Mjerenje učinka rada liječnika konstantno je tema, ali bez konkretnog poteza 9. Bez rješenja je i primarna zdravstvena zaštita i manjak pedijatara 10. U vezi s porezom na šećer i slatkiše ministar je najavio – analizu 