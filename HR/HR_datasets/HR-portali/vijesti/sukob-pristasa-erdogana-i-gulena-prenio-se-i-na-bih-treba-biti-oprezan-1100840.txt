Sukob pristalica turskog predsjednika Recepa Tayyipa Erdogana i njegova suparnika Fetullaha Gulena prenio se i na BiH, a nakon niza skupova potpore Erdoganu uslijedio je otvoreni pritisak na institucije i medije koji kritiziraju autoritarnog turskog predsjednika.   Klerik Gulen duhovni je vođa pokreta Hizmet koji se zalaže za umjereni islam, a vlasti u Ankari smatraju ga terorističkim pokretom i optužuju za prošlotjedni neuspjeli pokušaj puča. Turski veleposlanik u BiH Cihad Erginay pozvao je jučer vlasti u Sarajevu da onemoguće rad školama u sastavu istoimene Gulenove zaklade. Rječ je o međunarodnom sveučilištu "Burč" te o sustavu osnovnih i srednjih škola "Bosna sema" koje od 1998. djeluju u Sarajevu, Bihaću, Zenici, Tuzli i Mostaru. U intervjuu za komercijalnu sarajevsku televiziju "Face TV", Erginay je  škole opisao kao sastavne djelove "terorističke organizacije" koju vodi Gulen i istaknuo da bi se protiv nje trebali boriti svi. – Očekujemo da se na najbolji način borimo, jer vidimo da se u protivnom oni tijekom godina infiltriraju u državne i druge institucije. Treba biti oprezan. A ovo je odgovornost svih državnika, dužnosnika a i roditelja – izjavio je Erginay. Podsjetio je kako su neke zemlje poput Uzbekistana i Azerbejdžana suspendirale rad Gulenovih škola. – Uzdamo se u prijateljske zemlje i vjerujem da ćemo zajedno raditi protiv terororizma. Točno je da su neke zemlje poduzele neke korake u obrazovnim institucijama. To je potrebno, jer ova organizacija prijeti i drugim zemljama, ne samo Turskoj – kazao je veleposlanik. Dodao je da u Ankari posebno cijene potporu i solidarnost koju je Erdoganu pružio predsjedatelj Predsjedništva BiH Bakir Izetbegović. Već u noći kada je pokušan državni udar u Turskoj Izetbegović je stao u obranu Erdogana nazvavši ga "bratom". Erginayeve optužbe na račun sustava "Bosna sema" nisu jedine, a iz uprave škola na ranije su napade reagirali priopćenjem u kojemu su odbacili sve optužbe u vezi s aktualnim zbivanjima u Turskoj. Neistinitim i zlonamjernim su opisali tvrdnje o povezanosti s pokušajem državnog udara. Istaknuli su ipak kako pritom nisu naivni te kako sve prijetnje koje im stižu prijavljuju policiji i od nje očekuju zaštitu. Mete napada nakon neuspjelog puča u Turskoj nisu bile samo škole koje se povezuju s Gulenom. Na udaru se našao i list Novo vrijeme koji se navodno financira iz izvora koje osigurava Hizmet i čijem su uredništvu i novinarima upućene verbalne prijetnje i optužbe da su "izdajnici". Iz krugova Izetbegovićeve Stranke demokratske akcije (SDA) uslijedio je napad i na profesionalnu udrugu BH novinari, odnosno njezinu glavnu tajnicu Borku Rudić. Bivši ministar kulture Federacije BiH i kandidat SDA za načelnika općine Stolac na izborima u listopadu Salmir Kaplan optužio je na Facebooku Rudić da je "lobist Gulenova pokreta" u BiH. – Posebno je zabrinjavajuća činjenice da Kaplan i njegova družina na potpuno nerazuman i ničim opravdan način pokušavaju sukobe iz Turske prenijeti u  javni prostor BiH stavljajući na popis "neprijatelja" vladajućeg režima u Turskoj pored udruge BH novinari i časopis Novo vrijeme kreirajući tako svoje "mete za odstrel" unutar medijske zajednice BiH – stoji u izjavi udruge BH novinari koja od Kaplana traži da povče svoju izjavu. Istodobno je upućen poziv Stranci demokratske akcije (SDA) da sankcionra Kaplana koji svojim istupima ozbiljno dovodi u pitanje ugled stranke. Kaplan je, međutim, taj zahtjev odbio a ujedno je ponovio svoje optužbe. – Jasno je kao dan da je ona (Rudić) lobist Gulenova pokreta u BiH – izjavio je bivši ministar kulture za "Dnevni avaz". Ustvrdio je i da cijela udruga "BH novinari" djeluje u korist Gulenova pokreta. SDA se o tome nije očitovala, no dužnosnici te stranke koriste svaku prigodu kako bi bezrezervno poduprli Erdogana ne osvrćući se na kritike koje na njegov račun stižu sa Zapada zbog nedemokratskih postupaka prema političkim protivnicima. >> Erdogan proglasio izvanredno stanje u Turskoj 