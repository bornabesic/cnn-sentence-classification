Samo par dana nakon što je German Gref, šef Sberbanka, podigao novu buru u ionako napetoj situaciji vezanoj uz Agrokor, u Hrvatsku sljedećeg tjedna, potvrđeno nam je iz više izvora, dolazi njegov operativac Maksim Poletaev, koji bi se u Zagrebu trebao sastati s predstavnicima Vlade, kao i s izvanrednom upravom najvećeg hrvatskog koncerna. Poletaev, tvrde naši izvori, u Zagreb dolazi sutra, i to na samo nekoliko sati, a u planu su mu, kako se može čuti, susreti s premijerom Andrejem Plenkovićem i Martinom Dalić, potpredsjednicom Vlade i ministricom gospodarstva. Nadalje, Poletaev bi se trebao sastati i s vodećim hrvatskim gospodarstvenicima, klijentima Sberbanka: u tu kategoriju posebno spada Agrokor, s čijim čelnikom i Vladinim povjerenikom Antom Ramljakom također ima planiran sastanak. Iako upućeni kažu kako dolazak Poletaeva, inače prvog zamjenika šefa Uprave Sberbanka, u Zagreb ne treba povezivati s najnovijim Grefovim izjavama, s obzirom na to da je njegov posjet dogovoren prije, a u planu mu je i susret s čelnicima ovdašnjeg Sberbanka, jasno je da se izjave Grefa neće moći ignorirati. Štoviše, odnosi Sberbanka i Agrokora, a posredno i Hrvatske i Rusije, bit će, već sada je to jasno, u fokusu Poletaevljeva posjeta Zagrebu. U prilog tome govori i jučerašnja izjava premijera Andreja Plenkovića, koji je na novinarsko pitanje da prokomentira Grefove izjave kratko odgovorio kako sljedećeg tjedna ima sastanak s predstavnicima Sberbanka. - Poletaev dolazi u Zagreb i imat će ovdje susrete na jako visokoj razini. Rusi od početka nisu dobro gledali na lex Agrokor i žele ozbiljnije razgovarati s Vladom. Budući da je donesen lex Agrokor, Rusi smatraju da prave odluke donosi Vlada i da je ona odgovorna - kaže nam jedan dobar poznavatelj vanjske politike iz redova HDZ-a. Dodaje kako je očito da će i Agrokor biti jedna od tema u normalizaciji odnosa Zagreba i Moskve. - Sberbank je jedan od najvećih kreditora Agrokora. Nitko nije rekao da ga više nije spreman kreditirati, ali tek nakon što se o tome postigne dogovor s Vladom. Pa i Sberbanku je cilj stabilizacija Agrokorova sustava - poručuje jedan naš sugovornik iz bankarskih krugova. S tim se slaže i jedan naš sugovornik dobro upoznat sa stanjem u koncernu, koji podsjeća da je Sberbank u Agrokor plasirao 1,1 milijardu eura. - Nije im cilj da se sve sruši kao kula od karata - ocjenjuje on. Kada je riječ o Grefovim opaskama o Agrokoru, koje su prenijeli hrvatski mediji, naši sugovornici upozoravaju na to da je Gref svoje ocjene dao na skupštini Sberbanka u Moskvi. Drugim riječima, njegove su riječi bile ponajprije namijenjene unutarnjoj uporabi, odnosno interesu dioničara Sberbanka, koje, sasvim logično, zanima sudbina kredita koje je najveća ruska banka, inače u većinskom vlasništvu ruske države, plasirala Agrokoru. Gref, ističu oni, nije rekao da Sberbank više neće kreditirati Agrokor, nego da to neće više raditi dok se ne ispune određeni uvjeti. A oni se svode ponajprije na postizanje dogovora s Vladom, pri čemu valja podsjetiti da Sberbank i također ruska banka VTB već dulje traže da njihov posljednji kredit od 100 milijuna eura dobije pravo prvenstva u naplati, kao i svi krediti izdani nakon 10. travnja, kada je u Agrokoru uvedena izvanredna uprava. Ipak, Gref je poručio i kako od Vlade očekuje da preuzme odgovornost za enormne dugove Agrokora. Prema pisanju svjetskih i hrvatskih medija, Gref je rekao da ako je Vlada preuzela odgovornost za upravljanje koncernom, mora preuzeti i odgovornost za njegove dugove. - Neka Vlada onda da i državna jamstva za taj dug. Ako nisu spremni za to, neka onda vrate kompaniju na tržište. Ne biste trebali donositi zakon koji lišava kreditore njihova prava nakon svršenog čina - istaknuo je, prema pisanju medija, Gref. Takav pristup Agrokorovim dugovima Damir Novotny, ekonomski analitičar, smatra neprihvatljivim. - Ideja da bi Vlada trebala jamčiti za kredite Agrokora je neprihvatljiva, to bi bio udar na javne financije - naglašava Novotny. Takve ideje očito nisu “sjele” ni premijeru, koji je jučer po tko zna koji put ponovio kako je dužnik Agrokor, a ne država. - Što se tiče pravnoga pitanja tko je dužnik, tu nema dilema. Dužnik nije država, nego Agrokor - napomenuo je jučer Plenković. Međutim, analitičari upozoravaju kako Agrokor vapi za novim kreditima za stabilizaciju poslovanja i uredno plaćanje dobavljača. No, hoće li se među onima koji će Agrokoru dati novu financijsku injekciju u nekoj kasnijoj fazi naći i Rusi, tek treba vidjeti. Prema trenutno dostupnim informacijama, Agrokor bi možda već i u tjednu pred nama mogao ugovoriti kredit od oko 220 milijuna eura, o čemu se upravo vode razgovori s drugim bankama. - To bi se moglo dogoditi već sljedećeg tjedna. Dakle, financijska konstrukcija može se zatvoriti i bez Sberbanka - zaključuje jedan dobar poznavatelj stanja u koncernu.