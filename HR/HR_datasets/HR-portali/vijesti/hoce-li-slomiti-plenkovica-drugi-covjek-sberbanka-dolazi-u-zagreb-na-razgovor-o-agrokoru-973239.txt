Foto: Marko Lukunić, Duško Jaramaz, Ivo Cagalj/Pixsell U ZAGREBje jutros stigao Maksim Poletaev, drugi čovjek ruskog Sberbanka, najvećeg kreditora Agrokora. On se nešto prije 10 sati u Vladi sastao s premijerom Andrejom Plenkovićem i ministricom Martinom Dalić. Očekuje se i da će se sastati i s Ramljakom.  Poletaev će na sastanku s Vladom pokušati od države dobiti ono što nisu uspjeli od izvanrednog upravitelja Ante Ramljaka, tzv. senior status ili prvenstvo u naplati. Bez toga ne namjeravaju Agrokoru isplatiti novi kredit.   Upravo je Maksim Poletaev još u veljači odobrio Agrokoru kredit od 100 milijuna eura. >> Plenković: Agrokor će dobiti kredite, pregovori s ruskim bankama se ne vode na cesti i javno  No premijer Andrej Plenković očekuje nastavak suradnje i financiranja i to po povoljnijim uvjetima nego prije. Kazao je između ostalog i da je Agrokor kompanija koja može dobiti svježu likvidnost od niza komercijalnih banaka.  "Razgovori se vode, novo financiranje će doći. Pregovori se ne vode na cesti ni javno. Kada budu okončani bit će takvi da će biti sigurno pod povoljnijim uvjetima nego što je to bilo ranije", rekao je Plenković jučer tijekom boravka u Vodicama.   Kritike iz Rusije  Proteklih dana Herman Gref, izvršni direktor Sberbanka, putem medija kritizirao je Lex Todorić i zatražio da hrvatska država, kada je već preuzela upravljanje, preuzme i Agrokorove dugove. >> Direktor Sberbanka o hrvatskoj vladi: "Takvo nešto nikad nismo vidjeli, neka preuzmu dug Agrokora"  Iz Sberbanka su prije nekoliko dana poručili da neće davati nove kredite dok država ne da jamstva.   Kako doznaje HRT, pristali bi na daljnje kreditiranje ali po sistemu "roll-up", odnosno da svaki milijun novog kredita znači prvenstvo naplate i za milijun starog kredita. No ključno je pitanje može li Agrokor dobiti kredit i bez Sberbanka.