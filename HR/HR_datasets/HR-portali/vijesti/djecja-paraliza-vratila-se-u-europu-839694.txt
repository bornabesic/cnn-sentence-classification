Foto: 123RF (Ilustracija) DVOJE djece u jugozapadnoj Ukrajini paralizirano je nakon zaraze virusom poliomijelitisa, koji je uzročnik dječje paralize, što su prvi slučajevi te bolesti u Europi od 2010., izvijestila je Svjetska zdravstvena organizacija (WHO), koja već dugo vodi kampanju s ciljem potpunog iskorjenjivanja te bolesti.  WHO tvrdi da je Ukrajina posebno ugrožena potencijalnim izbijanjem bolesti zbog nedovoljne procijepljenosti. U 2014. godini u Ukrajini je samo 50 posto djece dobilo punu dozu cjepiva protiv dječje paralize i ostalih sličnih bolesti. Sigurno ima još zaraženih  Slučajevi dječje paralize zabilježeni u Ukrajini rezultat su mutacije sorte virusa kakva se koristi i u cjepivu, ne tzv. divljeg polija, koji se smatra opasnijim. Naime, vrlo rijetko virus mutira u soj koji rezultira novim slučajevima bolesti. Jedno zaraženo dijete staro je 4 godine dok je drugo staro tek 10 mjeseci, a oboje su iz jugozapadnog dijela zemlje, nedaleko granice sa Rumunjskom, Mađarskom, Slovačkom i Poljskom, piše BBC. Oliver Rosenbaum, glasnogovornik WHO-a zadužen za ovu bolest rekao je kako su zabilježena dva slučajeva, ali sasvim sigurno ima još zaraženih. "Sada se radi o opasnoj sorti. Imamo dva slučaja paralize, ali to sigurno nisu jedini slučajevi zaraze. Velika opasnost kod ove bolesti je što često imamo slučajeve bez simptoma", rekao je Rosenbaum, prenosi BBC. Nema lijeka  Opasnost od daljnjeg širenja bolesti u zemlji vrlo je visoka, no rizik od njezinog širenja na susjedne zemlje - Rumunjsku, Poljsku, Mađarsku i Slovačku je vrlo nizak, stoji u priopćenju WHO-a.  Za polio, koji razara nervni sustav i može prouzročiti paralizu samo nekoliko sati nakon zaraze virusom, nema lijeka. Paraliza se događa na otprilike svakih dvjesto slučajeva zaraze.   Globalna kampanja cijepljenja urodila je plodom i uvelike iskorijenila bolest u svijetu. Ove su godine slučajeve dječje paralize prijavili samo Pakistan i Afganistan. Čak i Afrika u posljednje vrijeme bilježi velike uspjehe u borbi s ovom opakom bolešću, a upravo je Svjetska zdravstvena organizacija prije nekoliko dana objavila kako na cijelom kontintetu nije zabilježen slučaj širenja virusa posljednju godinu dana.