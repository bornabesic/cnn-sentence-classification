Hrvatska neće primati "neprihvatljive" diplomatske note Srbije koja bi se umjesto "neproduktivnog" slanja nota trebala baviti europeizacijom svog društva, poručilo je u ponedjeljak Ministarstvo vanjskih poslova (MVEP) nakon najnovije prosvjedne note Beograda. Srbijanska vlada poslala je u ponedjeljak notu Zagrebu zbog ukidanja presude Branimiru Glavašu za ratne zločine nad srpskim civilima u Osijeku 1991. i otkrivanja spomenika Miri Barešiću, hrvatskom emigrantu osuđenom 70-ih godina u Švedskoj za ubojstvo tadašnjeg jugoslavenskog veleposlanika. U Beogradu ocjenjuju da je odluka Vrhovnog suda o Glavašu "uperena izravno protiv srpskog naroda", a vezano za Barešića traži da se hrvatska vlada ogradi "od veličanja osuđenog teroriste" i ukloni spomenik podignut blizu njegove rodne kuće u mjestu Dragama. Hrvatski otpravnik poslova u Beogradu Stjepan Glas odbio je primiti prosvjedne note, ali ih je Srbija "dostavila redovitim putem", objavilo je srbijansko ministarstvo vanjskih poslova. Takve neprihvatljive i neprimjerene verbalne note hrvatska služba vanjskih poslova više ne prima, doznaje Hina na Zrinjevcu. U MVEP-u ističu da Hrvatska ne dopušta miješanje u njezine unutarnje stvari i neće se spuštati na tu razinu komunikacije. Umjesto neproduktivnog slanja verbalnih nota državna vlast Srbije bi mogla ozbiljno krenuti u političku europeizaciju srbijanskog društva, poručili su vlastima u Beogradu. Rat notama između Zagreba i Beograda pokrenut je nakon nedavnog ukidanja presude kardinalu Alojziju Stepincu, kojom su ga bivše komunističke vlasti 1946. osudile zbog suradnje s ustaškim režimom u Nezavisnoj Državi Hrvatskoj. Službeni Beograd smatra taj potez rehabilitacijom fašizma i ustaške NDH, a Zagreb je pozvao srbijanske vlasti "da ne koriste rječnik propalog jugoslavenskog komunističkog sustava i agresivne velikosrpske politike iz 90-ih godina". >> Srbija uputila prosvjedne note Hrvatskoj, zbog Glavaša i spomenika Barešiću 