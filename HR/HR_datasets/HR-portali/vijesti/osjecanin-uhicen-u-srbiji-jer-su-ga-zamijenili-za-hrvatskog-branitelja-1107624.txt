Osječanina Zdravka Hlobika (54), srpske su vlasti uhitile na graničnom prijelazu Bogojevo, zamijenivši ga za njegovog imenjaka Zdravka Hlobika iz Jelisavca, kojeg u Srbiji terete za terorizam za vrijeme Domovinskog rata, javlja Glas Slavonije. Osječanin je uhićen u četvrtak ujutro, a u petak ga je do granice kod prijelaza Batina, oko 13 sati, dopratio hrvatski konzul u Srbiji. Kako je Glas Slavonije doznao protiv Zdravka Hlobika, hrvatskog državljanina iz Jelisavca, zbog kaznenog djela terorizma još od 1992. godine postoji optužnica javnog tužitelja iz Sombora. - Na temelju optužnice određen je pritvor Zdravku Hlobiku iz Jelisavca, te je za njim raspisana potraga - kazala je glasnogovornica Višeg suda u Somboru. Kako je dodala glasnogovornica, Osječanin Zdravko Hlobik uhićen je u četvrtak na graničnom prijelazu te nakon što je dao izjavu dežurni sudac mu je odredio zabranu napuštanja Sombora dok se ne utvrdi njegov identitet. Osječanin nije bio uhićen, nego je prespavao u jednom od somborskih hotela. Hrvatsko Ministarstvo vanjskih i europskih poslova tako ga je savjetovalo i država će platiti troškove. U jutarnjim satima otišao je, zajedno sa hrvatskim konzulom, na Viši sud u Somboru gdje mu je nakon kratkog sudskog postupka vraćena osobna iskaznica i mogao se slobodno vratiti kući. Više nego šokiranog Osječanina uspjeli smo dobiti na mobitel dok je čekao na somborskom sudu. - Uopće ne znam zašto su me uhitili, ali evo, čekam suđenje - kazao je kratko Osječanin Zdravko Hlobik za Glas Slavonije. 