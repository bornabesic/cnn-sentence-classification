Kupci koji su posljednjih dana na benzinske postaje došli da bi se opskrbili bocom plina za svoja domaćinstva nemalo su se iznenadili kad su čuli cijenu. Boca od 12 kilograma sada košta 105,99 kuna. Velika je to razlika u odnosu na cijenu od šest mjeseci prije, kada je boca koštala osamdesetak kuna. Iznenađeni su bili i u Udruzi Potrošač, koji zbog toga nisu primili nijednu pritužbu. – Kad bilo što poskupi, odmah se ljudi jave s pitanjima. Budući da je toliko velika razlika u cijeni, čudi me da se još nitko nije javio – kaže Igor Vujović, predsjednik Udruge Potrošač, dodajući da nije bilo ni najave poskupljenja. Iz Ine kažu da je viša cijena plinske boce rezultat nabavne cijene propan-butan smjese na mediteranskom tržištu, koja je od rujna prošle godine do danas porasla čak 45 posto. – Navedeni rast cijena prouzročen je snažnom potražnjom za plinom na svjetskim tržištima, osobito u Aziji, te dugom i hladnom zimom na europskom i azijskom kontinentu – kažu iz Ine. Plinske su boce poskupjele i na Croduxovim, Petrolovim, ali i privatnim benzinskim postajama. S obzirom na to da se boca plina u kućanstvu mijenja prosječno svaka dva mjeseca, na godišnjoj razini to znači i 120 kuna veće troškove.  >> Plinska boca nikada ne eksplodira, eksplodirati može samo plin 