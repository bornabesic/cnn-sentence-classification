Vizažist iz Los Angelesa želi ukloniti genitalije kako bi ostvario svoj san da postane aseksualni izvanzemaljac, no kirurzi upozoravaju da je to nemoguće, piše Sun. Vinny Ohh (23) dosad je potrošio oko 400.000 kuna na transformaciju. Najprije je povećao usne, a uslijedile su dvije operacije nosa te preoblikovanja ostalih dijelova lica, te 35 tretmana laserom. Napravio je ukupno 110 operacija na čitavom tijelu.  No onu najkontroverzniju, koja bi ujedno bila i prva takva na svijetu, vjerojatno neće moći napraviti. ž Renomirani plastični kirurg dr. Simoni koji vodi privatnu praksu na Beverly Hillsu upozorava da liječnici nisu skloni rizičnoj operaciji uklanjanja genitalija jer nije poznato kako će se to kasnije odraziti na funkcioniranje tijela. - Ovakvo što dosad nije nikad napravljeno. Riječ je o sasvim nepoznatom teritoriju.  Ako bi se pojavile kasnije neke posljedice ili komplikacije, ne bismo znali kako na njih odgovoriti. Osim toga, mokraćni sustav kod muškaraca je usko povezan sa spolnim organom, postoje mišići koji drže mokraćnu cijev, koji ne samo da sprječavaju da urin izlazi nego i da se bakterije ne vraćaju u tijelo. Moj glavni problem s ovom operacijom je što će on o svemu misliti za 10 ili 15 godina, neće biti mogućnosti povratka na staro. Još je mlad, pred njim je cijeli život - kaže dr. Simoni. Vinny Ohh, koji je odrastao u malom gradiću u Oregonu, kaže kako se nikad nije osjećao kao da tamo pripada. - Sa 17 godina shvatio sam da sam aseksualan te da ne osjećam pripadnost nijednom rodu. Moj cilj je postati aseksualno ljudsko biće. Bit će mi lakše kad uklone genitalije, osim toga, ionako sam u celibatu - kaže. - Kada pomislim na izvanzemaljce, u glavi zamišljam neko biće koje je ružno, a ne seksualno privlačno. Izvanzemaljci nemaju spol, bar ne u mojim očima - dodaje. Doktore brine i činjenica da Ohh neće moći imati djecu ako mu uklone genitalije, no on kaže da to nije problem jer je ionako oduvijek želio posvojiti dijete. - Kad sam bio mlađi, mislio sam da sam gay i tada sam želio posvojiti troje djece. Do danas nisam promijenio svoje mišljenje - kaže Ohh. Njegovu sestru Danielle najviše brine bratova sigurnost. - Strah me da će biti žrtva zlostavljanja, kako na internetu tako i u stvarnom životu - rekla je Danielle. - Ponekad me brine da bi kasnije mogao požaliti zbog operacije, no što više razgovaramo o tome, sve sam uvjerenija da je to ono što mu zaista treba da postane zadovoljan sobom. Vinnyjeva menadžerica Marcela podržava njegovu odluku da postane aseksualno  biće. - Vinny mi se oduvijek sviđao jer volim ljude koji ne izgledaju normalno - kaže. Unatoč upozorenjima liječnika, Vinny je ustrajan u tome da ukloni spolne organe. - Ponosan sam na život kojim živim. Ljudi misle da sam lud zbog toga kako izgledam, ali ja mislim da radim nešto dobro jer pomičem granice i mijenjam ljudsko razmišljanje - zaključuje.