Dva su se vozila direktno sudarila U utorak 9. svibnja oko 17,20 sati, u Bjelovaru, na sjevernoj obilaznici, dogodila se teška prometna nesreća u kojoj je smrtno stradalo pet osoba, dok su dvije djevojke teško ozlijeđene. Ova nesreća dogodila se tako što je za sada nepoznati vozač osobnog automobila marke Mercedes (KT), krećući se u smjeru Predavca, iz zasad neutvrđenog razloga prešao s vozilom ulijevo na suprotni kolnički trak te je tom prilikom došlo do direktnog sudara s prednjim krajem osobnog automobila VW Golfa (SL) koji se kretao iz suprotnoga smjera. >>> PROMETNI STRUČNJAK: Nezapamćena tragedija kod Bjelovara ukazuje na nužnost hitnog djelovanja, uz ovih 7 mjera! Ovom su prilikom zbog zadobivenih ozljeda na mjestu događaja poginuli  vozač i putnica iz Mercedesa, za koje će se tijekom današnje obdukcije  utvrditi identitet, dok su dvije 26-godišnje putnice Josipa D. i Martina D., obje s prebivalištem u Predavcu, zadobile teške tjelesne ozljede te su prevezene na liječenje u Opću bolnicu Bjelovar. Prema novijim informacijama, djevojke kontaktiraju s okolinom, unatoč teškim ozljedama glave. Jednoj su djevojci ozlijeđena oba oka. U osobnom automobili VW Golf, na mjestu događaja smrtno je stradala obitelj iz Slatine,  66-godišnji vozač Stjepan T. te putnice iz vozila,  njegova 64-godišnja supruga Marijana T.  i 31-godišnja kći Slavica T.  Zamjenica općinske državne odvjetnice iz Bjelovara, koja je rukovodila očevidom, naložila je za danas obdukciju tijela smrtno stradalih, izuzimanje krvi i urina radi analize na alkohol, a tom će se prilikom obaviti i identifikacija za sada nepoznatog vozača i putnice iz Mercedesa. U prometnim nesrećama ove godine na području Policijske uprave bjelovarsko-bilogorske poginulo je ukupno osam osoba u četiri prometne nesreće, dok  su u cijeloj prošloj 2016. godini poginule četiri osobe u isto toliko  prometnih nesreća. U 2016. godini, na području RH, u prometnim nesrećama poginulo je 307 osoba, što je najmanji broj poginulih osoba u prometnim nesrećama u posljednjih 60 godina, odnosno od kada se sustavno prati stanje sigurnosti cestovnog prometa. Tijekom prvog kvartala 2017. godine, na području RH, u prometnim nesrećama poginulo je 49 osoba, što je u odnosu na isto razdoblje 2016. godine manje za 11 osoba, a i broj ozlijeđenih je manji za 323 osobe ili 12,2 %. Ministarstvo unutarnjih poslova i Policijska uprava bjelovarsko-bilogorska  u narednom razdoblju poduzimat će niz mjera i aktivnosti u cilju smanjenja broja prometnih nesreća i stradavanja u njima, odnosno održavanja povoljnog stanja sigurnosti u cestovnom prometu. 