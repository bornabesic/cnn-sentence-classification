Upravo se ostvarila najgora noćna mora Davida Camerona, piše britanski Sky News. Građani Ujedinjenog Kraljevstva na referendumu su glasali za izlazak iz Europske unije, kontra preporuka vlastitog premijera čiji je autoritet ovim ishodom pretrpio veliki udarac. Iako je Cameronova sudbina u broju 10 Downing Street (rezidenciji britanskog premijera) i dalje nejasna, Sky News je uvjeren da u jedno ne možemo sumnjati - Cameron nikad ne bi sazvao referendum da je mislio da će izgubiti.        Nanjušili su to i njegovi oponenti unutar konzervativne stranke koji su neslužbeno otkrili da bi Cameron trebao napustiti svoju funkciju. U kuloarima Westminstera već se priča da bi ministrica unutrašnjih poslova Theresa May mogla doći na Cameronovo mjesto. No, mnogi zastupnici konzervativaca, uključujući i glavnog pobornika Brexita Borisa Johnsona, prije ishoda referenduma potpisali su pismo namjere u kojem kažu da bi Cameron trebao ostati premijer bez obzira na rezultat. To je nakon referenduma potvrdio i ministar vanjih poslova Philip Hammond. Usprkos tome, čini se neizbježnim da dođe do preslagivanja u Vladi, budući da Cameron mora iznaći način da ujedini svoje kolege koje je žučna rasprava oko Brexita podijelila u dva kampa. Kako kaže Sky News, ako Cameron pogriješi u bilo kojem koraku nakon dramatičnog gubitka refernduma, njegov autoritet mogao bi doživjeti nepovratni udarac zbog kojeg neće biti u stanju zadržati svoju poziciju.  U svakom slučaju, Cameron se u nekoj dugoručnoj perspektivi (npr. sljedeći izbori) gotovo sigurno može pozdraviti s rezidencijom u Downing Streetu 10. Sljedećih nekoliko godina UK čekaju komplicirani pregovori s EU oko načina izlaska - nakon što to završi, teško da će Cameron i dalje biti na čelu svoje države.