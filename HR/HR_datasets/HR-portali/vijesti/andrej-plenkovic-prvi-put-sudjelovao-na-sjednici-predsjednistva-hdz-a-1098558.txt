Kandidat za predsjednika HDZ-a Andrej Plenković danas je prvi put sudjelovao na Predsjedništvu stranke, gdje je, kako je objasnio po završetku sjednice, predstavio svoj program i plan posjeta lokalnih organizacija.  - Razmotrili smo pripreme za parlamentarne izbore, čuo sam što radi radna skupina koju vodi Ivana Maletić, kao i aktivnosti kolege Damira Jelića koji radi na izbornom stožeru - kazao je Plenković. Bilo mu je, dodaje, zadovoljstvo dogovoriti kvalitetnu suradnju njega i predsjedništva nakon 18. srpnja. Osvrnuo se i na potencijalne koalicijske partnere za buduće izbore. - Vrlo jasno smo rekli da smo otvoreni za razgovore i partnerstva, a to uključuje one koji su dosad bili s nama u koaliciji, kao i neke nove stranke. Vodit ćemo se načelom programske podudarnosti i svjetonazorske sličnosti - poručio je Plenković, te dodao kako još uvijek nitko od dosadašnjih koalicijskih partnera nije otpao i kako postoji radna skupina koja vodi razgovore sa svima njima.  - Svi su potencijalni partneri, razmotriti ćemo ono što je bilo dobro u Domoljubnoj koaliciji - odgovorio je na pitanje što osobno misli o HRAST-u te HSP-u AS. Komentirao je i napise da će Most tražiti mjesto premijera ako budu ključni faktor za sastavljanje neke buduće većine nakon izbora. - Moj je stav vrlo jasan, smatram da predsjednik Vlade treba imati stranački i izborni legitimitet. Uobičajeno je da glavni partner dobiva mjesto premijera - kazao je Plenković. Osvrnuo se i na pozajmice stranci, te ustvrdio kako će se on od 18. srpnja, kada preuzme stranku, voditi trima načelima. - Sve aktivnosti moraju biti u skladu sa zakonom, želim da se odluke donose transparentno, odnosno da svi članovi predsjedništva budu upoznati s modalitetima financiranja stranke te da postupamo odgovorno - objasnio je i zaključio kako je za njega nakon ocjene DIP-a i Revizije ta priča završena. Upitan otvara li ova priča sumnju u koruptivne radnje u budućnosti, uzvraća da, što se tiče njega kao budućeg predsjednika, neće biti nikakve opasnosti za to. Zaključio je da nema nikakvih informacija o potencijalnom preslagivanju većine niti da to smatra realnim. - Smatram to spekulacijama i ne želim se na to osvrtati - poručio je Plenković. >> Počela sjednica Predsjedništva HDZ-a, prvi put sudjeluje Andrej Plenković 