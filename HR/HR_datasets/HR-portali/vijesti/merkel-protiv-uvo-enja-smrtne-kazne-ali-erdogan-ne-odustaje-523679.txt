Njemačka kancelarka Angela Merkel u utorak je još jednom odbacila mogućnost provedbe referenduma o uvođenju smrtne kazne u Turskoj među Turcima koji žive u Njemačkoj. „Za sadržaje koje u potpunosti odbacujemo, a u to spada i pitanje smrtne kazne, na njemačkom tlu nećemo dati dopuštenje i mislim da to mora biti u potpunosti jasno“, rekla je Angela Merkel u razgovoru za javni servis WDR. Ona je objasnila kako to, s obzirom na činjenicu da je referendum o ustavnim promjenama u Turskoj bio dopušten, ne znači promjenu stava Njemačke prema Turskoj. „Pitanje održavanja referenduma o smrtnoj kazni više nije hipotetske prirode i mislim da po tom pitanju moramo na vrijeme jasno dati do znanja koje je naše stajalište“, rekla je Merkel u intervjuu medijskoj kući WDR na čijem se području djelovanja, u saveznoj pokrajini Sjeverna Rajna-Vestfalija, ove nedjelje održavaju lokalni izbori. Savezna vlada je prije toga priopćila da se zabrana odnosi i na eventualne političke skupove na kojima bi se na njemačkom tlu moglo promicati uvođenje smrtne kazne u Turskoj. Glasnogovornik vlade Steffen Seibert objasnio je kako je smrtna kazna „crvena crta“ preko koje se u Europskoj uniji ne prelazi. Na referendumu o ustavnim promjenama u Turskoj, koje će predsjedniku države dati mnogo veće ovlasti, turski državljani u Njemačkoj su natprosječnom većinom podržali smjernice autokratskog turskog predsjednika Tayyipa Redzepa Erdogana, što je u Njemačkoj potaknulo rasprave o neuspješnoj integraciji Turaka i njihovom neprijateljskom stajalištu prema zapadnoj demokraciji. U Njemačkoj živi oko 1,4 milijuna Turaka s pravom glasa. 