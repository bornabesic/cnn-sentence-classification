Besplatni Wi-Fi od danas je dostupan i u ZET-ovim autobusima. U tri autobusa postavljeni su uređaji za pristup internetu, a riječ je o pilot-projektu koji je svoj zamah uzeo krajem prošle godine, kada je besplatni internet uveden u tri tramvaja. Usluge će prvi moći koristiti putnici autobusne linije 109, koja prometuje na relaciji Črnomerec - Kauzlarićev prilaz, a iz ZET-a poručuju da će autobusi kasnije mijenjati linije kako bi što više građana moglo besplatno surfati. - Kao što je bio i slučaj s tramvajima, i autobusi će voziti na različitim rutama kako bi se putnici mogli upoznati s novom uslugom. Nakon određenog razdoblja namjeravamo uvesti besplatni Wi-Fi i u ostatak voznog parka - rekao je Tomislav Jurić, glasnogovornik ZET-a. Radi se o projektu koji su započeli Zagrebački holding, Grad Zagreb i Turistička zajednica grada, a iz ZET-a poručuju kako su dosadašnje reakcije i više nego dobre. - Otkako je usluga uvedena u tramvajima, putnici su pokazali velik interes za korištenje. Podaci pokazuju da se najviše posvećuju društvene mreže te medijski portali - kaže Jurić i dodaje da će pristup biti ograničen na primjerene sadržaje. Ideja o besplatnom Wi-Fiu u tramvajima ujedno je i popularizacija internetske stranice ZET-a jer se spajanjem na mrežu korisnik prvo usmjerava upravo na nju kako bi mu se pružile sve prometne informacije, vozni red i eventualna preusmjeravanja autobusa i tramvaja. Ipak, besplatni internet uskoro bi se mogao proširiti iz gabarita vozila javnog prijevoza. Neslužbeno doznajemo da je na najposjećenijim terminalima i stajalištima već ugrađena potrebna infrastruktura za korištenje Wi-Fia te se čekaju posljednje provjere kako bi se omogućio besplatni internet. Konačni cilj je uvođenje besplatnog interneta na gotovo sve javne gradske površine, a projekt je započet prošle godine, nakon što je Grad je raspisao natječaj javne nabave za proširenje infrastrukture Wi-Fi Man sustava vrijedan oko 9,3 milijuna kuna bez PDV-a