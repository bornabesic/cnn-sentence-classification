Više od šest tisuća poklonika lika i djela Josipa Broza Tita (Kumrovec, 7. V. 1892 – Ljubljana, 4. V. 1980). okupilo se u Kumrovcu na "Danu mladosti - radosti" na obilježavanju njegovog 125. rođendana.  Zastave bivših republika, slike Tita, kape, titovke, marame sve je to i danas bilo dio ikonografije koja je dominirala Kumrovcem, ali i tvrdnje da se borba protiv fašizma nastavlja i danas od čega, po riječima govornika, prijeti velika opasnost. Tako je predsjednik Saveza društava Josip Broz Tito, Jovan Vejnović, naglasio da se u Kumrovec ne dolazi radi prošlosti nego sadašnjosti i budućnosti. Kazao je kako je budućnost ta za koju je zabrinut jer je, po njegovim riječima, BDP niži nego prije 30 godina kao i kupovna moć dok je socijalna i ekonomska sigurnost na sve nižoj razini. Posebno ga zabrinjava što danas u Hrvatskoj, kako je ustvrdio, "marširaju crnokošuljaši i oni koji pozivaju na ubijanje dok vlast to ignorira i govori da je demokratsko pravo i sloboda da svatko izražava svoje stavove".  "Još gore je što se neofašizam vraća kapilarno u obrazovanje, visoko školstvo pa čak i institucije", izjavio je Vejnović pozivajući odgovorne da se "suoče sa stvarnošću i realnošću". Na kraju je stari partizanski pozdrav modificirao u "smrt sadašnjem fašizmu". Predsjednik Saveza antifašističkih boraca Republike Hrvatske Franjo Habulin u svom se govoru osvrnuo na mlade koji su, po njegovim riječima, Titu uvijek bili na prvom mjestu. Naglasio je da su mladi nekada bili nositelji društvenog razvoja, a danas im se "isključivo nude vjera i nacionalizam, zavod za zapošljavanje te minimalna plaća" zbog čega se sve više njih odlučuje na napuštanje zemlje. Smatra i da živimo u vremenu "revizije prošlosti i iznošenja laži bez ikakvih sankcija".  "Ako se nećemo suprotstaviti, oni koji lažu će prevladati", istaknuo je Habulin. Mišljenja je i da se ne smije prihvatiti teza "dosta je i partizana i ustaša" sve dok se stvari jednom zauvijek ne postave na svoje mjesto. Zaključio je da su ustaše bile na strani zla, a antifašisti na strani dobra. Završio je da se borba protiv fašizma nastavlja i danas i da bi bilo loše, da oni koji su izvojevali pobjedu u Drugom svjetskom ratu, budu poraženi danas nakon 72 godine.  U Kumrovcu je na svečanosti "Dan mladosti -radosti" bio i poznati glumac Vili Matula. Prije nego što je okupljenima pročitao zapise Miroslava Krleže o Josipu Brozu uputio je kritiku bivšim lijevim vladama jer, kako je rekao, nikada javno nisu dale podršku ovom skupu.