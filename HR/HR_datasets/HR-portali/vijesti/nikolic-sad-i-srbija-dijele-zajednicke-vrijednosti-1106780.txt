Srbija i Sjedinjene Države dijele zajedničke vrijednosti, istaknuo je u utorak predsjednik Srbije Tomislav Nikolić u razgovoru s potpredsjednikom SAD-a Josephom Bidenom, ocijenivši da su bilateralni odnosi izvanredni i da Ameriku ubraja među brojne prijatelje koje Srbija ima u svijetu. – Naši bilateralni odnosi se izvanredno razvijaju i mi dijelimo zajedničke vrijednosti – navodi se u priopćenju iz Nikolićeva ureda za medije poslije sastanka. Američki potpredsjednik se tijekom posjeta Beogradu ranije sastao s premijerom Srbije, a večeras je u razgovoru sa srbijanskim šefom države naglasio da njegova zemlja "ima čvrst interes da Srbija postigne politički i ekonomski uspjeh". – Vi ste poduzeli teške reforme koje već daju rezultata, ja vam čestitam na onome što ste uradili – navodi se Bidena u priopćenju iz Nikolićeva ureda. Američki je potpredsjednik, kako je istaknuto u priopćenju, ukazao da "nestabilnost Europe radi problem i SAD-u" i da je Washington posvećen "jakoj demokratskoj, stabilnoj i sigurnoj Europi". Istodobno, Biden je, po priopćenju iz Nikolićeva ureda za medije, rekao kako "SAD ne očekuju od Srbije da se opredijeli" između Rusije i Amerike. U kontekstu odnosa u regiji, Nikolić je u razgovoru s gostom iz SAD-a naglasio  da je "Srbija čvrsto opredijeljena za mir i stabilnost".  – Bilateralni odnosi s Mađarskom, Rumunjskom, Bugarskom, Crnom Gorom i Makedonijom su veoma dobri – rekao je Nikolić, naglasivši da Srbija podržava cjelovitost Bosne i Hercegovine, dok je odnos s Hrvatskom nazvao "zagonetnim", uz ocjenu da se u Hrvatskoj "čuju tonovi slični onima iz Drugog svjetskog rata". Nikolić je naglasio privrženost Srbije europskom putu i punopravnom članstvu u Europskoj uniji, ali je ukazao da, kao predsjednik Srbije, ne bi mogao sudjelovati "u potpisivanju sporazuma (o Kosovu) koji bi podrazumijevao međudržavni karakter".  Nikolić je, kako se navodi, rekao i da Srbija "ne može uvesti sankcije Rusiji". – Mi smo vezani za Rusiju, vezani smo i za SAD gdje živi brojna srpska zajednica. Bili smo saveznici u dva rata i dijelimo dva najveća svjetska znanstvenika – (Nikolu) Teslu i (Mihajla) Pupina i to je važna točka spajanja – ocijenio je srbijanski predsjednik u razgovoru s potpredsjednikom SAD-a. Biden se tijekom večeri prošetao s premijerom Srbije Aleksandrom Vučićem kroz Skadarliju u središtu Beograda, gdje je američki potpredsjednik zaplesao s pjevačicom uz zvuke starogradske glazbe. Potpredsjednik SAD-a je potom otputovao u Prištinu gdje ga u nastavku balkanske turneje očekuju susreti s predsjednikom i premijerom Kosova Hashimom Thacijem i Isom Mustafom. >> Pod jednim uvjetom: Rusija će Srbiji pokloniti šest MiG-ova 29? 