Od siječnja, kad je bez posla bilo 293 tisuće ljudi, broj nezaposlenih smanjio se za 66 tisuća, na približno 227.000 i spušta se na razine koje smo u ovo doba godine imali pretkrizne 2008. godine. Teo Matković, stručnjak za tržište rada, vjeruje da će do špice turističke sezone registrirana nezaposlenost pasti do 210 tisuća, dok se prije dva ljeta kretala između 290 i 300 tisuća. Izbrisano 9207 osoba Više je razloga za rekordan pad nezaposlenosti, a najkvalitetniji je došao s rastom BDP-a koji je pogurao zaposlenost za dva posto. K tome, zbog sezonskih je poslova kasno proljeće i ljeto najdinamičnije razdoblje na tržištu rada. Zavod za zapošljavanje tvrdi da su ovoga tjedna najtraženija zanimanja upravo u turizmu – za konobare, prodavače, kuhare, čistače i frizere. Izvan tog spektra su i vozači te diplomirani ekonomisti i administrativni službenici. Većina oglasa u kojima se traže ekonomisti odnosi se na stručno osposobljavanje koje ide na trošak države. Uz 2400 kuna mjesečne plaće, tako zaposleni mladi ljudi dobivaju i plaćene putne troškove. Teo Matković ipak upozorava da je pad nezaposlenosti bitno veći od rasta zaposlenosti dijelom zbog demografskih razloga, a dijelom zbog migracije. Generacije koje odlaze u mirovinu i izlaze iz tržišta rada brojnije su od generacija koje završavaju školovanje i ulaze u svijet rada. Matković podsjeća da se u većini drugih tranzicijskih zemalja u godinama nakon pridruživanja Europskoj uniji približno svaki deseti stanovnik radne dobi iselio u stare države članice EU. Desetina stanovništva radne dobi kod nas čini vojsku od 360 tisuća ljudi. – Karta do Münchena dođe 20 eura, tko god traži posao, može ga tamo dobiti. Za godinu ili dvije doći ćemo u situaciju u kojoj je Češka danas, gdje je trenutačno oko 150 tisuća nepopunjenih radnih mjesta – komentira Davorko Vidović, savjetnik u HGK. Teo Matković sugerira Zavodu za zapošljavanje da mjere aktivne politike zapošljavanja, posebno javne radove i obrazovanje, premjesti u jesen i zimu kako bi osigurao dovoljno radnika za iduće proljeće i ljeto. – U prva četiri mjeseca 2016. to nije ni bio slučaj, jer je u obrazovanje bilo uključeno tek 300, a javne radove 1300 osoba. Ove bi mjere trebale dočekati nezaposlene na jesen, da ih pripreme za tržište rada sljedećeg proljeća – kaže Matković. Osim zapošljavanja kao prioritetnoga razloga izlaska iz evidencije nezaposlenih, postoje i drugi razlozi zbog kojih pada nezaposlenost, a jedan od njih je i brisanje iz evidencije. U travnju je, primjerice izbrisano 9207 osoba, većinu (60 posto) su činili ljudi koji su odbili posao, obrazovanje ili nisu bili raspoloživi za rad, petina ih se sama odjavila ne navodeći razloge, 6 posto se preselilo, dok je 15 posto izbrisanih otišlo u mirovinu ili na rodiljski dopust. Na dnu ljestvice EU – Svakako je tu bitno spomenuti i sve manji broj novoprijavljenih osoba koje ulaze u evidenciju nezaposlenih osoba – kažu na HZZ-u te podsjećaju da je u travnju iz evidencije zaposleno 29.000 osoba, trećinu više nego mjesec prije. – Iako ove godine očekujemo nešto povoljnije razine zaposlenosti i nezaposlenosti u odnosu na prošlu godinu, Hrvatska će zbog kašnjenja u oporavku te odgađanja i otezanja u provođenju reformi ostati na dnu ljestvice članica EU prema svim pokazateljima tržišta rada – navodi Zvonimir Savić, ekonomski analitičar  HGK. Zavod za zapošljavanje predložio je Gospodarsko-socijalnom vijeću i nadležnim tijelima promjene u mjerama aktivne politike zapošljavanja, no rasprava o predloženome odgođena je zbog krize Vlade. Među ostalim, postrožili bi se kriteriji koje moraju ispuniti mladi do 29 godina za stručno osposobljavanje, prekvalifikacije će se provoditi za poznatog poslodavca, ali i na radnom mjestu. Nadalje, ponudit će se programi koji se potpuno mogu financirati sredstvima Europskog socijalnog fonda (ESF). Trenutačno je oko 30 tisuća aktivnih korisnika mjera, među kojima prevladava stručno osposobljavanje za rad.      Elizabeta Juričan (19), med. sestra Posao sam tražila godinu dana i, kad sam razmišljala o tome da odem u inozemstvo, uspjela sam se prije dva mjeseca zaposliti u Domu za psihički bolesne u Međimurju. (Ivica Beti) Jurica Jurišić (26), vodoinstalater Već tri godine nemam stalan i siguran posao. Radio sam povremeno. Teško je dobiti posao. Često poslodavci daju jako male plaće, imaš tek za gablec, cigarete, put. Idem u Njemačku. (Snježana Bičak) Željka Krivačić (28), ekonomistica Zaposlila sam se prije pola godine u Zagrebu, u početku na recepciji, a sada sam napredovala u logostiku tvrtke. Dva sam mjeseca tražila posao, aplicirala na natječaje. (Snježana Bičak) Gordana Petrović (28), trgovkinja Trgovac sam i odnedavno sam na Zavodu za zapošljavanje. Sada tražim, imam neke najave i vjerujem da ću uskoro na Jadran raditi u struci. Za trgovce posla ima. (Danijel Prerad) 