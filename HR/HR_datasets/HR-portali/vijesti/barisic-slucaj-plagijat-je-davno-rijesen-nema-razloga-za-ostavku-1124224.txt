Ministar znanosti i obrazovanja Pavo Barišić izjavio je u četvrtak novinarima kako je slučaj plagijata davno riješen na tijelima koja su to odlučivala te da nema nikakva razloga za njegovu ostavku.  Etička tijela koja su nadležna utvrdila su da nema plagijata i nikakvih pojavnih oblika, rekao je dodavši kako se deformacija događaju u sustavu što je problem.  Podsjetio je kako je dekanica Pravnoga fakulteta u Zagrebu još je u veljači ove godine utvrdila sasvim jasno da je Odbor za etiku, znanost i visoko obrazovanje učinio nešto što je potpuno deformiralo smisao tog odbora. Odbor je prema zakonu iz 2003. imao zadaću promicati etička načela, a ne donositi pravorijek u konkretnim slučajevima, napomenuo je dodavši kako se deformacija dogodila 2005.   Taj je Odbor, kako je rekao, 15. lipnja 2005. izmijenio svoj kodeks, gdje je sebi preuzeo ovlasti nekakvog vrhovnog nadtijela, rekao je Barišić dodavši kako je dekanica Pravnoga fakulteta istaknula da Pravni fakultet ima svoje Etičko povjerenstvo koje donosi svoje odluke, a i Sveučilište u Zagrebu ima svoje Etički savjet i nema nikakvog tijela iznad toga.  Barišić je naglasio kako je deformacijom došlo do pravne konfuzije te dodao kako je ta odredba protivna duhu i smislu etičkoga kodeksa, a na Sveučilištu u Zagrebu smatraju i da je protuustavna.   Zato su, kako je rekao, zatražili da se pokrene postupak pred Ustavnim sudom te da ondje ocijene sporne izmjene i dopune Etičkoga kodeksa Odbora za etiku, znanost i visoko obrazovanje, rekao je.   Ocijenio je kako je to ono što ga zabrinjava. – Zabrinjava me pravna deformacija koja se dogodila u sustavu – rekao je dodavši kako najviše zakonodavno tijelo u Hrvatskoj – Sabor – imenuje tijelo koje bi trebalo promicati etička načela, a to tijelo toliko srozava etička načela da nas sve skupa pretvara u državu koja ne zaslužuje nikakve pohvale.  Upozorio je na neurozu koju je pokazao bivši ministar Željko Jovanović podsjetivši kako je za vrijeme njegova mandata Ustavni sud ukinuo osam zakona, što se nije dogodilo za vrijeme mandata svih dosadašnjih ministara u njegovu resoru.  Barišić je ocijenio kako nema nikakva razloga za njegovu ostavku. >> Pavo Barišić: Pozvat ću Jokića i Paara na razgovor >> Plenković: Ministar Barišić je čovjek koji ima sve referencije da radi ovaj posao 