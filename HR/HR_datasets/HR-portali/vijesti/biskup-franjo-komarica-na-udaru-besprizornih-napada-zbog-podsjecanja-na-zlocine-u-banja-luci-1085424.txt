Banjolučki biskup Franjo Komarica postao je danas metom besprizornih napada niza političkih stranaka iz Republike Srpske i entitetskih dužnosnika kojima se ne sviđa njegova usporedba zločina u Bleiburgu s onima koju su nad Hrvatima počinjeni u Banjoj Luci tijekom proteklog rata. Nakon što ga je otvorenim pismom napao predsjednik RS-a Milorad Dodik, podsjećanje na ratne zločine i na progon i ubojstva nesrba biskupu su zamjerili iz vladajućeg Saveza nezavisnih socijaldemokrata (SNSD) te oporbene Partije demokratskog progresa (PDP).  Orkestriranim napadima pridružio se i gradonačelnik Banje Luke Slobodan Gavranović. "U svoje i uime gradske uprave najoštrije osuđujem jučerašnje izjave biskupa Franje Komarice u kojima uspoređuje Banju Luku s Bleiburgom pokušavajući na taj način opravdati svoj posjet Bleiburgu gdje je vodio vjerski obred onima koji su za vrijeme Drugog svjetskog rata po Banjoj Luci činili zvjerstva", stoji u pisanu priopćenju gradonačelnika Gavranovića, koji je član Dodikova SNSD-a.  Banjolučki gradonačelnik drži da se zločini iz Drugog svjetskog rata nad Srbima nikako ne mogu uspoređivati s onim što se u BiH zbivalo od 1992. do 1995. godine. Prema podacima Banjolučke biskupije, s područja današnjeg RS-a prognano je više od 150 tisuća Hrvata i danas ih je ondje tek desetak tisuća. Ignorirajući tu činjenicu iz Dodikova SNSD-a čak su zatražili da se biskup Komarica ispriča jer je "povrijedio najtananije osjećaje" Srba, a uz to je služio misu "dželatima srpskog naroda". "SNSD najoštrije osuđuje izjavu biskupa banjalučkog Franje Komarice, ocjenjujući da nije riječ samo o nesmotrenom istupu jednog biskupa, već da je ta izjava kruna Komaričina dugogodišnjeg neodgovornog istupanja u političkoj javnosti", naveli su Dodikovi suradnici. Oporbeni PDP u sličnom je stilu biskupa Komaricu gotovo proglasio simpatizerom ustaša. "Isti taj biskup nikad nije osudio zločine koje je ustaška vojska predvođena katoličkim svećenicima počinila u banjolučkim selima Drakulić i Motike, u Donjoj Gradini, Jasenovcu, Golubnjači, Pagu, Gospiću ili pak Prebilovcima", naveli su u priopćenju iz te stranke. Ustvrdili su pritom kako je Hrvatima prognanima s teritorija RS-a vraćena sva imovina oduzeta u ratu te su im "osigurani apsolutno svi uvjeti za povratak" "Očevidno je da je izjava biskupa Komarice samo dio svjesne politike Katoličke crkve u BiH, kao nastavak neprimjerena obraćanja kardinala Vinka Puljića u pismu patrijarhu srpskom Irineju", navode iz PDP-a čiji je počasni predsjednik član Predsjedništva BiH Mladen Ivanić, a član najužeg vodstva ministar vanjskih poslova BiH Igor Crnadak. Mediji u RS-u svesrdno su poduprli napade na biskupa Komaricu citirajući različite političare, predstavnike nevladinih udruga i komentatore. 