Predsjednik SDP-a Davor Bernardić najavio je u subotu u Bjelovaru kako postoji mogućnost da ta stranka, nakon HSS-a i HSU-a, koalira s HNS-om i IDS-om. "Krećemo s HSS-om i HSU-om, a kasnije ćemo nastaviti s našim partnerima, HNS-om i IDS-om", rekao je Bernardić na konferenciji za novinare na bjelovarskoj tržnici, gdje je govorio na temu minimalnog udjela poljoprivrednih proizvoda OPG-ova  na policama trgovačkih centara te  o Zakonu o državnom poljoprivrednom zemljištu, koji je u javnoj raspravi. Ustvrdivši kako je "sada očito" da su premijer Plenković i ministar Marić znali za situaciju u Agrokoru, Bernardić je rekao da bi za hrvatske građane bilo najbolje da povjerenje i stabilnost 'pronađu na prijevremenim izborima'. Odluku Vlade da odobri DORH-u, na njihov zahtjev, pet milijuna kuna za istragu u Agrokoru smatra "spinom pred lokalne izbore". "Ne može se DORH podmazivati da bi radio svoj posao, mora raditi neovisno i nitko na njega ne može imati politički ili bilo kakav drugi utjecaj", izjavio je Bernardić. Tvrdi kako se štite uvozni lobiji, a ne štite se domaći proizvođači. "Ovo je vlada interesa, krupnih interesa i uvoznih lobija a ne interesa građana", rekao je Bernardić. Dodaje da bi minimalna zastupljenost hrvatskih poljoprivrednih proizvoda na policama svih trgovačkih lanaca u Hrvatskoj trebala biti 40 posto. Predsjednik HNS-a Ivan Vrdoljak rekao je u subotu kako su IDS, manje regionalne stranke i nezavisne liste prvi partneri njegove stranke za moguće parlamentarne izbore, no kako će sjesti za stol i sa SDP-om, ali ne želi prejudicirati koaliciju s njima. Vrdoljak smatra kako prvo treba vidjeti hoće li do parlamentarnih izbora doći. "Četvrti izbori u godinu i pol dana baca ružnu sliku na hrvatsku politiku i sigurno idemo na živce građanima. Bilo bi lijepo kada bi se mogli izbjeći. Ne računajte na nas. Ali ako dođe do njih, naši prvi partneri su iz IDS-a, manjih regionalnih stranaka, nezavisnih lista"", rekao je za RTL.　 Upitan što mu ne odgovara kod Bernardića Vrdoljak je ustvrdio kako on s njime nema problem i često se čuju. "Samo što su oni socijaldemokrati, mi liberali, mi smo predstavnici građanskog centra. U oporbi nema koalicija. Da ćemo sjesti za stol, pa naravno. Ali da ću prejudicirati hipotetske izbore pa hipotetsku koaliciju sa SDP-a, neću", dodao je.　 Vrdoljak je rekao i kako je s HDZ-om razgovarao prije dva tjedna, ali to nisu bili pregovori o većini nego o procedurama u Saboru. "Imamo apsurdnu situaciju da mi ne možemo skupiti potpise za opoziv Vlade, Most je povukao svoj zahtjev za raspuštanjem Sabora, a nitko ne želi podržavati Vladu. Mi smo samo htjeli da se klubovi SDP-a i Mosta očituju i potpišu nam zahtjev za opozivom Vlade", rekao je.　 "Najgore što se može dogoditi je da se ne želi izglasati nepovjerenje Vladi, a da Vlada nema većinu. Što je to, do tog apsurda ne smijemo doći", dodao je. Potvrdio je da je HNS jedinstven u tom stavu i opovrgnuo nagađanja o podjelama u stranci. "Jedinstveni stav smo iznijeli prije nekoliko mjeseci o Mariću, Petrovu i svaki put smo pokazali jedinstvo", napomenuo je. Predsjednik Istarskog demokratskog sabora (IDS) Boris Miletić u subotu navečer je izjavio kako je IDS uvijek spreman na suradnju sa SDP-om, ali uz uvjet da SDP nedvosmisleno pokaže da i dalje jasno zastupa lijevo-liberalne vrijednosti. "To znači da se ne smije ponoviti iskorak u desno kakvom smo svjedočili na prošlim parlamentarnim izborima,“ rekao je Miletić za Hinu, komentirajući izjavu predsjednika SDP-a Davora Bernardića, koji je danas Bjelovaru najavio mogućnost koaliranja s liberalno-lijevim strankama HNS-om i IDS-om. Miletić je podsjetio je da je IDS na posljednja dva kruga parlamentarnih izbora izašao sa svojim regionalnim partnerima i tom prigodom ostvario izuzetne rezultate. Ponovio kako je IDS-u potpuno neprihvatljiva suradnja, kako je rekao, "s ekstremno desnim opcijama poput Mosta, koje žele ukinuti Istru kao zasebnu regiju, koji prozivaju manjine zbog njihove nacionalnosti i žele zastupnike manjina napraviti drugorazrednim zastupnicima bez prava odlučivanja". "Nadam se da SDP ne razmišlja o takvim opcijama. Hrvatskoj je potrebna snažna liberalna lijeva opcija, koja je spremna jasno stati u obranu ljudskih i građanskih prava i pretvoriti Hrvatsku u modernu, civiliziranu državu. Nećemo pristati na manje od toga," rekao je Miletić, koji je u subotu navečer nazočio 6. saboru Kluba žena IDS-a u Bujama.        