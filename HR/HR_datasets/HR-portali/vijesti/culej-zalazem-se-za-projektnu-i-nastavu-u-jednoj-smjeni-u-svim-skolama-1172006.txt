Projektna nastava umjesto učenja činjenica napamet, jednosmjenska nastava, definiranje satnica – dio je to programa kojim je Jasminka Buljan Culej, novoizabrana voditeljica ekspertne radne skupine, impresionirala članove posebnog stručnog povjerenstva koji su podržali njezin izbor. Te kratke crte svog akcijskog plana Culej je prezentirala danas, za svog predstavljanja, ali tek nakon inzistiranja da predstavi barem okvirno svoj akcijski plan na temelju kojeg je i dobila posao. I dok ministar Pavo Barišić poručuje da je Culej već prionula na posao, Culej će prvu konstituirajuću sjednicu ekspertne radne skupine održati u ponedjeljak. Moramo poraditi na matematici Čak i tada ekspertna radna skupina koja mora nastaviti provođenje kurikularne reforme neće biti kompletna – nedostajat će joj pet članova koji se moraju ponovno izabrati, a koji će, ako i ponovljeni natječaj prođe u redu, s radom početi tek za mjesec dana. – Trebamo unaprijediti naše obrazovanje, ali ne zato što je sve loše u njemu. Primjerice, naši učenici 4. razreda po čitalačkoj su kompetenciji osmi u svijetu, ali zato su nam 15-godišnjaci u čitalačkoj pismenosti pali. Moramo poraditi na matematici, naši učenici postižu najlošije rezultate, ali sve je to obuhvaćeno u reformi obrazovanja. Znamo što treba mijenjati u postupcima podučavanja, organizaciji škola. Oni kolege koji su do sada radili na reformi odradili su veliki posao – kazala je nova voditeljica kurikularne reforme Jasminka Buljan Culej. "Nepravilnosti u izboru nije bilo" I dok brojni članovi posebnog stručnog povjerenstva tvrde kako nisu na uvid dobili ni njezin životopis ni plan njezina rada, ministar Barišić kaže: nepravilnosti u izboru nije bilo. – Kao resorni ministar želim odlučno nastaviti rad na reformi obrazovanja, ali i ubrzati cijeli taj proces – poručio je ministar Barišić. Cijeli proces oko izbora nove voditeljice, prati, kaže i predsjednica Kolinda Grabar-Kitarović. – Moramo stvoriti sustav koji će rasteretiti torbe i ruksake naše djece, koji će omogućiti što više individualnog rada, koji će prepoznati talente i razvijati ih i koji će adekvatno vrednovati rad profesora i nastavnika. Očekujem da se dovršetak kurikularne reforme postavi na najvišu razinu državnih prioriteta i da što prije krenemo u njegovu provedbu – kazala je predsjednica.