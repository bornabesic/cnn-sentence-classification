Foto: Lidl, Spar, Agrokor, Pixsell/Sanjin Strukić ČINI se kako dobavljači polako počinju shvaćati da Konzum propada. Nakon što se Kraš okrenuo Lidlu pa se tako od danas prvi put u njemu mogu kupiti njihovi proizvodi, doznajemo kako se isto događa i s malim i srednjim dobavljačima.  Prema informacijama koje smo dobili od predsjednika Hrvatske udruge poljoprivrednika Tihomira Jaića, već je 15 posto poljoprivrednika, otkako je buknula kriza s Agrokorom, uspjelo doći na police ostalih trgovačkih lanaca u Hrvatskoj. "Lidl je preuzeo najviše Konzumovih dobavljača"  "Dio malih poljoprivrednika okreće se drugim lancima, iako sad im je teže ući jer većina lanaca krajem godine pregovara s dobavljačima. U Hrvatskoj imamo oko 2500 OPG-ova koji posluju sa svim Agrokorovim tvrtkama, dok ih s Konzumom direktno posluje oko 700. Znam da se više od 15 posto tih proizvođača okrenulo drugim lancima nakon što je Agrokor počeo propadati. Lidl prednjači u preuzimanju dosadašnjih Agrokorovih dobavljača. Najviše poljoprivrednika uspjelo je ući u Lidl, a to su oni koji proizvode i voće i povrće te u Kaufland, i to samo oni koji proizvode povrće.  Međutim, većina ne želi govoriti o novim poslovima. Još uvijek su u strahu od Agrokora koji je svima ostao dužan. Iako su svi svjesni da će doći do otpisa starih dugova, ipak se nadaju da će nešto uspjeti izvući, a dobro znamo da je Agrokor osvetnički raspoložen. Sjetimo se što je bilo s Perfom bio", rekao nam je Jaić. Perfa jaja na policama ostalih lanaca  Potom je dodao da se i ta tvrtka koja je najveći domaći proizvođač jaja ipak uspjela okrenuti  drugima lancima pa su za Uskrs počeli suradnju s Intersparom i Kauflandom.  Vlasnik Perfe bio Marko Brajević u razgovoru za Index potvrdio je kako su nakon pregovora s Lidlom dobili priliku naći se na njihovim policama, što im je kaže, izuzetno drago.  Osim u Lidlu, njihova jaja sad se nalaze i u ponudi Metroa, Spara, Bille, Kauflanda, NTL-a (Nacionalni trgovački lanac) i Ultragrosa.  "Nažalost, u ponudi Konzuma, naših proizvoda i dalje - nema, a pregovori traju", rekao je Brajević.  Prema informacijama koje nam je dao Jaić, Konzum još uvijek probija sve zakonske rokove za plaćanje domaćim dobavljačima. Iako je sada smanjen rok za plaćanje na 75 dana, prema zakonu trebali bi biti isplaćeni u roku od 30 do 60 dana. Problem je, naveo je, što za razliku od domaćih dobavljača, Konzum stranima i dalje plaća avansno. Osim toga, dugovanja se rješavaju netransparentno pa su tako nekome isplatili tek od dva do tri posto duga, dok su nekima vratili 50 posto dugova.  "Dok domaći poljoprivrednik koji dostavlja jabuke Konzumu čeka 75 dana da mu on plati robu, za uvozne jabuke ta tvrtka plaća unaprijed. Ako Konzum padne, pitanje je tko će se od domaćih dobavljača uopće moći naplatiti jer banke ionako imaju prednost", rekao je Jaić. Najveći odljev očekuje se krajem godine  Unatoč svemu, većina malih i srednjih dobavljača i dalje ispostavlja robu Konzumu, iako u smanjenom obujmu. Oni koji još uvijek nisu uspjeli dogovoriti posao s ostalim lancima, još uvijek dostavljaju robu Konzumu. Tako će postupati sve dok ne nađu nekog drugog.  Ako Konzum i opstane do kraja godine, dobavljači bi ga masovno mogli napustiti i prijeći u druge centre jer se tada vode pregovori o suradnji.  Jaić je na kraju kazao kako je došlo vrijeme da se poljoprivrednici počnu prilagođavati na to da Agrokor propada i da moraju raditi na novi način kako bi opstali na tržištu. Smatra kako moraju mijenjati proizvodnju.  "Umjesto što su dosad uzgajali neisplative kulture poput pšenice i kukuruza, bolje je da proizvode brašno. Dok za pšenicu mogu dobiti 95 lipa po kilogramu, za brašno dobiju nekoliko kuna. Upravo će te proizvode lakše prodavati drugim lancima. S Agrokorom su imali drugačiji način poslovanja jer su imali dogovorene kooperacije. Sad je vrijeme da prestanu proizvoditi sirovinu, a umjesto nje rade finalne proizvode", rekao je za Index Jaić.