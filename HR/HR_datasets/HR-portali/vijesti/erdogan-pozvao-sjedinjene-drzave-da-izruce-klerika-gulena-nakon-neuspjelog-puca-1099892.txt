Turski predsjednik Recep Tayyip Erdogan je pozvao u subotu Sjedinjene Države da izruče klerika u egzilu Gulena, za kojeg drži da je odgovoran za neuspjeli puč izveden u noći na subotu. "Sjedinjene Države, vi morate izručiti tu osobu", rekao je turski predsjednik pred više tisuća pristaša o zakletom neprijatelju muslimanskom kleriku Fethullahu Gulenu koji živi u Pennsylvaniji i koji je opovrgnuo upletenost u pokušaj državnog udara. "Postoji igra s vojskom, koja je povezana s vanjskim snagama", inzistirao je Erdogan. Čim je tijekom noći stigao u zračnu luku Istanbula kako bi preuzeo kontrolu nad zemljom, turski predsjednik je optužio imama i njegov pokret da stoje iza udara kojim je trebao biti svrgnut. Klerik je najoštrije osudio pokušaj državnog udara. Američki je državni tajnik John Kerry rekao u Luxembourgu kako SAD još nije primio formalni zahtjev za izručenjem ali da će razmotriti "sve legitimne dokaze". Gulen je bivši saveznik koji je postao glavni neprijatelj Erdoganu zato što je navodno organizirao korupcijski skandal 2012. te što vodi "paralelnu državu". Erdogan je rekao mnoštvu pristaša koje je tražilo smrtnu kaznu da bi takav zahtjev mogao biti razmotren u parlamentu nakon pokušaja puča koji je izveo dio vojske. Erdogan je rekao kako je pokušaj puča izvela manjina u vojsci. "Vojska je naša, ne pripada paralelnoj strukturi. Ja sam glavni zapovjednik", rekao je govoreći o navodnoj mreži koju je stvorio Gulen. U pokušaju puča ubijeno je ukupno 265 ljudi, rekao je turski premijer Binali Yildirim. Uhićenja se nastavljaju među kojima i visokih dužnosnika, a privedena su najmanje  dvojica sudaca Ustavnog suda i dvojica generala zapovjednika drugog i trećeg korpusa kao i 2839 pripadnika oružanih snaga. Turske vlasti naredile su subotu i uhićenje 2745 sudaca i tužitelja zbog pokušaja vojnog puča, javila je televizija NTV, u okviru udara na osumnjičene sljedbenike Fethullaha Gulena. Erdogan tvrdi da klerik, koji živi u samonametnutom prognanstvu u SAD-u, nastoji izgraditi "paralelnu strukturu" u pravosuđu i vojsci kako bi srušio državu, što Gulen niječe. >> Vojska je već nekoliko puta izvodila državne udare u Turskoj 