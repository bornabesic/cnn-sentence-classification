Foto: Index STANARI Masarykove 10 više od godinu dana plaćaju kredit za obnovu fasade koja nikako da se počne raditi. Grad im ne želi dati dozvolu za zauzimanje javne površine s koje bi radnici mogli dizati materijal.  Sve je ovo poprilično apsurdno, budući da Grad istovremeno poziva spomenutu zgradu da se uključi u projekt obnove zagrebačkih pročelja.   "Skela stoji godinu dana, a mi cijelo to vrijeme plaćamo uvećanu pričuvu jer smo digli kredit od 290.000 kuna na pet godina za obnovu fasade. Sve smo napravili po proceduri, 2015. smo prošli na natječaju za spomeničku rentu. U veljači 2016. uplatili smo novac koji je Grad tražio. Radovi su trebali početi 18.04.2016., no do danas se još nije počelo ništa raditi. Skela nam cijelo vrijeme stoji, zaklanja nam svjetlost, izgleda kao ruglo, a ništa se ne radi. A mi svejedno moramo otplaćivati kredit", rekla je u razgovoru za Index Gordana Gačić, predstavnica stanara zgrade u Masarykovoj 10.   "Nitko nam ne daje odgovor"  Navela je kako su radnici Teh gradnje, koja je izvođač radova, dobili privremenu dozvolu od Grada za postavljanje skele. Nakon toga, navodi, više ništa nisu mogli raditi jer već godinu dana ne mogu doći do dozvole za zauzimanje dijela javne površine kako bi s nje mogli dizati materijal na skele i početi s radovima na fasadi.  "Do Bandića se ne može doći. Pokušavali smo više puta doći do odgovora zašto je to tako, ali u Gradu nemaju nikakvog odgovora za nas. Kažu nam kako ništa još nije riješeno. S početkom ove godine naš je slučaj došao u nadležnost mjesne samouprave Donji grad", rekla nam je predstavnica stanara.  Potom smo kontaktirali i predstavnika mjesne samouprave Donjeg grada, Darka Brauna, koji nas je uputio da se obratimo Gradu. Međutim, baš kao i stanari, niti Index nije uspio doći do odgovora iz Grada.  Pripremili upit, ali ga nisu poslali  Upit smo im poslali još 25. travnja, no sve do danas nam nije stigao odgovor. Nakon što smo zvali Grad i pitali ih kad ćemo dobiti odgovor na kojeg čekamo više od mjesec dana, rečeno nam je da su pripremili odgovor još prije mjesec dana, ali da ne znaju zašto ga ipak nisu smjeli proslijediti. Obećali su nam da će odgovor biti poslan jučer, međutim još uvijek ga nismo dobili.  U čemu je problem i zašto se oko ovog slučaja toliko zataškavaju stvari te nitko ne može doći do odgovora, nije nam jasno.  "Sramota je da ne možemo doći do suvislog odgovora ni od koga. Stalno od Grada dobivamo poziv da se javimo za obnovu fasade, što je najsmješnije. Naime, stalno nam dolaze dopisi u kojima stoji da se javimo na projekt obnove pročelja, dok istovremeno naša skela stoji godinu dana, a ništa se po tom pitanju nije napravilo", zaključila je na kraju Gordana Gačić. Upit smo poslali i tvrtki koja je izvođač radova, a kad nam stigne odgovor, naknadno ćemo ga objaviti.    Za kraj još dodajmo kako se Bandić u predizbornoj kampanji hvali i projektom obnove gradskih pročelja, a zašto onda ne dozvoljava da se pročelja i urede, ostaje nepoznanica.