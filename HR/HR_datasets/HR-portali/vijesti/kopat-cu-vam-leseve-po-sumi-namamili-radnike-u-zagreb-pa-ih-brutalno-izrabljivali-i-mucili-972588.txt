Foto: nova TV ISTRAŽUJUĆI priču o mladiću i djevojci, radnicima iz Bosne koje gazda izrabljuje i koji pokušavaju pobjeći od njega, reporter Provjerenog Nove TV Ivan Čorkalo se na zagrebačkom Glavnom kolodvoru našao usred velike policijske akcije istraživanja slučaja trgovanja ljudima.  Mladić i djevojka iz BiH radili su za takozvanu humanitarnu udrugu "Ljubav, vjera, nada" za koju su trebali prodavati figurice u trgovačkim centrima i prikupljati donacije u humanitarne svrhe.  Iako se u početku činilo kako sve protječe u najboljem redu, uskoro je počelo izrabljivanje, a uslijedile su i prijetnje i fizičko nasilje. Tjerali su ih da stoje na nogama po 13 sati dnevno, s minimalnom pauzom od 15 minuta i minimalnom naknadom za jelo, a kada bi sjeli, uslijedilo bi maltretiranje. Smjestili su ih u kuću bez struje i vode, a dnevno bi dobivali 20 kuna za hranu i piće, doznaje Provjereno.  Donacije išle gazdi u džep  Zabranjena im je i bilo kakva komunikacija s rodbinom i prijateljima u BiH. Donacije koje su prikupljali su umjesto u humanitarne svrhe išle gazdi u džep, a osim u Zagrebu, prikupljali su ih u Virovitici, Kutini, Novoj Gradiški, Bjelovaru, Vukovaru i Osijeku.  Na čelu udruge za koju su radili formalno je bila žena, no glavnu je riječ vodio njezin partner.  "Ženu je na svakom koraku udarao pred nama, vršio pritisak ako mi ne skupimo dovoljno novca, govorio kako smo nesposobni glupi Bosanci, naravno, psovao nas na svakom koraku i govorio kako smo došli na njegovu odgovornost i da će raditi s nama što hoće", priča radnik.  "Rekao je da će nam kopati leševe po šumi ako pobjegnemo"  Osjećali su se kao robovi, no gazda im je znao prijetiti da će "im kopat leševe po šumi ako naprave neku glupost i krenu bježati", priča radnik.  Unatoč prijetnjama, upjeli su o svemu obavijestiti rodbinu i plan im je bio angažirati bližnje koje imaju u Zagrebu i Sloveniji da dođu po njih. Upravo kada je njihov rođak iz Slovenije to i učinio, akciju je započela i policija koja je njega i njegovu djevojku odvela na sigurnu, zaštićenu lokaciju. Nakon toga, formalna voditeljica udruge "Ljubav, vjera, nada" je uhićena – određen joj je mjesec dana istražnog zatvora, a istog popodneva njezin partner dao se u bijeg.