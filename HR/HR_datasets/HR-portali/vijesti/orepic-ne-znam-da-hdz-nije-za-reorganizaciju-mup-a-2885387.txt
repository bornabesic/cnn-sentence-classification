ZAGREB - Ministar unutarnjih poslova Vlaho Orepić rekao je u četvrtak kako mu nije poznato da se HDZ protivi prijedlogu teritorijalne reorganizacije MUP-a, kojim njegovo ministarstvo želi osigurati veći broj policajaca na terenu, dok je najavu pripajanja sektora za porezne prijevare Ministarstva financija Poreznoj upravi nazvao "besmislicom". Teritorijalnom reorganizacijom MUP-a, koja predviđa spajanje 20 postojećih policijskih uprava u pet velikih, želi se osigurati više policajaca na terenu što će, smatraju u policiji, povećati subjektivni osjećaj sigurnosti i dovesti do manje kaznenih djela, posebno onih koje se odnose na imovinu građana i nasilje na javnim mjestima. "Ne znam, nije do mene došlo to što govorite o mišljenju vrha HDZ-a", izjavio je Orepić (Most) za RTL Danas, upitan kako tumači tvrdnje iz HDZ-a da je predložena reforma ustroja policijskih uprava parcijalna, odnosno izolirana od cjelovite reforme lokalne samouprave. Naglasio je kako se u reorganizaciju MUP-a krenulo temeljem zaključaka struke, nakon intenzivnog snimanja terena i potreba na terenu. Ta je odluka, dodao je, kontinuitet niza zaključaka i prethodnih vlada, kako prošle, tako i pretprošle. "U tom kontekstu, došli smo do jasno iskristalizirane potrebe, a ja sam odlučio i krenuli smo", poručio je ministar. Na potrebu ovakve reorganizacije, istaknuo je, ukazuje i nedavna pljačka u središtu kriminalističke policije u zagrebačkoj Heinzelovoj ulici. "Hoće li se nešto takvo dogoditi... to se uvijek može dogoditi. Jednostavno, gdje su živi ljudi, tu su i živi problemi. Međutim, zaključak je da se krene u reorganizaciju koja će kao rezultat dati puno funkcionalniji MUP. Naglašavam, ovo je posljedica stručnog promišljanja cijelog sustava, ovo rade ljudi iz sustava i tu o nikakvoj regionalizaciji RH nema riječi", ustvrdio je Orepić. Dodao je kako funkcije MUP-a, koje su vezane uz građane i ustrojstvene strukture lokalne samouoprave, ostaju na svom mjestu. "No, ovdje se radi o racionalizaciji. Simbolično rečeno, smanjit ćemo broj onih koji upravljaju i zapovjedaju, a povećati broj ljudi koji rade. Krajnje je vrijeme da krenemo u tu reformu", kazao je. Upitan osjeća li se sigurnim na ministarskoj poziciji, s obzirom na krhke odnose Mosta i HDZ-a, Orepić je odgovorio kako je suradnja te dvije stranke na vlasti novo demokratsko iskustvo u Hrvatskoj, "i ja to ne bih nazvao krhkim". "Jednostavno, to je dinamika razgovora, gdje ima sukoba razmišljanja, a sukob razmišljanja ne mora značiti i sukob pozicija. U tom kontekstu, vjerujem da ćemo mi iskristalizirati jedan zajednički stav. Napominjem, 11. travnja je donesena odluka da se krene u reorganizaciju MUP-a. Proces reorganizacije će krenuti, izrada prijedloga će krenuti, bit će javna rasprava i vjerujem da ćemo doćio do zajedničkog cilja, a to je puno efikasniji MUP", zaključio je. Izjavu oko prijedloga teritorijalne reorganizacije MUP-a Orepić je dao i za središnji Dnevnik HTV-a, gdje je besmislicom ocijenio najave iz HDZ-a o pripajanju samostalnog sektora za otkrivanje poreznih prijevara Ministarstva financija Poreznoj upravi. Takvom prijedlogu u ime Mosta se u Saboru usprotivio zastupnik Maro Kristić, ocijenivši kako bi to značilo poruku da je Hrvatska pogodna za pranje novca i kriminal. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!