Prema rezultatima za zagrebačku Skupštinu najviše je glasova osvojila stranka Milana Bandića, 23,03 posto. Na drugom je mjestu SDP-ova koalicija s 20,78 posto glasova. Na trećem je lista Sandre Švaljek, a HDZ je četvrti. Bandiću očito treba koalicija. Na nju je pozvao već nakon objavljenih rezultata.  - Čestitam svima koji su prešli izborni prag i pozivam ih na suradnju. Osobno ću se boriti da napravimo veliku koaliciju. Političari rade za mandat, a državnici za generacije. Stranka solidarnosti relativni je pobjednik na sve četiri razine u Zagrebu - rekao je Bandić.    Slavko Kojić, Bandićev suradnik i pročelnik gradskog ureda za financije je rekao kako misli da nema zapreke zašto ne bi mogli s HDZ-om.   - Nema razloga da se koalicija s HDZ-om ne ponovi, ali da će biti problem sastaviti većinu, bit će. Nije nemoguće da proračun padne pa da za pola godine opet imamo izbore - rekao je Kojić. Što se tiče suradnje s Brunom Esih, Kojić je bio suzdržan.   - To ne znam, prepuštam to čelništvu stranke - rekao je Kojić, ali je dodao da ako njihov uvjet za potporu bude izmjena imena Trga maršala Tita u Kazališni trg, to neće biti problem. 'Mislim da im u tome neće biti problem udovoljiti', kazao je Kojić za Tportal.  Tema: Lokalni izbori 2017.