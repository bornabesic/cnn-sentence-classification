Uber je u protekla tri tjedna zaprimio više od 40 prijava nasilja i agresije prema partnerima-vozačima, priopćili su iz te tvrtke. Navode da se radi o povećanju napada većem od 70 posto na njihove partnere-vozače u odnosu na zadnju polovicu prošle godine. – Često se radi o verbalnom zlostavljanju, uništavanju imovine i prijetnjama prema njima od strane taksista diljem grada Zagreba – kažu u Uberu. Zabrinjavajuće, dodaju, da su u samo tri tjedna zabilježena čak četiri ozbiljna fizička okršaja u kojima su vozači-partneri napadnuti hladnim oružjem poput teleskopskih palica, kamenja ili kovanica koji su uzrokovali tjelesne ozljede partnerima-vozačima i materijalnu štetu na njihovim vozilima. U sve četiri situacije korisnici su bili prisutni u vozilima, tako da su i oni bili zahvaćeni napadima, tvrde u Uberu. Hrvatska obrtnička komora podnijela je tužbu proti Ubera       Video: Sanjin Strukić/PIXSELL – Uber strogo osuđuje bilo kakav oblik nasilja i iznimno brinemo o sigurnosti svojih partnera-vozača. Čim smo primijetili ovaj povećan broj fizičkih napada na njih od strane taksista, morali smo angažirati uslugu zaštitarske službe. Pomoć im je dostupna 24 sata dnevno ako im prijeti opasnost za njihovu imovinu ili im je ugrožena sigurnost – ističe Davor Tremac, generalni menadžer Ubera za jugoistočnu Europu. U Uberu tvrde da se u Zagrebu problemi najčešće događaju na križanju Tesline i Gajeve ulice. Navode tako da je, primjerice, jedan partner-vozač napadnut palicom te je zadobio lakše tjelesne ozljede dok su ostali taksisti sve promatrali na obližnjem stajalištu uz verbalne prijetnje i deranje. Kao drugi primjer navode da su jednom partneru-vozaču bacali kovanice po vozilu, a kad je izašao iz vozila krenulo je vrijeđanje, fizičko naguravanje te lupanje po automobilu. – Postoji i nekoliko primjera gdje je partnerima-vozačima bilo onemogućeno kretanje, tako je recimo jedan od partnera-vozača bio okružen s četiri vozila taksista u Ulici grada Vukovara dok mu je korisnica bila u automobilu – kažu u Uberu. Dodaju da strogo osuđuju nasilje i surađuju s policijom te istražuju sve okolnosti oko ovih događaja. Pozivaju pri tome sve partner-vozače i taksiste na smirivanje tenzija te izbjegavanje nasilja na ulicama koje na kraju ugrožavaju i sigurnost korisnika koji su nehotice upleteni u napade. Imate li svoje mišljenje o ovom problemu ostavite ga među komentarima! >> Uber o najavi taksista da će blokirati Zagreb: 'Ovakav pritisak predstavlja relikt nekih prošlih vremena' >> I taksist i vozač Ubera prijavili napad na istom mjestu u isto vrijeme 