Srbijanski premijer Aleksandar Vučić izjavio je u subotu da je osobno tražio zaustavljanje vlaka Beograd-Kosovska Mitrovica kako bi se izbjegli sukobi Srba i Albanca, nakon što je Priština angažirala policiju i poslala specijalce da kontroliraju putnike. Vlak, koji je jutros krenuo iz Beograda, oko 16,30 sati zaustavljen je u Raškoj na jugu Srbije, nakon što je na prijelazu Jarinje s Kosovom pojačan broj kosovskih policajaca. Riječ je vlaku na kojem je na nekoliko svjetskih jezika, uključujući i albanski, napisano "Kosovo je Srbija", a u njemu su freske, fotografije i podaci o kulturnoj baštini Srba na Kosovu pod zaštitom UNESCO-a. Radi se, među ostalim, o sjedištu Srpske pravoslavne crkve (SPC) - Pećkoj patrijaršiji i manastiru Visoki Dečani. Vučić je na izvanrednoj konferenciji za novinare najavio da će o "kriznoj situaciji" izvijestiti visoke dužnosnike EU i vodećih svjetskih sila. Istaknuo je da su mir i stabilnost najvažniji interesi na Zapadnom Balkanu i upozorio "sve da niti ne pomišljaju da interveniraju protiv Srba zato što misle da su jaki". Vučić je ocijenio da je Priština pripremala "ratne igre" i planirala da se vlak iz Beograda zaustavi i započnu sukobi širih razmjera.   "Bile su problem čokoladice iz Srbije, pa đuveč iz Srbije, sad je problem vlak iz Srbije....Pa nismo poslali tenk nego vlak... Nama je jedni problem da netko niti ne pomisli da ubija Srbe. Mi nećemo dopusti da neko nekažnjeno ubija Srbe", rekao je dramatično Vučić. "Vlak s običnim putnicima nije prijetnja nikome, kao što ni čokoladice nisu prijetnja nikome", rekao je Vučić aludirajući na nedavni slučaj s čokoladicama iz Srbije koje je djeci ratnih veterana dijelila hrvatska predsjednica Kolinda Grabar-Kitarović. Po njegovim riječima, specijalne snage sastavljene isključivo od Albanaca najprije su pokušale minirati dio pruge, ali pošto im to nije uspjelo poslali su Albance s dugim cijevima koji su na Jarinju trebali zaustaviti vlak, uhititi strojovođu i putnike te izazvati velike sukobe. Vučić je rekao da je razočaran reakcijom EU-a nakon što je razgovarao s europskom povjerenicom za vanjske poslove Federicom Mogherini i najavio da će o krizi izvijestiti najviše dužnosnike Kine, Rusije i SAD. "Srbe pozivam da ostanu mirni, a moje posljednje upozorenje i molba Albancima na Kosovu i Metohiji je da ne pokušavaju napasti Srbe oružjem jer Srbija to neće dozvoliti", istaknuo je premijer Srbije i otišao na sjednicu državnog Ureda za koordiniranje službi sigurnosti. Dužnosnici u Prištini vlak iz Beograda ocijenili su provokacijom i zatražili od EU-a da se zaustavi, nazivajući ga "nacionalističkim". >> Dodik u Banjoj Luci dokazuje da se može minirati i bez eksploziva 