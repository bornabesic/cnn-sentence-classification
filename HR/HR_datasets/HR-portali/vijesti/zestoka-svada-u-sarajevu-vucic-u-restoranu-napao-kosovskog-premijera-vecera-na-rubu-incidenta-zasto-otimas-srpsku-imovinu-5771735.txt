Predsjednici vlada Srbije, Kosova i Albanije sastali su se u srijedu navečer u Sarajevu uoči summita premijera šest država zapadnog Balkana koji će se u četvrtak održati u tom gradu. Aleksandar Vučić, Isa Mustafa i Edi Rama u Sarajevo su stigli prije njihovih kolega iz Makedonije i Crne Gore, a na neformalnoj večeri kao domaćin ih je okupio predsjedatelj Vijeća ministara Bosne i Hercegovine Denis Zvizdić. Susret u jednom sarajevskom restoranu održan je pod velikim mjerama osiguranja, a policija je novinare i fotoreportere svo vrijeme držala na pristojnoj udaljenosti, no medijima su proslijeđene fotografije četvorice premijera u opuštenom ambijentu. Susret u kojemu su se oči u oči sreli Vučić, Mustafa i Rama prvi je takve vrste nakon novog kruga pogoršanja odnosa između Srbije i Kosova i zaoštravanja verbalnih sukoba između te dvije države. Oni će u četvrtak sudjelovati i na regionalnom sastanku premijera država-aspirantica za članstvo u Europskoj uniji na kojemu će se razgovarati o infrastrukturnim projektima bitnim za povezivanje regije. Sarajevski skup dio je priprema za sastanak Berlinskog procesa najavljenog za srpanj u Trstu a cilj mu je dogovor o infrastrukturnim projektima koji bi povezali države jugoistoka Europe i tako dodatno potaknuli njihovu suradnju. Kako piše Blic, večeru je obilježio verbalni sukob Aleksandra Vučića i Ise Mustafe, kojega je Vučić čim je sjeo za stol pitao 'što se događa s otimanjem srpske imovine na Kosovu' te je li Mustafa 'to sve sam smislio ili je imao nečiju pomoć'. Vučić je time aludirao na odluku kosovske vlade temeljem koje se sva nepokretna imovina, registrirana na ime nekadašnje SFRJ, odnosno Republike Srbije i Autonomne pokrajine Kosovo, registrira na ime Republike Kosovo, kao vlasnika imovine. Kako kaže izvor Blica, atmosfera tijekom večere bila je izuzetno napeta, na trenutke i jako neugodna te da se na trenutke činilo da će netko od sudionika napustiti restoran.