Ministarstvo uprave ovih se dana pojačalo s dvije bivše zamjenice ministra - Višnjom Tafrom i Vesnom Nađ. Tafra je bila zamjenica ministra obrane, a Nađ zamjenica ministra branitelja. Nakon provedenog javnog natječaja Vlada je Višnju Tafru imenovala glavnom tajnicom Ministarstva uprave, a Nađ je unutarnjom preraspodjelom između ministarstava došla na mjesto više upravne savjetnice u istome Ministarstvu. Ona je istodobno i zamjenica predsjednika zagrebačkog SDP-a Davora Bernardića, dok je Tafra nestranačka osoba. Kako saznajemo, obje su iz 'svojih' bivših ministarstava otišle na vlastiti zahtjev jer nisu mogle surađivati sa sadašnjim ministrima. Zajedničko im je to što su u obrambenom, odnosno braniteljskom sustavu od 2000. godine te ih obje poznaju u detalje. Višnja Tafra iz vojnog sustava odlazi nakon 27 godina. Njezin odlazak iz Ministarstva obrane, gdje joj je posljednja dužnost bila voditelj Sektora za nekretnine, graditeljstvo i zaštitu okoliša, velik je udarac za administraciju MORH-a i zapravo je nevjerojatno da je se ministar obrane Damir Krstičević tako olako riješio. Ona je od 2000. godine obavljala dužnost glavne tajnice MORH-a, pa je bila vojna savjetnica dvaju predsjednika države, da bi se potom vratila u MORH na mjesto zamjenice ministra obrane i potom preuzela Sektor graditeljstva koji je bio u potpunom rasulu. Dovela ga je u red, napravila popis vojnih nekretnina te zaustavila brojne kriminalne radnje koje su se događale u tom sektoru.   Tafra je osoba koja je u Ministarstvu obrane možda najbolje znala vojnu zakonsku regulativu, sustav javne nabave i financije i koja je svojim iskustvom i znanjem zasigurno mogla pomoći novom ministru i njegovim suradnicima.   No, kako saznajemo, Tafra i Krstičević nikako nisu mogli zajedno surađivati. Krstičević ju je želio postaviti na neku potpuno beznačajnu poziciju, što ona nije željela prihvatiti te je iskazala želju za odlaskom. Javila se na javni natječaj za glavnu tajnicu Ministarstva uprave na kojem je pobijedila te je preuzela novu dužnost. Prema dostupnim informacijama, na njezino dosadašnje mjesto imenovan je brigadir Ivan Raos koji je prije nje bio na čelu tog sektora, a na poziciju se vratio iz Glavnog inspektorata. Tim je imenovanjem ministar Krstičević nastavio svoju praksu imenovanja djelatnih vojnih osoba na mjesta voditelja sektora koja su prema ustroju namijenjena civilnim osobama. Tako je još prije umirovljen šef Samostalnog sektora za postupke javne nabave Branko Pribolšan i umjesto njega postavljen brigadir Ivica Devčić. To je imenovanje izazvalo veliko nezadovoljstvo te su odlazak zatražili i voditelji prve i druge službe u tom sektoru, Karolina Pralas-Puljić i Hrvoje Salopek. Pralas-Puljić radi u nabavi 17 godina, a Salopeku je MORH platio magisterij na temu 'Nabava za potrebe obrane i sigurnosti' te školovanje u SAD-u. Prema dostupnim informacijama, i u Upravi za ljudske resurse nekoliko je djelatnih vojnih osoba imenovano na čelo sektora.