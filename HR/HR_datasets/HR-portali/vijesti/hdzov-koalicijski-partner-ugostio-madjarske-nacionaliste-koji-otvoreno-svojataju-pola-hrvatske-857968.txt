Screenshot: YouTube KONTROVERZNA Hrvatska čista stranka prava pohvalila se zajedničkom komemoracijom u Laslovu s mađarskom strankom Jobbik i mađarskim Pokretom mladih "64 županije" (HVIM). Povod komemoraciji je bila 24. obljetnica okupacije tog slavonskog sela nastanjenog većinom mađarskom nacionalnom manjinom.  Nacionalistički Jobbik njeguje izrazito ksenofobne stavove, a u kontekstu s HČSP-om spominjalo ih se u travnju 2012. godine kad su bili gosti Međunarodne nacionalističke konferencije i mimohoda u Zagrebu.  Osim Jobbika na komemoraciji u Laslovu sudjelovao je i Pokret mladih "64 županije" koji na svojoj web stranici drži video u kojem nedvosmisleno pretendira na hrvatski teritorij prikazujući Zagreb, Varaždin i praktički cijelu Slavoniju i Liku mađarskim područjem.   Podsjetimo, notorni HČSP na prošlim izborima bio je HDZ-ov koalicijski partner u X. izbornoj jedinici gdje ih je predstavljao kontroverzni Luka Podrug poznat po tome što je početkom godine preuzeo odgovornost za nadopisivanje fašističkog natpisa "Za dom spremni" na spomenik IX. bojni HOS-a u Splitu.  Predsjednik mladeži HČSP-a i Podrugov stranački kolega je Frano Čirko koji je u više navrata veličao ustaškog zločinca Antu Pavelića.  "Mi smatramo da je on jedan od najutjecajnijih i najboljih pravaša u hrvatskoj povijesti bez obzira na neke stvari. Svaki čovjek je grešan, nitko nije čist, svatko ima mane pa tako i on ima mane ali smatramo da je ostavio dosta dobrih stvari iza sebe", hvalio je Čirko Pavelića u prilogu Latinice iz 2010. u kojoj je predsjednik čiste pravaške omladine iznosio krajnje homofobne stavove svoje stranke o istospolnim parovima.  HČSP je poznat i po tome što otvoreno podržava ustaštvo, a njihovi članovi često su viđeni na misama za Antu Pavelića.  "Nismo bili samo mi iz HČSP-a, bilo je i članova HDZ-a, HSS-a, mnogih stranaka. Samo nikoga iz SDP-a nisam vidio", za Index je krajem prosinca 2011. rekao Marko Skejo, zapovjednik 9. HOS-ove bojne Rafael vitez Boban i jedan od istaknutijih splitskih HČSP-ovaca koji smatra da je Jasenovac bio bolnica.