Glavni ravnatelj HRT-a Kazimir Bačić predao je svoju imovinsku karticu u kojoj, između ostaloga, navodi iznos bruto mjesečne plaće od nešto više od 42.000 kuna odnosno oko 24.000 kuna neto, ali je prijavio i nekretnine u svom vlasništvu među kojima su tri stana i dvije kuće, a u većinskom suvlasništvu i jedan poslovni prostor u Dubrovniku. Prema objavljenom izvješću o imovinskom stanju dužnosnika, glavni ravnatelj HRT-a osim redovne plaće, ima i oko 14.000 kuna ostalih mjesečnih prihoda i to od imovine i imovinskih prava. Prema izvješću, ne prima nikakve subvencije, donacije i poticaje te nema nikakvih potraživanja. Bačić je i korisnik tri kredita, ugovorenih od 2013. do 2016. u ukupnom iznosu od oko 250.000 kuna i s mjesečnim ratama u ukupnom iznosu od od 3500 kuna. U popisu nekretnina Bačić je naveo da je u njegovu vlasništvu kuća od 189 kvadrata u zagrebačkoj četvrti Šestine procijenjena na oko 4,5 milijuna kuna koju je stekao darovnim ugovorom – odnosno nasljedstvom i prodajom imovine, ali i ugovorom o doživotnom uzdržavanju. Osim kuće u Šestinama, ima i kuću u Strmcu u Zagorju od 18 kvadrata i vrijednosti od 35.000 kuna koju je stekao darovnim ugovorom. Osim toga, Bačić ima u svom vlasništvu ima i tri stana od kojih je onaj dubrovački s 59 četvornih metara najvrijedniji – procijenjen je na čak 1,35 milijuna kuna. Posjeduje i dva stana u Zagrebu od 28,3 i 29 kvadrata ukupne procijenjene vrijednosti od oko 510.000 kuna koje je stekao kreditnim zaduženjem, kupnjom od primitka ostvarenih od nesamostalnog rada, imovine i imovinskih prava. Dvotrećinski je suvlasnik i poslovnog prostora od 103 kvadrata u Dubrovniku procijenjenog na nešto manje od 1,2 milijuna kuna koji je stekao, kako se navodi, nasljedstvom – odnosno ugovorom o doživotnom uzdržavanju. Glavni ravnatelj HRT-a naveo je i da je vlasnik osobnog automobila Peugeot 206 iz 1999. kojeg je stekao zaduženjem kod banke i koji sada, prema procjeni, vrijedi samo 7000 kuna. Zaključno, u izvješću o imovinskom stanju, stoji i da glavni ravnatelj HRT-a ima 85.000 kuna štednje koju je stekao od imovine i imovinskih prava.