Ministar obrane i potpredsjednik Vlade Damir Krstičević rekao je danas u Zadru otkrivajući spomenik poginulim braniteljima s tog područja da je sjećanje na hrabru hrvatsku mladost naša trajna obaveza, a umirovljeni general Ante Gotovina kako smo na njihovoj žrtvi izgradili kuću demokracije. "Naši branitelji, naša mladost, sanjali su s nama slobodnu i jaku Hrvatsku. Nikad ne smijemo zaboraviti te dane borbe za opstojnost. Hrvatski branitelji s prvim predsjednikom dr. Franjom Tuđmanom na čelu čvrsti su kamen jedine domovine, a Domovinski rat temelj naše snage", rekao je na otkrivanju spomenika poginulim braniteljima u Zadru ministar obrane i potpredsjednik Vlade Damir Krstičević. Spomenik u obliku srebrne kocke postavljen je na Trgu kneza Višeslava u uvali Jazinama i djelo je akademskog kipara Tomislava Ostoje. Prisjećajući se svih poginulih branitelja, umirovljeni general Ante Gotovina rekao je kako smo na njihovoj žrtvi izgradili kuću demokracije. "Naša kuća demokracije izgrađena je na temeljima Domovinskog rata i zato je Domovinski rat temelj hrvatske državnosti. Njime smo ostvarili našu samostalnost, našu sigurnost i slobodu koju danas imamo", istaknuo je Gotovina. Gradonačelnik Božidar Kalmeta rekao je kako danas s dubokim osjećajima stoje pred spomenikom, ali ponosni i uzvišeni. "Zadar se klanja žrtvi svojih branitelja, njihovoj neizmjernoj ljubavi prema domovini, neustrašivosti i odlučnosti u obrani svojega naroda, vjeri i konačnoj pobjedi", istaknuo je Kalmeta i dodao da je to trajni spomen na branitelje koji su svojim životima branili i obranili Zadar i Hrvatsku. General Mladen Fuzul, izaslanik hrvatske predsjednice i vrhovne zapovjednice Hrvatske vojske Kolinde Grabar-Kitarović, istaknuo je da je taj spomenik "simbol žrtve i pobjede u Domovinskom ratu, koji simbolizira trajni spomen na naše branitelje". 