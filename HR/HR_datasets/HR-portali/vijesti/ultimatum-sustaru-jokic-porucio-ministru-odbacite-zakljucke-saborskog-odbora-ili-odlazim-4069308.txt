Voditelj stručne radne skupine za provedbu cjelovite kurikularne reforme Boris Jokić u ponedjeljak je najavio da su članovi skupine spremni odstupiti ako ministar znanosti obrazovanja i sporta Predrag Šustar do srijede, 25. svibnja ne odbaci zaključke saborskog odbora za znanost među kojima je i onaj da je skupinu potrebno proširiti s desetoro novih članova s različitih područja.   „Zaključci (saborskog odbora) pokazuju potpuno nepoznavanje procesa cjelovite kurikularne refome“, rekao je Jokić na konferenciji za novinare utvrdivši da je riječ o političkom pritisku jer je odbor donio zaključke koji su "u potpunosti u suprotnosti s odlukama Vlade i resornog ministra“ koji su dali potporu načinu provedbe kurikularne reforme.   „Ovoj zemlji nisu potrebne nadskupine, cenzorske skupine, skupine koje bi nas vratile u neka tamna, daleka vremena i ovakvi elementi ukazuju, ako baš hoćete, na ostavštinu bivšeg komunističkog sustava u nekom obliku odlučivanja i na to jednostavno ne možemo pristati. Na dijalog smo… više nego spremni, a na političke pritiske, politikanstvo, jednostavno ne možemo pristati“, rekao je uz ostalo, Jokić.    Stoga su članovi radne skupine, poručio je, spremni odstupiti. „Ali, uvažavajući važnost onoga što radimo i da to dira svako dijete i svakog roditelja, uvažavajući činjenicu da je to važno za budućnost zemlje, barem koliko kao i smanjivanje javnog duga, spremni smo dati rok do 25. svibnja u 10 sati ministru Šustaru i da se osvrne na ove zaključke i da ih između ostalog i odbaci", rekao je.