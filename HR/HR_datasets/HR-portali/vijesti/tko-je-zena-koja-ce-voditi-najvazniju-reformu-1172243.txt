Izabrana je transparentno. Tom jednostavnom rečenicom novu voditeljicu kurikularne reforme Jasminku Buljan Culej prezentirali su njezini šefovi – ministar obrazovanja Pavo Barišić i predsjednica Posebnog stručnog povjerenstva Dijana Vican. No, transparentnosti njezina izbora nikako ne ide u prilog skrivanje akcijskog plana za reformu obrazovanja – dokumenta na temelju kojeg je zaposlena i koji je presudio u njezinu korist u odnosu na planove šestero drugih kandidata koji su zajedno s Culej ušli u uži izbor za voditelja kurikularne reforme. Što će raditi, kojim smjerom i, kako očito znaju samo rijetki, spomenuta dva šefa i još nekoliko njih. Unatoč tome što preuzima javnu funkciju, financiranu iz proračuna, koja se tiče izravno tiče svih učenika, Buljan Culej ne otkriva svoj plan. Samozatajnost i doziranje informacija način je na koji, očito, uz podršku Ministarstva, želi raditi. Svoj će akcijski plan, kaže, prvo otkriti članovima ekspertne radne skupine u ponedjeljak na prvom sastanku. Polovičnom. Jer će na njezinoj prezentaciji umjesto dvanaest sjediti sedmero članova ekspertne radne skupine, petero njih, priključit će se tek za mjesec dana kada i ako budu izabrani na ponovljenom javnom natječaju. Kako najavljuje Buljan Culej, tek nakon što plan kojim će se mijenjati obrazovanje na uvid dobiju članovi ekspertne skupine, o njemu će biti obaviješteni i roditelji i učenici. – Moj je poziv obrazovanje u kojem sam više od dvadeset godina. U svim mojim projektima učenici su bili na prvom mjestu – kaže sama za sebe. A što kažu suradnici, kolege i prijatelji koji su u 23 godine radili i surađivali s Jasminkom Buljan Culej? Mogu li je oni opisati bolje nego što je opisala samu sebe i nego što su to odradili njezini šefovi? – Dugo se nekoj vijesti kao njezinu imenovanju za voditeljicu kurikularne reforme nisam toliko razveselila. Uistinu mislim kako je ona odličan odabir i osoba sposobna odraditi posao koji je pred njom – kaže Sanja Maleković, suvoditeljica interdisciplinarnog sveučilišnog studija pripreme i provedbe EU projekata. Maleković je na spomenutom studiju predavala J. B. Culej i kaže kako je nova voditeljica kurikularne reforme bila jedna od rijetkih polaznica koja je odmah usvajala drugačije i modernije modele predavanja, prilagođavala im se i u njima aktivno sudjelovala. – Ljudi poput Jasminke Buljan Culej nam trebaju. Ona je osoba s izuzetno naglašenim entuzijazmom i željom za stjecanjem novih znanja. Uvjerena sam kako će u poslu koji je očekuje dati sve od sebe. Za nju imam samo riječi hvale – kazala je Maleković, naglašavajući da Buljan Culej pamti kao jednu od rijetkih koja se zalagala za drugačiji model predavanja i nastave. Po dobrom je pamti i njezin prvi poslodavac – ravnatelj Srednje škole Sesvete Slavko Ivanković. U toj je školi i započela svoju karijeru, došavši kao, kako kaže ravnatelj Ivanković, zamjena za tadašnju profesoricu biologije. – Tadašnja kolegica bila je na rodiljskom, a Culej je došla kao zamjena. Sreli smo se samo nekoliko puta nakon što je karijeru nastavila izvan naše škole, ali za vrijeme boravka u učionicama nikada se na nju nisu žalili ni profesori, ni učenici. Bila je dobra profesorica – kaže ravnatelj, naglašavajući kako je ipak ne može komentirati u kontekstu nove funkcije koju je preuzela. – Vidjet ćemo kako će raditi – kaže Ivanković. Upravo te dvije godine provedene u učionicama sesvetske srednje škole u njezinu životopisu jedine su godine rada u učionicama. – Dr. sc. Jasminka Buljan Culej bila je znanstvena novakinja na Institutu za medicinska istraživanja i medicinu rada u razdoblju od 25. ožujka 1996. do 1. lipnja 1999. Nakon uspješno obranjenog magistarskog rada prešla je u drugu ustanovu. Kolege koje su u to vrijeme s njom surađivale više nisu zaposlenici Instituta, uglavnom zbog odlaska u mirovinu – tako o Culej govore u Institutu za medicinska istraživanja. Njezina kolegica Zrinka Pongrac Štimac s kojom je radila u Nacionalnom centru za vrednovanje, između ostalog na poslovima razvoja metodologije određivanja pragova prolaznosti na ispitima državne mature, o Culej nije željela govoriti. – Ne bih o tome govorila ni riječ. Nemam komentara – kazala je Pongrac Štimac. Kada bi je pak morao ocijeniti, Pero Lučin, rektor riječkog sveučilišta, Culej bi dobila ocjenu dva plus, ne ulazeći tu, kaže Lučin, u mogućnost ili nemogućnost da provede reformu. – Kada bih analizirao samo životopis, ono što je nama znanstvenicima bitno i što svjedoči o radu, Culej ima bolji životopis u staničnoj biologiji nego u području obrazovanja. Grub sam u toj znanstvenoj ocjeni, no to ne znači da ona ne može provesti posao za koji je imenovana. Jednostavno mislim da postoje ljudi s boljim kvalifikacijama – kazao je Lučin. Naglasio je kako skrivanje plana rada šteti samo Jasminki Buljan Culej i ostavlja loš dojam. "Čekajući tramvaj zvan obrazovna reforma" naziv je prosvjeda koji će se 1. lipnja održati na Trgu bana Josipa Jelačića od 18 do 19.30 sati. Prosvjedna akcija pod motom "od demokracije u školi do demokracije u društvu", kako neslužbeno doznajemo, bila je planirana i prije nego su prezentirani rezultati natječaja po kojima je Jasminka Buljan Culej preuzela voditeljsko mjesto u provedbi kurikularne reforme. Iako je najavila da se zalaže za školu 21. stoljeća, za rasterećenje gradiva i bijeg od "bubanja činjenica", njezino imenovanje već je praćeno različitim reakcijama - pa i ostavkama članova Posebnog stručnog povjerenstva. Čestitam kandidatkinji. Važno je, međutim, to da javnost nije upoznata s planom aktivnosti. Proces bi trebao biti demokratski, ali on to nije. Nije mi poznat niti akcijski plan povjerenstva. Ne zabrinjava me to kao kandidata, nego kao roditelja. Svatko bi trebao biti upoznat s onim što se događa u odgoju i obrazovanju  - rekao je Boris Jokić.  Jasminka Buljan Culej znanstvenica je i stručnjakinja u STEM području te znanstvenica i stručnjakinja u području odgoja i obrazovanja. Profilirala se u osobu visokih kompetencija u poznavanju obrazovnih politika zemalja EU i izvaneuropskih zemalja. To ju je učinilo drukčijom od ostalih kandidata - kaže Dijana Vican.  Zasmetala mi je netransparentnost cijelog postupka. Nismo na vrijeme upoznati s planovima kandidata, a nakon što je izglasana voditeljica, pojavio se popis 12 članova koje se trebalo birati i to sve bez dodatne dokumentacije, bez njihovih životopisa. Neću staviti svoje ime ispred Akcijskog plana u ovom obliku - rekao je Vedran Mornar.