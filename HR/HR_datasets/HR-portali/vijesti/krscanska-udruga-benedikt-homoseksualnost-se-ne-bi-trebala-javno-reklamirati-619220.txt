Ilustracija: AFP HRVATSKA kršćanska udruga Benedikt pozvala je Splićane da se na dan održavanja Split Pridea ne okupljaju organizirano na Rivi i da ne reagiraju mržnjom prema onima koji će sudjelovati u "Povorci ponosa".  "Dostojanstvenim ponašanjem pokažimo da znamo odgovoriti na miran i uljudan način na sve provokacije društvenih skupina koje provode život koji nije u skladu s našim životnim stavovima i načinom života.  Građani Splita ne smiju reagirati mržnjom i netrpeljivošću prema ljudima koji će biti u povorci te moraju pokazati kako imaju razumijevanja i za ljude koji ne dijele njihove vrijednosti i način života, te kako žive u skladu s kršćanskim i drugim vrijednostima na koje se pozivaju.  Trebamo uvažavati svaku osobu i njezin izbor pa i po pitanju seksualnosti, ali homoseksualnost nije nešto što je za javno reklamiranje, jer to nije u skladu s tradicijom, kulturom i običajima hrvatskog društva, a posebno se ne uklapa u vjerska načela kršćanske religije kojoj pripada većina građana naše domovine.  Umjesto da se organizirano okupljate na Rivi, toga dana sa svojim obiteljima posjetite druga mjesta u gradu i okolici ili pak ostanite u svojim obiteljskim domovima", navodi se u priopćenju splitske udruge Benedikt.