Foto: Hina  DRUGI čovjek Sberbank, Maksim Poletaev, susreo se s premijerom Plenkovićem kojemu je rekao da nije zadovoljan suradnjom s izvanrednom upravom koncerna Agrokor, kao ni onom s hrvatskom vladom. Poletaev razgovor smatra vrlo bitnim i kaže kako je s premijerom imao otvoren dijalog.   "Premijeru sam jasno rekao kakva je naša pozicija. Prva zamjerka odnosi se na profesionalnost tima koji vodi proces što je bitno s obzirom na vrlo jaku konkurenciju trgovačkih lanaca. Važno je znati da je potrebno na tom području imati menadžment koji ima iskustva u tom segmentu u ovom važnom razdoblju za kompaniju. Izgleda da toga sada nema u Agrokoru", rekao je Poletaev u intervjuu za Večernji list. Dodao je i kako sastanak smatra produktivnim te da su uključene strane napokon počele slušati jedna drugu.   Što se tiče novog financiranja Agrokora, Poletaev kaže kako Sberbank novac dati tek onda kad dobije jamstvo da će on biti i vraćen.   "Imali smo vrlo malo vremena da nađemo rješenje za novi kredit. U ovom trenutku odgovornost nije samo na kreditorima nego i na Vladi. To sam rekao i g. Plenkoviću. Još nismo sigurni može li izvanredna uprava oporaviti kompaniju. A to nam je veoma bitno jer želimo nastaviti s poslovanjem u Hrvatskoj. Želimo znati točno za što će se svježi novac koristiti. Mi nismo dobili jasnu informaciju kako je posljednjih odobrenih 80 milijuna eura potrošeno." Bez sličnog primjera u hrvatskoj povijesti  O Lex Agrokoru, s donošenjem kojeg se krenulo nakon susreta ministrice Dalić i uprave Sberbanka, kaže kako je to bila odluka unutar države te da razumije da se Hrvatska ranije nije susrela sa sličnim problemom.   "Do jučer je Agrokor bio primjer velike i uspješne kompanije u regiji. Lex Agrokor bio je odgovor na taj problem. Zato se sada na to moramo fokusirati", govori Poletaev.   Što se tiče oporavka Agrokora, smatra kako bi Hrvatska trebala vjerovati iskustvu Sberbank koja se mnogo puta susrela sa sličnim problemima i situacijama. Poletaev navodi slučajeve restrukturiranja Mechela i UTaira kao primjere uspješno obavljenog posla. Todorića neće zaboraviti  Situacija s Todorićima, smatra Poletaev, neće biti tako brzo zaboravljena.   "Todorić je odgovoran, iako, vidim to još jasnije jer sam i sam bio intenzivnije uključen u posljednji kredit koji smo dali Agrokoru. Doista smo imali povjerenje u njega. Inače, vjerujem ljudima jer drugačije ne možete ni raditi s njima. Tako sada imam i osobni problem s obitelji. Ali, dobro, mi postojimo već 175 godina, a postojat ćemo i sljedećih 175, ali ovu situaciju s  obitelji Todorić nećemo moći zaboraviti", rekao je Poletaev.   Poletaev govori kako je znao da nema pravu sliku o stanju u Agrokoru nakon što je shvatio da imaju pet milijardi eura prihoda, a ne mogu naći potrebnih 40 milijuna.  "Imali smo povjerenje, ali to je gotovo. Imamo sličnih slučajeva poput ovoga, ali uz povjerenje se rješenje za nekoliko godina može naći." Tužba protiv Todorića nije isključena  Što se tiče tužbi koje su nekoliko puta spominjane, Poletaev kaže:   "Za posljednjih sto milijuna eura imali smo kolateral i znali smo da je obitelj svjesna situacije u kompaniji. Lagali su nam, dali nam krive informacije, to nije u redu. Zato imamo različite poglede na odgovornost i uloge. Što se tiče obitelji, ne isključujem da će doći do tužbe, o ostalom je još prerano govoriti. Ruska poslovica kaže "bolje mršav kompromis nego debela tužba". Pokušat ćemo pronaći najbolje rješenje za sve."  Ima li Rusija geopolitički interes u ovom slučaju?   "Vjerujte, nema političkih problema vezanih uz Agrokor. Radi se o čistom biznisu, kao kreditori želimo svoj novac natrag. Što se tiče priča o političkim utjecajima - mislim da se radi o igrama. Kada izjavite da želite svoj novac natrag, ti igrači kažu - to je politika ruskog utjecaja. Mi smo banka i bavimo se bankarstvom, ne želimo preuzeti Agrokor i ne bavimo se time", zaključio je Poletaev.