Foto: Sara Moran POSTOJI samo jedna fotografija malog Cabezoncita i trenutka prije nego što je spašen. Uličnog psa iz Perua su pronašli svezanog na stanici podzemne željeznice. Nije se mogao pomaknuti pa je samo tužno gledao i spuštao glavu. Bilo je to prije četiri godine kada ga je pronašla grupa mladih ljudi. Oslobodili su ga i dali mu hrane, no kad su se nakon dva tjedna vratili na isto mjesto, vidjeli su da je pas još uvijek tu. Gomila ljudi je svakodnevno prolazila pokraj njega, no nitko se nije zaustavljao i pokušao nešto poduzeti. Mladi ljudi su ga taj put odlučili uzeti sa sobom i odvesti u sklonište. Nitko ne zna kako je Cabezoncito završio na stanici podzemne željeznice, no pretpostavlja se da ga je vlasnik ostavio tu nakon što je pas ozlijedio zadnje noge. Sara Moran, osnivačica lokalnog skloništa otkrila je da je Cabezoncito imao nesreću zbog koje više nije mogao hodati. Odmah ga je odvela veterinaru koji nažalost nije imao dobra vijesti. Cabezoncito je imao ozlijeđenu kralježnicu te rane i kraste na više mjesta. Pošto je dugo vremena bio svezan, morao je obavljati nuždu na istom mjestu i u istom položaju, što je prouzrokovalo dodatne probleme. Veterinar nije bio siguran hoće li pas preživjeti. Rekao je da će cijeli život biti paraliziran te da se neće moći kretati. Mnogi vlasnisi pasa bi se u tom trenutku odlužili za uspavljivanje, no Sara Moran nije htjela odustati. Platila mu je skupu operaciju kao i tretmane za liječenje bubrega iako nije bila u dobroj financijskoj situaciji. Operacija je prošla dosta dobro, a nakon što se malo oporavio, Sara mu je nabavila posebna kolica pomoću kojih se konačno opet mogao kretati. Još uvijek mora nositi "pelene" za pse i jesti posebnu hranu, no sad opet ima svoju slobodu. Iako će do kraja života morati koristiti kolica, Cabezoncito živi lijep i ispunjen život. Voli trčkarati po dvorištu i plaži, čak je sudjelovao i u jednom maratonu, a u skloništu ima 60 prijatelja koji su također spašeni s ulica Perua.