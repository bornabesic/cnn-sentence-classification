Iza tridesetpetogodišnjeg Tomislava Tomaševića Senfa (nadimak su mu dali u osnovnoj školu po senfu Thomy) 19 je godina aktivističkog rada. Već od gimnazijskih dana aktivist je Zelene akcije. Diplomirao je politologiju te magistrirao na Sveučilištu u Cambridgeu zaštitu okoliša, društvo i razvoj. Na predstojećim lokalnim izborima politička platforma “Zagreb je naš!” namjerava osvojiti mandate u zagrebačkoj Skupštini, a Tomaševića je kandidirala za zagrebačkog gradonačelnika. Godinama uporno kritizirate vladajuću politiku u Zagrebu koju predvodi Milan Bandić, a sad i sami želite u politiku. Zašto? - Imamo iza sebe više od 15 godina različitih borbi za javni interes u Zagrebu, od urušene Kupske ulice, prosvjeda s radnicama Kamenskog zbog uništenja tvornice radi interesa zemljišnih špekulanata, do prosvjeda protiv legalizacije hotela Kulmerovi dvori u rezidencijalni dvorac obitelji Todorić što je predsjednica RH poput Alise u zemlji čudesa tek jučer shvatila, sve do najpoznatije borbe za Varšavsku ulicu i Cvjetni trg. Nakon svih tih borbi za javni interes shvatili smo da ni jednu od političkih opcija ne zanimaju rješenja koja predlažemo za različite probleme u gradu. Shvatili smo da, želimo li nešto promijeniti, moramo ući u institucije. To ne znači da nećemo i dalje biti na ulici s građanima. Jednom nogom ćemo biti u institucijama, a drugom na ulici s građanima. Upravo je to model rada političkih platformi u nekim drugim, primjerice španjolskim gradovima. Ističete da su vam uzor i inspiracija promjene koje su se u proteklim godinama dogodile primjerice u Madridu i Barceloni. Velike potrošene političke stranke u tim su gradovima poražene i na njihovo čelo izabrane nestranačke osobe: U Barceloni aktivistkinja iz građanskog pokreta protiv deložacija Ada Colau, a u Madridu ugledna sutkinja Manuela Camena. Zagreb, međutim, nema tako dugu tradiciju građanskog aktivizma kao Barcelona i Madrid. Nisu li to nedostižni uzori? - Tamo je recesija snažno mobilizirala građane u pokret “15M”, a nakon toga se pojavila stranka Podemos i oformljene su političke platforme za lokalne izbore. Velike su razlike između njihove i naše situacije. Međutim, političke platforme u Španjolskoj koje nas inspiriraju nisu samo stvar mobilizacije već i modela djelovanja koji želimo primijeniti u Zagrebu. Platforma “Zagreb je naš!” okuplja istaknute pojedince, kvartovske inicijative i izlazi na izbore zajedno s Novom ljevicom, Radničkom frontom, ORaH-om i strankom Za grad. Iako smo se registrirali kao politička stranka, svi oni koji su aktivni u kampanji mogu odlučivati o različitim pitanjima kao što su kandidature za gradonačelnika i dogradonačelnice te o programu platforme, iako nisu članovi stranke. Riječ je o političkoj inovaciji upravo po modelu Barcelone. Inovacija je i politika koja ide s kvartovskih razina. Možete li pojasniti što je to? - To je politika gdje se želi nagovoriti građane da se sami uključe. Umjesto da se obraćamo građanima s tim što ćemo napraviti za njih, mi ih pozivamo da nam se pridruže, da se i sami, zajedno s nama, kandidiraju za vijeća mjesnih odbora i gradskih četvrti. Politika je i to kako izgledaju kvartovi i na što se u kvartovima troši novac. Želimo demistificirati politiku kao takvu, kao nešto što se smatra djelatnošću za moćnike ili, kao što to Sandra Švaljek tvrdi, za eksperte koji grad shvaćaju kao poduzeće kojim će oni upravljati kao menadžeri. Mi mislimo da je politika za sve građene. Na stručnjacima je da građane savjetuju kako nešto napraviti, ali nije na njima da odlučuju što su potrebe građana. Želimo živjeti u demokraciji, a ne u tehnokraciji. Kandidatkinje za dogradonačelnice, politologinju Danijelu Dolenec i glumicu i aktivisticu Uršu Raukar platforma “Zagreb je naš!” predstavila je ispred sjedišta SDP-a. Zašto baš tamo? - Imamo dvije izuzetne kandidatkinje: Urša Raukar vrhunska je glumica s velikim znanjem o kulturnoj politici u Zagrebu, ali i velika aktivistica koja se dokazala u brojnim borbama za javni interes. Danijela Dolenec je vrhunska znanstvenica koja se obrazovala na najprestižnijim svjetskim sveučilištima, a osim znanstvenim radom, dokazala se javnim djelovanjem u temama poput rodne ravnopravnosti, socijalne pravde, ekološke održivosti. Predstavili smo ih ispred sjedišta SDP-a gdje smo prije 7 godina organizirali prosvjed s nekoliko tisuća ljudi zbog odgovornosti SDP-a za devastaciju Varšavske ulice i Cvjetnog trga u Zagrebu. Upravo je SDP taj koji je proizveo Milana Bandića, a u tome su mu zdušno pomogli HDZ, HNS i HSLS i svi zajedno su odgovorni za stanje koje imamo u Zagrebu. Zato je potpuno licemjerno pozivati da se grad vrati građanima što sada SDP govori zajedno s HNS-om. Zapravo, SDP se pred našim očima urušava poput Agrokora i s takvim SDP-om nema budućnosti. Ne pribojavate li se da ćete odvlačenjem dijela glasova SDP-u i HNS-u pripomoći još jednoj Bandićevoj pobjedi? - Prvo, politika kao takva zgadila se s pravom većem broju građana. Smatramo da ćemo s platformom “Zagreb je naš!” na izbore izvući birače koji na njih dosad nisu izlazili, ali i razočarane birače SDP-a čija je stranka u takvom rasulu da nemaju vlastitog kandidata već podržavaju Mrak Taritaš, predsjednicu gradskog HNS-a iza kojeg stoji građevinski lobi. A, drugo, postoje dva kruga izbora za gradonačelnika/cu i u prvom krugu je bitno da građani izraze želju za stvarnom promjenom. Ne uđemo li u drugi krug, dat ćemo doprinos da se Bandića ukloni s vlasti. Koje su ključne točke vašeg programa za Zagreb? - Jeftinije, dostupnije i kvalitetnije komunalne usluge. Prvo, provest ćemo mjere za pojeftinjenje vode, a drugo, zatvorit ćemo odlagalište otpada Jakuševec. Kao dugoročno rješenje uvest ćemo sustav odvojenog prikupljanja otpada na kućnom pragu i pravednu naplatu prema količini otpada koji građani proizvedu kako bi ih potakli na recikliranje. Treće, osigurat ćemo brži javni prijevoz odvajanjem tramvajskih koridora od automobilskog prometa, a uštede od odvojenog prikupljanja otpada usmjerit ćemo na proširenje tramvajske mreže jer u zadnjih 16 godina nije sagrađen ni metar tramvajske pruge. Poseban fokus stavit ćemo na gradnju novih vrtića i škola jer ih je premalo, zatim na instrumente zelene javne nabave. Zelena javna nabava: Gradske četvrti će imati više ovlastiZagrebački holding je primjerice 2016. za nabavu u prehrani potrošio oko 100 milijuna kuna i 92 posto toga iznosa je išlo Agrokoru i Vindiji. Kroz instrumente zelene javne nabave u svim gradskim ustanovama i poduzećima potaknut ćemo potrošnju lokalne kvalitetne hrane, posebice obiteljskih poljoprivrednih gospodarstava u zagrebačkom prstenu. Veći udio proračunskog novca prebacit ćemo na odlučivanje na razinu Vijeća gradskih četvrti i mjesnih odbora i uvesti model participativnog proračuna po uzoru na grad Pazin. Tako bi građani mogli odlučivati o prioritetnim akcijama, kaže Tomašević.