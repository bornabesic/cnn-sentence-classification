Foto: Index, Hina HDZ je pobjedom u Splitu spasio izbore i ušutkao one koji će kazati da ta stranka ne može prismrditi većim gradovima. Kraljevi sela iz zagore, carevi svih zaostalih i siromašnih općina koje su se luđački nakotile u ovih četvrt stoljeća upravo radi HDZ-a u općem su jurišu uspjeli srušiti Keruma.  Kerum je HDZ-u ukrao sve metode i argumente  Bilo je tijesno. Kerum je HDZ-u ukrao sve argumente i metode kojima ova stranka pobjeđuje od 1991. naovamo. Prisvojio je Tuđmana, Oparu optužio da ne želi križeve na Marjanu, a na kraju je u suludom finišu kampanje pričama o nečemu što se navodno događalo u Milanu kampanju do kraja pretvorio u lakrdiju. No, HDZ je u zadnji čas izvadio finalno oružje, onaj metak kojeg junak u akcijskom filmu čuva u džepu da njega iskoristi za glavnog negativca.   U petak navečer, u finalnim satima kampanje HDZ-ovci su izvadili najjače oružje, nuklearnu bombu kada je u pitanju domaća politika. Sjeli su u auto i posjetili Gotovinu kod kuće.   Sama činjenica da kandidat za gradonačelnika jednog grada odlazi u drugi grad samo da bi se slikao s umirovljenim generalom Hrvatske vojske i to objavio na Facebooku (pa objavu puštali i na dan šutnje) govori apsolutno sve o besmislu kampanja i politike u Hrvatskoj.   U svakom slučaju, od dva loša izbora u Splitu pobijedio je samo jedan. Je li Opara bio loš ili gori izbor, još ćemo vidjeti.  Plava sjena iznad Metkovića  Veliku pobjedu HDZ je ostvario u Metkoviću. Cijela stranačka mašinerija nadvila se na mali grad na Neretvi, plava sjena danima je prikrivala nebo iznad Metkovića. Poput Dartha Vadera koji je Zvijezdu smrti testirao na nebitnom planetu da pokaže moć, tako je HDZ svu mašineriju poslao da porazi Most.   Graničari kod Metkovića danas su radili kao da su u privatnom sektoru, po mjestu su se motali ljudi koje nitko nikada nije vidio, a za rušenje utvrde Mosta za pomoć se molilo i notornog Jamba. Sad HDZ-ovcima nije bilo bitno tko je i što je Stipe Gabrić Jambo, bivši gradonačelnik koji im je itekako smetao kad je završio na Milanovićevoj listi na izborima koji su se dogodili ne tako davno, tko će više pamtiti sve izbore u Hrvatskoj.   Na kraju su uspjeli. Most ipak nije bio tako snažan da izdrži tu silnu suludu HDZ-ovu mašineriju koja se na njih namjerila. U Metkoviću se nije vodila politička borba, to je bila osobna osveta.   Turisti iz Hercegovine donijeli pobjedu HDZ-u  Slično je bilo i u Imotskom, i tu su turisti iz Hercegovine, bruje danas društvene mreže, HDZ-u donijele pobjedu. Budalić je nakon pobjedničkog govora u prvom krugu možda ispao budala, ali u drugom krugu je stranka pomogla.   No milost stranke nije pratila Josipu Rimac. Karamarkova kninska kraljica pregažena je poput plitkog potoka, za nju u ovakvom HDZ-u valjda nema mjesta. Na političku scenu pobjedom u Gospiću se vratio pokojni HSP, onaj originalni. To je isto jedna priča koju će biti zanimljivo gledati.  No, tko gubi ima se pravo ljutiti. Pa tako i Kerum i Nikola Grmoja ili netko treći. Hrvatska je administrativno podijeljena na sulud način koji će uvijek osiguravati da HDZ ima barem pola općina i županija, to je tako.   Bandić obranio Zagreb uz pomoć tviteraša Vrdoljaka  Bandić je, uz pomoć tviteraša Vrdoljaka obranio Zagreb, teže nego se očekivalo. Poraz Anke Mrak Taritaš u Zagrebu odmah je razvalio HNS koji puca po šavovima. SDP nismo ni spomenuli, to možda i najviše govori o njima-  HDZ je u osvetničkom naletu pokazao Mostu i ostalima da je zajeban kad ga se naljuti. No, Plenkovića prava bitka tek čeka. Već ovog tjedna kreće borba za većinu u Saboru, finalna bitka nakon koje će se brojati mrtvi.   HDZ je poput ludog revolveraša pomeo neprijatelje u osvetničkom pohodu. No, i najbrži revolveraši su padali, najčešće od hitaca ispaljenih s leđa. Hitaca kao što je, primjerice, nedostatak jedne ruke za većinu u Saboru. Ostale tekstove ovog autora možete pročitati OVDJE. *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala