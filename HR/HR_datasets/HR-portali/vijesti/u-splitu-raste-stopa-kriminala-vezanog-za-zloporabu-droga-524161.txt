Splitska policija objavila je analizu sigurnosti na području Splitsko-dalmatinske županije za prva četiri mjeseca ove godine i prema statistikama većina negativnih djela je u padu, a jedini porast bilježi se u broju kaznenih djela povezanih sa zlouporabom droga. Statistički podaci od ove godine uspoređivani su s proteklim petogodišnjim prosjekom za isto razdoblje od siječnja do travnja, a prema toj usporedbi je 30 posto više kaznenih djela povezanih s drogom, a povećan je i broj zapljena droga gdje od 83,2 posto. Naime, petogodišnji prosjek su 302, a 2017. bilo je 554 zapljene. Također, u blagom je porastu ukupan broja kaznenih djela. Riječ je o povećanju od 1,7 posto u odnosu na petogodišnji prosjek tijekom kojeg je bilo 1610 kaznenih dijela dok je u 2017. godini zabilježeno 1638 kaznenih djela. Prema statistikama, u padu je broj prekršaja remećenja javnog reda i mira, za 9,8 posto, ali i pad broja prekršaja iz Zakona o sprječavanju nereda na sportskim natjecanjima i to za čak 19,3 posto. Za 21,5 posto smanjen je broj zabilježenih slučajeva nasilja u obitelji. Tijekom proteklih pet godina, u razdoblju od siječnja do travnja bilo ih je u prosjeku 404, dok se u istom razdoblju ove godine bilježi 317 takvih prekršaja.  Ove godine je dvostruko manje poginulih u cestovnom prometu, prosječno bude šest poginulih dok su ove godine smrtno stradale tri osobe. Manji je i broj teško ozlijeđenih za osam posto dok je više lakše ozlijeđenih za i to za 4,5 posto. Od težih kaznenih djela općeg kriminaliteta, u prva četiri mjeseca bilo je jedno kazneno djelo ubojstva, koje je razriješeno. Tu su i četiri pokušaja ubojstva, od kojih su tri razriješena, dok u jednom slučaju kriminalističko istraživanje još traje. Zabilježena su 22 kaznena djela teške tjelesne ozljede što je pet manje u odnosu na petogodišnji prosjek. Od 22 djela, njih 19 je razriješeno.  Što se tiče kaznenih djela silovanja, uključujući i pokušaje, ove godine nije zabilježeno niti jedno takvo kazneno djelo, u odnosu na prosjek od dva. Bilježi se i pad imovinskih kaznenih djela za 21,1 posto. Za ta djela prosjek je 881, a 2017. bilježi se 695 kaznenih djela na štetu imovine. U padu su razbojništva za 37,5 posto, zatim drske krađe za 43,3 posto te 37,4 manje provala. U prva četiri mjeseca bilo ih je 267, dok je prosjek 426 provale.  