Foto: szinyeigimibp.hu, Hina MAĐARSKA danas odaje počast žrtvama autobusne nesreće u Italiji, tinejdžerima iz Budimpešte u čast kojih su na javnim zgradama izvješene crne zastave.  Dan žalosti koji je proglasila vlada počeo je tihom svečanošću ispred parlamenta u prisustvu premijera Viktora Orbana i predsjednika republike Janosa Adera.  Šesnaest osoba poginulo je, a 26 je ozlijeđeno kad se u petak navečer zapalio autobus nakon što je udario u stup mosta na izlasku s autoceste blizu Verone.  U vozilu na povratku u Mađarsku nakon školskog izleta u francuske planine bilo je 56 osoba, od kojih 43 tinejdžera, dva vozača, nekoliko roditelja i profesora,  Učenici i profesori iz srednje škole Pal Szinyei-Merse koju su pohađale žrtve prisustvovali su u ponedjeljak komemoraciji.  Povratak ozlijeđenih počeo je u nedjelju i nastavit će se danas, po mađarskim medijima. Dvije istrage otvorene su u Italiji i Mađarskoj kako bi se pokušali odrediti razlozi nesreće. "Naprijed su sjedile većinom djevojke" Talijanska policija još je jučer izvijestila kako su izjave preživjelih kontradiktorne i konfuzne te da uzrok nesreće još ne znaju. Niti danas se ne zna uzrok, ali roditelji prepričavaju izjave preživjelih.  Jedan od dječaka koji je sjedio iza na lijevoj strani kazao je kako oni koji su sjedili naprijed na desnoj strani  jednostavno nisu imali nikakve šanse. "Naprijed su sjedile većinom djevojke", rekao je.  Otkrio je i kako su se na cesti odmah zaustavili automobili i kamioni i krenuli u pomoć. A jedan od heroja, profesor tjelesnog, koji je iz gorućeg autobusa izvukao više djece, u nesreći je izgubio dvoje vlastite djece. Kćer je sjedila pored njega za vrijeme nesreće ali je iskliznula sa sjedala u trenutku udara te ju je pred njegovim očima progutala vatra.