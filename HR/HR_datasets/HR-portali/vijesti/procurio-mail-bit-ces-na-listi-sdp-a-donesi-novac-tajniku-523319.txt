Za ulazno mjesto u gradskoj skupštini 3400 kuna. Nositelji za vijeća mjesnih odbora i na ulaznim mjestima vijeća gradske četvrti (zaključno s 8. mjestom) 1500 kuna, a ulazno mjesto za vijeće mjesnih odbora 800 kuna... To je samo dio e-maila, koji je u posjedu 24sata, a koji je član predsjedništva zagrebačkog SDP-a Denis Hrestak poslao kandidatima za gradsku skupštinu, vijeća gradskih četvrti i vijeća mjesnih odbora iz Trešnjevke Jug. Navedeno je kad i kamo kandidati moraju donijeti novac na ruke tajniku organizacije Tomislavu Branđolici. Dakle, svi oni kandidati koji su, prema procjeni SDP-a, na ulaznim mjestima na lokalnim izborima morali su na ruke donijeti novac ovisno o listi na kojoj se nalaze. No unatoč toj namjeri, to se ipak nije dogodilo, što nam je potvrdio i Hrestak. - Žao mi je što vam taj koji vam je dao taj mail nije dao i drugi mail, u kojem piše da smo od toga odustali. Naime, neki ljudi za to nisu imali novca, drugi nisu željeli dati i onda smo odustali. Ali to nije nikakav cjenik za ulazak u predstavnička tijela ili davanje novca za crne fondove. To smo sakupljali da imamo poslije za roštilj i počastiti sve članove koji su sudjelovali u kampanji - kazao nam je Hrestak. Tvrdi da su tako radili i prije. Glavni tajnik SDP-a Zvane Brumnić kaže da ne može komentirati mail, ali da ne vidi ništa sporno. Nakon što nas je pitao odakle nam dopis, kazao je da pisanjem o ovome samo pomažemo Milanu Bandiću i da su sve to insinuacije. Neslužbeno nam je nekoliko ljudi iz zagrebačkog SDP-a reklo da su tako radili i ove godine u drugim kvartovima, ali bez pisanog traga. U HNS-u i HSS-u, koji imaju zajedničku listu s SDP-om, kažu da njihovi kandidati nisu dobili takvu obavijest. - Ne možemo vjerovati da je netko toliko glup - kratko je komentirao izvor blizak vrhu HSS-a.      