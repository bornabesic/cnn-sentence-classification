Potpredsjednik Sabora Željko Reiner (HDZ) gostujući na televiziji N1 na upit da komentira Peđu Grbina (SDP) koji mu je viknuo da se makne s mjesta predsjedavajućeg u Saboru nakon što je Mostov Božo Petrov podnio ostavku, odgovorio je: "Ja nisam ništa uzurpirao, nego sam postupio po Poslovniku, u kojemu se jasno propisuju pravila. Što je trebalo napraviti, nekima je bilo od interesa izazvati ustavnu krizu, krizu u Saboru, pa takvi vole loviti u mutnome. Ja sam postupio striktno po Poslovniku. Grbina sam uputio da se obrati Odboru za Ustav i Poslovnik, koji je jasno rekao da sam ja postupio po Poslovniku." Reiner je uvjeren da se može vladati uz većinu od 76 zastupnika. "Još dan ranije oporba je prozivala vladajuće neka pokažu većinu, to se ponavljalo do unedogled. Sad kad je pokazana većina, postavljaju se pitanja je li to dovoljna većina. To nije teška većina za vladanje. Vladati možete u mnogim zemljama s manjinom. To nije plan HDZ-a, HDZ sad ima čvrstu većinu i imat će čvrstu većinu. Mi imamo apsolutnu većinu, od 76 glasova i bit će još i veća nakon lokalnih izbora", kazao je Reiner. HDZ je uvjeren da će nakon lokalnih izbora pojačati svoju većinu, a Reiner je to prokomentirao ovako: "Vidjet ćemo tko će koliko dobiti, narod je sve to gledao, narodu je potpuno jasno tko je pokrenuo krizu. SDP je tražio smjenu ministra Zdravka Marića, što nisu uspjeli. SDP i Most su pokušali destabilizirati Vladu i Hrvatsku i nisu uspjeli. Uvjeren sam da će birači znati to prepoznati." S time u vezi Reiner je tijekom razgovora kazao kako misli "da će HDZ-u prići mnogi nakon lokalnih izbora, a ono što su neki zazivali, prijevremeni izbori, nikome ne odgovara, a najmanje hrvatskim građanima." O oporbenim strankama je kazao: "Nemamo potrebe koalirati s SDP-om, koji je u rasulu. Što se tiče HNS-a, on ima svoje kandidate, a što će biti nakon izbora, to ćemo vidjeti." "Mi nikoga ne isključujemo, mi smo inkluzivna stranka, naravno da imamo svoj svjetonazor i politički program, ali mi smo spremni razgovarati sa svakim i nećemo odustajati od svojih programskih načela, ali ako netko radi iza leđa, nemamo što razgovarati", rekao je. Na pitanje zataškava li se priča o vraćanju dugova Agrokora do izbora, Reiner opovrgava: "Ni u kom slučaju. Dugovi Agrokora su ogromni. Ono što je važno jest da su se svi akteri složili da je taj način najbolji. Složio se sam Agrokor, bez njegove suglasnosti se to nije moglo napraviti. Složili su se i dobavljači, da se razumijemo. Složili su se i financijeri i banke i već su dale novac Agrokoru iz kojega se to može financirati. Svakome je jasno da je potrebno još znatno više novca investirati u Agrokor, da ovi koji nisu dobili svoj novac dobiju novac. Ključno je restrukturiranje takve ogromne tvrtke, koja nije bila posložena na pravi način." Most je optužio HDZ da štiti kriminal u Agrokoru, a Reiner kaže kako je "sramotno ako će se kampanja Mosta svoditi na to". "Na nekim pozicijama političari smiju neke stvari govoriti, ali ako ih kažu na drugačiji način, onda prelaze svoje ingerencije. Mi smo, srećom, zemlja u kojoj ipak funkcioniraju mehanizmi kako trebaju, neki bi mogli i bolje, ali funkcioniraju. Mi smo prvi koji smo nešto poduzeli. Drugi nisu ništa poduzeli, nego su samo htjeli destrukciju koja bi stotine tisuća ljudi koštala egzistencije... Ne može nitko s pozicije vlasti u demokratskoj zemlji nekoga uhićivati ili predlagati uhićenje. To se ne radi, to se radi u nekim drugim sustavima", komentirao je Reiner u razgovoru za N1. Na novinarsko pitanje je li Zlatko Hasanbegović i dalje u HDZ-u, Reiner je kazao da je Zlatko Hasanbegović na listi Bruhe Esih. "Bruna Esih nije član HDZ-a niti bila niti sada, ona je neovisna saborska zastupnica, a Hasanbegović je bio član Predsjedništva stranke. Statut HDZ-a je vrlo jasan i nedvosmislen. Statut kaže ako netko na izborima bude na listi druge stranke, dakle stranke koja se suprotstavlja HDZ-u, on će se isključiti iz stranke. To kaže Statut HDZ-a, a s njim će se sigurno razgovarati nakon izbora, možda i prije izbora", kazao je Željko Reiner. Može li si Andrej Plenković s tankom većinom u Saboru priuštiti da isključi Hasanbegovića, koji praktički kontrolira tri glasa? Reiner je diplomatski, ali prilično jasno, izrazio svoj stav da se "uređena stranka" mora držati pisanih dokumenata, "zvali se oni Ustav, zakon, Poslovnik Hrvatskog sabora ili Statut stranke". Reiner je u razgovoru za N1 komentirao glasovanje Tomislava Sauche i kazao kako nije bio iznenađen njegovim postupkom: "On je to načinio iz vlastitog uvjerenja, nije član SDP-a, on je neovisni zastupnik i kao neovisni zastupnik može donijeti svoju procjenu za koga će glasovati i protiv koga će glasovati". Pritom je naveo primjer: "Imali smo takve situacije, kad je bio prvi pokušaj da se destabilizira Vlada, kad su sva četiri ministra Mosta glasala da ministar Pavo Barišić ostane u Vladi, da bi onda svi članovi Mosta u Saboru bili suzdržani. Čovjek može promijeniti mišljenje, u Saboru pogotovo. Ima ih jako puno koji su mijenjali svoja mišljenja."