"Nakon reakcije Udruge Vigilare te alarmiranja šire javnosti, Hrvatska lutrija je povukla sramotne reklamne plakate i revidirala sve reklamne materijale i poruke svoje, posebno za žene, omalovažavajuće kampanje", priopćeno je iz Udruge Vigilare.  Na adrese Hrvatske lutrije upućeni su mnogi prosvjedni dopisi revoltirani dvosmislenim marketinškim porukama, naovodi se, koje su, vrlo jasno, žene prikazivale kao objekt, ne poštujući pri tome ljudsko dostojanstvo njihove osobnosti i tjelesnosti. "Nakon povlačenja reklama za Red Bull (2008.), kazališta Gavella (2013.), Tele2 (2013.), branda Shooster (2014.) i Hrvatske lutrije (2016.), vjerujemo da su tvrtke koje se u Hrvatskoj javno oglašavaju i reklamiraju, iz navedenih slučajeva dobile jasnu poruku o uljudnom i prikladnom (marketinškom) ponašanju, kad ih već njihovi „PR stručnjaci“ nisu stekli kućnim odgojem. Također, smatramo poraznim što se gotovo niti jedna od mnogobrojnih udruga, usko specijaliziranih za tzv. „ljudska/ženska prava“, a koje već niz godina znatno terete državni proračun, nisu ni jednom riječju oglasile o ovom slučaju. Poruke u javnom prostoru imaju značajan utjecaj na izgradnju vrijednosnog sustava cijele društvene zajednice, posebice kod mladih.  Ako želimo društvo vrednota, potrebno je slati poruke koje doprinose pristojnom, moralnom i kreposnom životnom okruženju, nauštrb nemorala, vrijeđanja i diskriminacije", smatraju u Udruzi Vigilare.  Iz Hrvatske lutrije priopćili su da su u traženom roku uputili očitovanje pravobraniteljici za ravnopravnost spolova Višnji Ljubičić te da su u međuvremenu reviridani svi reklamni materijali i poruke spomenute kampanje. "Svjesni činjenice da je razmatrajući segmente reklamne kampanje izvan konteksta (poput jumbo plakata) kod dijela populacije koja ne poznaje ili ne koristi slične usluge, ista mogla izazvati pogrešnu interpretaciju, ovim putem izražavamo žaljenje. Nastavno na ukazano, kampanja putem jumbo plakata obustavljena je s 22.6. netom nakon prispijeća preporuka pravobraniteljice. Preostala oglasna sredstva koja prenose glavnu reklamnu poruku kampanje na isti ili sličan način (poput jumbo plakata) mijenjaju se kako bi se izbjegla i najmanja mogućnost pogrešne interpretacije vrijednosti koje podržavamo i njegujemo kao odgovoran poslodavac i priređivač igara na sreću", navode u priopćenju. >>Vigilare poziva Hrvatsku lutriju da ukloni reklamu koja ponižava žene 