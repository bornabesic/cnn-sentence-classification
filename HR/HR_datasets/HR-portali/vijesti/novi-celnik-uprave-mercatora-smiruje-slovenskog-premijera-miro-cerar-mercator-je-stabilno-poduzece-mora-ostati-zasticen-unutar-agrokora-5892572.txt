LJUBLJANA -  Slovenski premijer Miro Cerar sastao se u utorak s novim predsjednikom uprave Mercatora Tomislavom Čizmićem te s  direktorima Mercatorovih tvrtki-kćeri u Srbiji i Crnoj Gori, koji su mu, prema vlastitim riječima, zajamčili da Mercator posluje stabilno. "Svi su mi oni zajamčili  da je Mercator stabilno poduzeće te da će se to u petak, na sjednici nadzornog odbora, i potvrditi", kazao je Cerar novinarima nakon sastanka. Cerar je komentirao i navode u pojedinim slovenskim medijima o navodnom prelijevanju sredstava iz Mercatora u sustav Agrokora. "Pojavljuju se govorkanja o financijskom iscrpljivanju Mercatora. O tome za sada nema nikakvih dokaza, no očekujem da će stvari provjeriti i nadzorni odbor Mercatora", kazao je Cerar. Mercator je najveći poslodavac u Sloveniji i dobro posluje, kazao je slovenski premijer u izjavi novinarima, dodavši kako Mercator mora ostati "zaštićen unutar  Agrokora" te i dalje osiguravati radna mjesta u Sloveniji i regiji. "Želimo da Mercator bude stabilan i da se razvija u korist zaposlenih, potrošača i svojih dobavljača", kazao je slovenski premijer, dodavši da će i osobno budno pratiti razvoj prilika u koncernu Agrokor i Mercatoru, kako bi njegova vlada u slučaju potrebe i novih okolnosti mogla pravodobno reagirati. "Ne možemo si dopustiti da bi Mercator, poduzeće koje smo sami razvijali, sada propao, bez obzira na to tko je njegov vlasnik. Budno ćemo pratiti događaje kako bismo mogli reagirati u slučaju potrebe ako bi se stanje promijenilo", kazao je Cerar. Potvrdio je da je o stanju u Mercatoru i potencijalnim problemima telefonski razgovarao sa srbijanskim premijerom i novoizabranim predsjednikom Aleksandrom Vučićem. Prema Cerarovim riječima, nema podataka da bi moglo doći do financijskog iscrpljivanja Mercatora u korist sustava Agrokor, ali je sa Vučićem konstatirao da dijele neke iste informacije i da je obojici isti cilj stabilan Mercator, koji i nakon preuzimanja od strane Agrokora u Sloveniji i Srbiji nastupa pod robnom markom Mercatora. Na pitanje bi li Mercator opet mogao biti u vlasništvu Slovenije, nakon što su neke ankete u medijima pokazale da bi to podržala skoro polovica ispitanika, Cerar je kazao da to još nije tema. "Ne znamo kakvi su planovi Agrokorovih banaka vjerovnica. Čini se da bi mnogi Slovenci željeli da otkupimo Mercator, ali je nemoguće ocijeniti je li tako nešto uopće moguće", kazao je Cerar, podsjetivši da je Agrokor za Mercator prije tri godine dao skoro pola milijarde eura, te da Mercatorove financijske obveze prema bankama iznose oko 900 milijuna eura.