Iako već duže vrijeme nije prisutan u političkom životu Hrvatske, bivši šef HDZ-a Tomislav Karamarko povremeno se oglasi na društvenim mrežama. Tako se danas na Facebooku pohvalio kako je osnovao Institut za sigurnost i prosperitet Hrvatske. Njegovu objavu prenosimo u cijelosti.   'Dragi prijatelji, zadovoljstvo mi je podijeliti s vama vijest da sam poduzeo prve korake za službeno pokretanje Instituta za sigurnost i prosperitet Hrvatske čiji je cilj pomoći u oblikovanju sljedećeg poglavlja u životu naše domovine i njenih građana.Kao što ste vidjeli u prethodnim objavama, proputovao sam mnoge zemlje i s tamošnjim stručnjacima razgovarao o ideji pokretanja think tanka, tj. nevladine organizacije u Hrvatskoj. Bio sam u Washingtonu, Izraelu, Londonu i drugim gradovima u Europi te se susreo s brojnim stručnjacima, političarima, poslovnim ljudima i državnim dužnosnicima. Kao rezultat tog procesa, zaključio sam kako je pokretanje takvog instituta nužno i dobro za našu zemlju te da je to najbolji način da nastavim služiti hrvatskim građanima. Hrvatska je u proteklih 25 godina postigla mnogo i hrvatski su građani heroji te priče. Žrtvovali su se, prilagođavali se novome svijetu i odlučili krenuti konstruktivnim putem prema budućnosti. Namjeravam okupiti vrhunske hrvatske i svjetske stručnjake kako bismo se bavili složenim pitanjima i predlagali stvarna rješenja koja su od iznimne važnosti za budućnost Hrvatske. Hrvatski institut će pomoći u razvoju sveobuhvatnog i integriranog plana za budućnost. Bavit ćemo se pitanjima koja su ključna za snažnu demokraciju, sigurnost i gospodarstvo.Naš je cilj okupljati ljude i ideje te prenositi uspješne priče koje se mogu primijeniti u Hrvatskoj kako bismo poboljšali život sadašnjih i budućih generacija. Bit ćemo usredotočeni na pronalaženje rješenja za politike kojima će se poboljšati život svakoga građana, bez obzira na to gdje žive, u gradovima ili selima. Želimo razvijati politike koje će svima stvarati nove prilike.Dva temeljna stupa na kojima će Institut počivati su nacionalna sigurnost i gospodarski razvoj. Aktivnosti usmjerene prema sigurnosti pomoći će u jačanju i produbljivanju veza između Hrvatske, SAD-a i EU, uz pronalaženje novih načina razvoja tih partnerstva. Hrvatski institut usredotočit će se na naša gospodarska pitanja, od razvoja sela i poljoprivrede, preko ulaganja u visoku tehnologiju, do obrazovanja i otvaranja novih radnih mjesta.Hrvatski institut zamišljam kao trajnu inicijativu od koje će koristi imati svi hrvatski građani. Stranačke podjele ostavit ćemo pred vratima i sjesti zajedno za stol kako bismo razvijali ideje i svim građanima omogućili bolju budućnost.Obavještavat ću vas o našim aktivnostima, a vi se možete prijaviti na našu internetsku stranicu www.isph.hr kako biste primali novosti.Nadam se da mogu računati na vašu potporu u izgradnji snažnije i prosperitetnije Hrvatske za koju su se borili naši branitelji, a mnogi od njih i dali svoj život.Hvala vam, Tomislav', stoji u objavi na Facebook profilu Tomislava Karamarka.