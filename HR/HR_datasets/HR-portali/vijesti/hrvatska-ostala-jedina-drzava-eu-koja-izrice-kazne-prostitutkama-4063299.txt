Prijedlog Zakona o prekršajima protiv javnog reda i mira, koji višestruko povećava dosadašnje kazne, te, uz kažnjavanje prostitutki, prvi put uvodi jednako kažnjavanje i za klijente, ponovno je izazvao žestoke reakcije. Udruge koje zastupaju ženska prava traže da se, po uzoru na sjevernoeuropski model, kažnjavaju samo klijenti, a ne i prostitutke. Hrvatska je inače jedina država EU u kojoj se - i po sadašnjem i po prijedlogu novog zakona - kažnjava prostitutka. S druge strane, Centar za javne politike i ekonomske analize smatra da dobrovoljna prostitucija treba biti potpuno legalna jer je to stvar slobode izbora na tržištu. Postojeći zakon, koji datira iz 90-ih godina prošlog stoljeća, propisuje da su u prekršaju samo prostitutke koje se mogu kazniti novčanom kaznom od 200 do 800 kuna ili kaznom zatvora do 30 dana. Novi prijedlog, koji je u javnoj raspravi do 6. lipnja, propisuje kazne od 2000 do 5000 kuna za osobu koja ponudi ili zatraži spolne usluge za novac ili drugu korist te kazne od 3000 do 7000 kuna ili zatvor do 40 dana za one koji uslugu realiziraju - podjednako i za pružatelja i za korisnika. Centar za žene žrtve rata Rosa te mreža 14 nevladinih organizacija PETRA uputili su službenu primjedbu na Zakon u kojoj predlažu da kazne ostanu upravo takve, ali samo za pružatelje. Upozoravaju da je prostitucija oblik nasilja, a prostitutke žrtve koje trebaju zaštitu, a ne kažnjavanje. Siromaštvo, neadekvatno i nedostupno školovanje, beskućništvo najčešći su razlozi zbog kojeg se osobe, najčešće žene, nađu u prostituciji. Istraživanja pokazuju da djevojčice u prostituciju ulaze s prosječnih 13 godina, a tijekom života doživljavaju ekstremno ponižavanje i degradaciju, zlostavljanje, fizičke napade, mučenje i silovanje. - One imaju pravo na pomoć kako bi izbjegle daljnje prostituiranje. Čin kupovanja seksualnih usluga treba biti kažnjiv kao potpuno neprihvatljivo ponašanje u suvremenom društvu, dok je za žene u prostituciji trebalo osmisliti i provesti mjere poput pristupa skloništima, savjetovanjima, profesionalnoj izobrazbi - kažu u Centru. Centar za javne politike i ekonomske analize koji vodi analitičar Daniel Hinšt, također je uputio službenu primjedbu u kojoj se zalaže za legalizaciju prostitucije, odnosno “za vrijednosti slobodnog tržišta i individualne slobode” te “reformu mentaliteta koji narušava spolne slobode”. - Hrvatska treba gledati prakse slobodnih zemalja u kojima je tržište spolnih usluga i swingerskih klubova slobodno. Njemačka, Austrija, Švicarska i Nizozemska zemlje su koje Hrvatskoj mogu biti primjeri kako je sloboda tržišta spolnih usluga dovela do razvoja turizma i cijelog društva - navode u primjedbi. U navedenim državama, kao i u Mađarskoj i Latviji, prostitucija je legalna i detaljno regulirana. Unutar Europske unije ne postoji jedinstveno zakonsko tretiranje prostitucije, no ni jedna država nema rješenje koje predlaže Hrvatska - kažnjavanje i prostitutki i klijenata. U najvećem dijelu država (Češka, Finska, Estonija, Italija, Irska, Slovačka, Bugarska...) sama prostitucija je dozvoljena, ali je kaznenim zakonom zabranjen svaki organizirani oblik (bordeli, svodništvo), prisila ili dječja prostitucija, a neke od njih zabranjuju i nuđenje usluga na javnom mjestu. Na sjeveru Europe (Švedska, Norveška, Island) te, od travnja ove godine, i u Francuskoj, kažnjavaju se samo klijenti. Prostitutke se ne kažnjavaju ni u jednoj državi Unije.