Predsjednik HDZ-a i hrvatski premijer Andrej Plenković na obilježavanju 27 godina osnutka HDZ-a Grada Zagreba u petak poručio je da HDZ na lokalne izbore, koji će se održati u svibnju iduće godine, ide s velikim ambicijama te da im je cilj osvojiti vlast u 13 hrvatskih županija, ali i napraviti veliki iskorak u velikim hrvatskim gradovima. "U lokalne izbore idemo vrlo ambiciozno, a to je da proširimo snagu HDZ-a na razini županija barem na 13. Danas imamo 11 županija, 10 župana i jednu obnašateljicu dužnosti županice. Mislim da je situacija zrela da nakon izbora u svibnju HDZ bude u situaciji da dobije većinsko povjerenje u 13 županija, te da napravimo veliki iskorak u ključnim velikim hrvatskim gradovima ", kazao je Plenković na proslavi u zagrebačkom hotelu Panorama. Dodao je kako smatra da je vrijeme da HDZ  ostvari dobre rezultate i u Gradu Zagrebu te da se dobrim programima i odličnim kandidatima može ostvariti izvrstan rezultat i na razini grada i gradskih četvrti. U 2016. godini,  ocijenio je, uspostavljeni su kvalitetni temelji za lokalne izbore.  "Razliku na izborima napravile su upravo izborne jedinice koje gravitiraju Gradu Zagrebu. U prvoj izbornoj jedinici smo 11. rujna ostvarili najbolji rezultat u povijesti stranke od 2000. godine i to je jako ohrabrujuće za lokalne izbore i za gradsku skupštinu i za gradonačelnika", kazao je, istaknuvši da je HDZ u 2016. pokazao veliku otpornost,  snagu i zajedništvo. "Upravo činjenica da smo u prvoj, šestoj i sedmoj izbornoj jedinici u odnosu na studeni prošle godine dobili jedan mandat više,  te činjenica da smo u drugoj izbornoj jedinici bez HSS osvojili ponovno 6 mandata bila je ključna za rezultat koji  nam je omogućio da budemo jasan pobjednik izbora relativne većine", rekao je. Naglasio je  da je raspoloženje članova HDZ-a diljem zemlje  izuzetno pozitivno, optimistično i poticajno za još jednu izbornu pobjedu u 2017. Plenković je također podsjetio na rad hrvatske Vlade koja je donijela cjelovitu poreznu reformu, izmijenila zakon o javnoj nabavi i donijela proračun za 2017., a sve, kako je kazao, u cilju boljeg života svih građana. Dodao je da je solidarnost Vlada pokazala dogovorom  sa sindikatima o isplati božićnica svim državnim i javnim službenicima,  potpisivanje kolektivnog ugovora sa sindikatima državnih službebnika ali i povećanjem minimalne plaće. Osvrnuo se i na pitanje unutarnje i vanjske sigurnosti, najavivši niz reformi u području pravosuđa, jačanje sposobnosti hrvatske vojske i zaštitu prava hrvatskih branitelja. U području obrazovanja najavio je nastavak procesa obrazovne reforme, u zdravstvu smanjivanje problema u sustavu, mirovinskom sustavu brigu o umirovljenicimam  a demografskoj politici brigu za mlade.   Predsjednik zagrebačkog HDZ-a i predsjednik zagrebačke Gradske skupštine Andrija Mikulić poručio je da će HDZ imati svog kandidata za zagrebačkog gradonačelnika, kojeg će dati članstvo najveće HDZ-ove organizacije, a njegovo ime objavit će nakon blagdana. Bez obzira hoće li kandidat za zagrebačkog gradonačelnika biti on ili netko drugi, u zagrebačkom HDZ-u očekuju isključivo pobjedu, rekao je. Parlamenatrni izbori, na kojima je u Zagrebu HDZ osvojio gotovo svaki treći glas, odličan je pokazatelj za lokalne izbore, kazao je odgovarajući na pitanja novinara. Obračajući se predsjedniku Vlade i predsjedniku HDZ-a Andreju Plenkoviću Mikulić je poručio: "Predsjedniče, vojska za pobjedu na lokalnim izborima je spremna". Članstvu zagrebačke organizacije HDZ-a , koje je prešlo brojku od 19.000, treba val podrške cijele Hrvatske i svih organizacija da vrate nakon 16 godina zasluženo mjesto na vrhu hrvatske metropole, rekao je. "Sada imamo najveću priliku do sada, HDZ-u vratiti krunu svih pobjeda - a to je Grad Zagreb", poručio je Mikulić.