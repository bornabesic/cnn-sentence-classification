Predsjednik Centra za međunarodnu suradnju i održivi razvoj i nekadašnji predsjedavajući Opće Skupštine UN-a Vuk Jeremić objavio je u nedjelju kandidaturu na predsjedničkim izborima u Srbiji. "Odlučio sam se kandidirati jer volim Srbiju i ne pristajem na njezino propadanje", rekao je Jeremić naglasivši da želi svoje znanje, iskustvo i međunarodne kontakte staviti na raspolaganje svome narodu. Jeremić, bivši srbijanski ministar vanjskih poslova i donedavni kandidat za glavnog tajnika UN-a, rekao je kako namjerava biti "predsjednik naroda". "Zalagat ću se za politiku koja podržava veće javne investicije, povećanje izvoza, a prava politika može otvoriti tržište za naše proizvode", rekao je Jeremić, započinjući kampanju. On je zasad treći kandidat koji je službeno ušao u utrku za predsjednika Srbije, nakon što je kandidaturu u prosnicu najavio pučki pravobranitelj Saša Janković, a sredinom prošle godine Srpka radikalna stranka (SRS) kandidirala je svog vođu Vojislava Šešelja. Aktualni predsjednik Tomislav Nikolić, kojem mandat ističe u svibnju, izjavio je kako ne vidi tko bi od njega mogao bolje obnašati dužnost šefa države, ali je najavio da će on i premijer Aleksandar Vučić 15. veljače zajedno priopćiti odluku tko će biti kandidat vladajuće Srpske napredne stranke (SNS). U međuvremenu, potpredsjednica srbijanske vlade i ministrica prometa i građevinarstva Zorana Mihajlović, koja je također i potpredsjednica SNS, izjavila je u intervjuu beogradskom tisku da bi aktualni premijer Aleksandar Vučić bio najbolja opcija za šefa države.