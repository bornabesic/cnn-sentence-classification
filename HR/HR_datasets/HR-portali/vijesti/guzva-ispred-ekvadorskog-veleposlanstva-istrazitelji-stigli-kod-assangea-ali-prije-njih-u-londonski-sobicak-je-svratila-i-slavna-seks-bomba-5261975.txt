Tužitelji su u ponedjeljak počeli ispitivati osnivača WikiLeaksa Juliana Assangea u ekvadorskom veleposlanstvu u Londonu u sklopu dugotrajne pravne bitke oko optužbi da je počinio silovanje. Švedska tužiteljica Ingrid Isgren, koja će biti nazočna dok Assangea ispituje ekvadorski tužitelj, ušla je u veleposlanstvo nešto prije 10 sati GMT. Assangeov odvjetnik Per Samuelsson rekao je da bi ispitivanje, koje je do sada nekoliko puta bilo odgođeno zbog diplomatskog spora između Ekvadora i Švedske, moglo potrajati nekoliko dana. Švedski policijski inspektor također će biti nazočan, a istražitelji planiraju uzeti i Assangeov DNK uzorak. U nedjelju je kod ekvadorske ambasade ponovno viđena Pamela Anderson kako Assangeu nosi veganski doručak. Podsjećamo Anderson je isto to napravila i u listopadu ove godine. Assange (45) živi u ekvadorskom veleposlanstvu više od četiri godine. Ondje se sklonio u lipnju 2012. nakon što su švedski tužitelji izdali europski uhidbeni nalog za njime zbog optužbi za silovanje i seksualni napad na dvije žene koje su ga upoznale 2010. tijekom boravka u Švedskoj. On to opovrgava, ističući da su optužbe politički motivirane i tvrdi da su žene pristale na spolni odnos s njime. Odbio je otići u Švedsku na ispitivanje, strahujući da bi bio izručen SAD-u zbog toga što je na WikiLeaksu objavio 500.00 tajnih vojnih dosjea o ratovima u Iraku i Afganistanu. Švedski tužitelji odustali su prošle godine od istrage zbog seksualnog napada jer je nakon pet godina na snagu stupila zastara. No i dalje ga žele ispitati zbog optužbi za silovanje, za što zastara nastupa nakon 10 godina.