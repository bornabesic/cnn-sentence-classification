Foto: FAH NAPOKON je objavljena imovinska kartica Mije Crnoje, ministra s najkraćim stažom u Vladi iz koje je vidljivo da mu je kao ministru plaća bila neto 16.000 kuna, odnosno 20.000 bruto.  Od nekretnina Crnoja posjeduje stan u Zagrebu veličine 57,60 kvadrata. Stan vrijedan 350.000 kuna dobio je darovnim ugovorom. Osim toga, posjeduje u građevinsko zemljište u Gradni kod Samobora veličine 655 kvadrata. Podsjetimo, upravo na tom građevinskom zemljištu koje je dobio od Samobora kao branitelj za gradnju kuće Crnoja ima baraku u koju je kao ministar bio prijavljen, a što je otkrio upravo Index.  Od pokretnina Crnoja posjeduje dva automobila, Toyotu RAV4 iz 2008. godine i Citroen Xsaru iz 2000. Toyota vrijedi 50.000 kuna dok je Citroen procijenjen na šest tisuća.  Crnoja je za gradnju kuće na darovanom zemljištu u Gradni od banke 2009. godine kao branitelj dobio i povlašteni kredit, a što je vidljivo iz imovinske kartice. Kredit od 56.000 eura, koje je dobio na kamatu od dva posto, Crnoja je trebao u roku godinu dana potrošiti na gradnju kuće, ali niti nakon sedam godina on to nije učinio već je novac, kako je sam priznao, stavio na štednju od koje dobiva kamate. Na dan 20.4. ove godine Crnoja je od tog kredita bio dužan još 22, 400 eura. Rok vraćanja kredita iznosi 362 mjeseca, a mjesečna rata mu je tek 82,79 eura pa po tome ispada da Crnoja kredit uredno može vraćati samo od kamata koje dobiva na štednju.  Iako je prije nego je postao ministar imao opću nesposobnost za rad, koju je promijenio u profesionalnu nesposobnost za rad tek 20-ak dana prije nego je postao ministar, Crnoja sudjeluje u radu nekoliko poslovnih subjekata.  Tako je pedesetpostotni vlasnik tvrtke Energija Benkovac d.o.o., vlasnik je 20 dionica tvrtke Eko Južni Jadran d.o.o. u kojoj je i član nadzornog odbora.  Vlasnik je i tvrtke Rumica Usluge d.o.o., a predsjednik je Nadzornog odbora u Braniteljskoj udrugi Zavjet te u NK Dubrava Tim Kabel. Imovinska Kartica Mije Crnoje by Index.hr