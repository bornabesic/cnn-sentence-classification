Kao što je i najavljivao, vrhovni zapovjednik Oružanih snaga i predsjednik Republike Ivo Josipović oduzeo je činove umirovljenim časnicima pravomoćno osuđenima za ratne zločine i zloupotrebu položaja i ovlasti. Bez čina general bojnika zbog pravomoćnih osuda za ratne zločine ostali su Branimir Glavaš i Mirko Norac-Kevo, a Vladimiru Zagorcu čin je oduzet zbog presude za zloupotrebu položaja i ovlasti. Zbog ratnog zločina čin pukovnika oduzet je Tihomiru Oreškoviću, a čin bojnika Siniši Rimcu zbog ubojstva.U obrazloženju odluke piše da svi kojima je oduzet čin gube pravo na predstavljanje u činu, pravo na nošenje vojne odore s pripadajućim oznakama te druga prava vezana uz čin što ponovno otvara i poglavlje o pravu na mirovinu koja proizlazi iz statusa u vojsci.Iako su postojala pravna tumačenja po kojima predsjednik Josipović ni jednome umirovljenom generalu ne može oduzeti čin, on je očito procijenio da je njegova odluka pravno utemeljena i proveo je. Podsjećamo, njegov prethodnik Stjepan Mesić svojedobno je želio oduzeti činove Vladimiru Zagorcu i Ivanu Koradi, ali je dobio tumačenje da je to neizvedivo pa se, iako nerado, zadovoljio oduzimanjem odlikovanja. Josipović: Svi moramo poštivati zakoneNa pitanje o oduzimanju generalskih činova Norcu, Glavašu i Zagorcu, predsjednik Ivo Josipović poručio je u New Yorku da ”u načelu tu nema komentara i ne bi ih trebalo biti jer zakon je jasan i traži da se to učini, a zakone moramo svi poštivati i to je jedan od elemenata našeg odnosa prema pravnoj državi\". (JJK)