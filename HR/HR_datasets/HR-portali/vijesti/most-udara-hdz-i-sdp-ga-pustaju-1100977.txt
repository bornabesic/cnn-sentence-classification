– Zoran Milanović očito je boravio na Havajima šest mjeseci dok smo se mi borili za nacionalne interese. Ako se promijeni vodstvo i ako u sljedećem sazivu budu kvalitetni ljudi, onda možemo govoriti o programu – komentar je čelnika Mosta Bože Petrova na pitanje o suradnji sa SDP-om nakon izbora. Zbog te i sličnih izjava Petrova dio javnosti doživljava kao “čovjeka u misiji” koji, nakon što je u političku mirovinu poslao šefa HDZ-a Tomislava Karamarka, neće imati mira dok na isto mjesto ne pospremi i šefa SDP-a. ‘Samo smo vratili’ Taj dojam pojačava i afera Costabella koja danima puni novinske stupce, a u kojoj je aktivno sudjelovao i Mostov ministar unutarnjih poslova Vlaho Orepić koji je na web-stranicama MUP-a objavio troškove ića i pića političara unazad osam godina. – Potpuno je kriva percepcija svih onih koji tvrde da Most vodi negativnu kampanju. Konkretno, što se tiče računa iz vile Costabella, prvi su u javnost dospjeli računi obitelji Tihomira Oreškovića, a te račune u medije je plasirao SDP. I što smo mi trebali, šutjeti? Objava svih računa u Costabelli od 2009. do sada bila je samo reakcija Mosta na SDP-ov napad na Oreškovića, pa time i na nas. Također, aferu Madison u koju je uključen Milanović nije pokrenuo Most, nego Slavko Linić. Most nikada neće voditi prljavu kampanju i uzvratit ćemo svaki put kad nas netko napadne – tvrdi izvor iz vrha Mosta. Dodaje kako Petrov nikada nije izjavio da će osobno napadati Milanovića. – Kriva je percepcija da je Petrov u misiji rušenja Milanovića s čela SDP-a – kategorički tvrdi izvor iz Mosta. U SDP-u na stvari gledaju upravo dijametralno suprotno. – Od početka je Milanović meta. Most i Petrov imali su cilj politički likvidirati čelnike HDZ-a i SDP-a. Jednog su uspjeli, sada kreću na drugog – kaže izvor iz vodstva SDP-a. Naglašava kako je Mostova taktika ocrniti HDZ i SDP jer “sami ne znaju ništa i krajnje su nesposobni”. I drugi sugovornik iz vodstva SDP-a uvjeren je da je Petrov “fiksiran na Milanovića”. – Sada je Most počeo zloupotrebljavati državne institucije. U priči o računu iz vile Costabelle Petrov je s ministrom Orepićem zloupotrijebio MUP kako bi političkim suparnicima pakirao i podmetao. Ali građani to vide. Oni nemaju program pa lupaju. SDP ne napada Most. Niti hoće. Nećemo napadati političke konkurente. Ni HDZ ni Most – tvrdi naš sugovornik iz SDP-a. ‘Most samo popuje o moralu’ Analitičar Žarko Puhovski podsjeća da je donedavno bila praksa da skandali dolaze iz HDZ-a, a sad je Most preuzeo tu ulogu kao, kaže, juniorska verzija HDZ-a. – Most stalno popuje o moralu i poštenju, a iz njihova rada i postupaka se vidi da nije tako. Oni imaju fiks-ideju da će promijeniti političku scenu i imati ključnu ulogu, ali od svih njihovih reformi vidljiva je samo njihova misija rušenja ključnih ljudi u SDP-u i HDZ-u – komentira Puhovski. Most, dodaje, ne govori o programu, nego samo napada SDP i HDZ. Zbog činjenice da se SDP i HDZ zasad u kampanji međusobno ne “udaraju”, u Mostu su uvjereni kako su dvije najjače stranke u paktu – u prešutnom dogovoru o nenapadanju.    >> Za troškove gostiju u Costabelli od 2009. plaćeno 941.460 kuna 