Medved je najavio i kako bi branitelji, uz prvi Veteranski centar u Lipiku, trebali dobiti i centre u Daruvaru, Petrinji, Sisku i Osijeku Ministar hrvatskih branitelja Tomo Medved u petak je posjetio Osječko-baranjsku županiju gdje je došao dati potporu Ivanu Anušiću kao kandidatu za Osječko-baranjskog župana, prijatelju iz Domovinskog rata. S Anušićem kao predsjednikom Saborskog odbora za ratne veterane uspješno surađuje i na državnoj razini. Ministar Medved je povodom dana županije položio vijenac i zapalio svijeću kod kapelice Kraljice mira na Krunskoj utvrdi. Nakon toga je posjetio veterane vojne policije te rekao kako će bivši hotel Mursa u ulici Bartola Kašića biti prenamijenjen u Veteranski centar. Branitelji bi uskoro, uz prvi Veteranski centar u Lipiku, trebali dobiti i centre u Daruvaru, Petrinji i Sisku, a u Osijeku bi se u tu svrhu prenamijenio hotel koji nije u funkciji za što je osigurano 22 milijuna eura iz Europskih fondova. Medved i Anušić su posjetili i povijesno-izložbenog prostora u Udruzi veterana vojne policije. “Kad pogledate ovaj postav koji ovdje imaju veterani vojne policije, koji je ujedno i edukativnog i izložbenog karaktera, shvatite da Osječko-baranjska županija nema mjesto gdje bi se mogla izložiti ovakvi eksponati, gdje bi na jednom mjestu imali okupljene sve postrojbe s područja Osječko-baranjske županije koje su sudjelovale u Domovinskom ratu. Svaka od njih bi ispričala svoju priču i doprinijela tome da se i budući naraštaji upoznaju s našom povijesti. Zato ćemo tijekom iduće četiri godine, izaberu li me Slavonci i Baranjci za župana izgraditi muzej Domovinskog rata”, kazao je Anušić. O muzeju Domovinskog rata Anušić je već razgovarao s ministrom državne imovine Goranom Marićem koji je rekao kako će Osječko-baranjskoj županiji temeljem Anušićeve inicijative ponuditi nekoliko neaktivnih objekata u državnom vlasništvu. Ne budu li adekvatne, kaže Anušić, gradit ćemo muzej ispočetka. Tako će u Osječko-baranjskoj županiji već do kraja godine krenuti radovi na Veteranskom centru, a muzej Domovinskog rata mogao bi krenuti u realizaciju početkom iduće godine. Anušić i Medved su nazočili i sjednici Koordinacije braniteljskih udruga Osječko-baranjske županije gdje je ministar Medved rekao kako je u prva tri mjeseca ove godine riješeno više od 350 zahtjeva za stambeno zbrinjavanje obitelji stradalnika Domovinskog rata, a do kraja godine planira se stambeno zbrinuti još 550 obitelji.