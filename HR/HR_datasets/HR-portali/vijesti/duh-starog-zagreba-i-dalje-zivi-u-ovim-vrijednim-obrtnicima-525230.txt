Obrtnička komora Zagreba, Grad Zagreb i 24sata, kao izvršni producent, pokrenuli su portal zagrebcrafts.hr. To je dvojezična digitalna platforma koja promovira tradicijske i umjetničke obrte Zagreba. Obrtnicima su omogućili digitalni iskorak jer ih na internetu traži sve više ljudi. Neki od njih imaju i više od 50 godina tradicije koja se prenosi s koljena na koljeno. Na portalu postoji i karta na kojoj su prikazane njihove radionice i prodavaonice te kako ih naći. Nisu sve u centru grada, a zbog onog što nude isplati se provozati do njihovih manufaktura. U velikim trgovinama teško je shvatiti koliki se trud ulaže u svaki proizvedeni sat, kišobran ili šešir. Probajte pitati obrtnika da vam pokaže svoje dlanove pa ćete vidjeti brojne žuljeve i prste koji su “isklesani” od marljivog rada. Njih sigurno ima kovač Igor Panković koji gotovo svaki dan kuje željezo i izrađuje namještaj, stolce, ograde, ali i lampe. Na stranici ZagrebCrafts objavljena je povijest njegove radionice te video o njegovim radovima. Drago mu je da su obrtnici napokon okupljeni pod “jednim krovom”. - U zadnje vrijeme slabo idem po sajmovima pa svaka dobra riječ puno znači. Na stranici zagrebcrafts.hr je sve precizno napisano pa me ljudi mogu lako naći iako nisam u centru grada - rekao nam je Panković. Veseli ga mogućnost što preko tog portala ljudi mogu naručiti stvari pa će sigurno imati upita.  Upita ima i urar Dalibor Lebarović, koji je već šesti stručnjak za satove u svojoj obitelji. I dalje održava satove u brojnim gradovima. Dok su se brojni obrti blizu njega zatvorili, on je uspio opstati. Zagreb Crafts pomogao je i da se ne zaboravi Peroklinika, najstariji servis nalivpera u Europi. Vodi ga Vlasta Keranović, koja je posao naslijedila od muža. Njoj dolaze ljudi sa svojim pisalima ne bi li ih očistila i popravila jer ona mogu trajati doživotno. - Sve je više ljudi koji mi donose nalivpera. Ona su godinama u obiteljima pa ih stariji daruju potomcima za uspomenu i rad - kaže nam vlasnica. Dodala je da svi kod nje mogu kupiti i repliku originalne mehaničke olovke koju je izumio Slavoljub Penkala. Svojim rukama vrijedno se radi i u klobučarskoj radionici Cahun. Njihovu kvalitetu prepoznali su i muškarci i žene koji redovito svraćaju kako bi si nabavili kvalitetno pokrivalo za glavu i zaštitu od sunca. Kažu kako stranci puno više cijene rad te su njihovi šeširi ‘glumili’ u filmovima i pokrivali glave na nastupima umjetnika.