Foto: Facebook MAKARANINU Krešimiru Žanetiću je dozlogrdilo što županija ne radi svoj posao.   Živčan i frustriran zbog lijenosti i nemara prema ljudima, odlučio je sam nešto napraviti. Kupio je toaletni papir i tekuće sapune i postavio ih u zahode makarske bolnice. Napravio je to, kaže, zato što je sve naopako i ako se sami ne pokrenemo, nitko to neće napraviti umjesto nas.  Napravite to sada  "Već od prvog udaha svi znamo kakav nam je kraj. Evo ja sad nudim sav svoj imetak onom tko mi dokaže da je drukčije. Ne znam ni za jedan slučaj da neko živo biće živi vječno. Rekord drži jedna slonovska kornjača sa 152 g. Drugi moj problem je da mi nitko ne može dokazat da postoji jučer i sutra. Možda sam ja totalno psihički bolestan ali meni vam je uvijek danas. Trijezan teško mogu prihvatiti dokaze ovih koji tvrde da su se vratili iz budućnosti, ali ponekad povjerujem da se netko može vratiti iz prošlosti - naprosto jer živim u Hrvatskoj.  Ako želite nešto napraviti, napravite to SADA", napisao je na svom Facebook profilu uz objavljenu fotografiju.     Komentari na fotografiju redom su pohvalni: "Svaka čast", "Postidio si me i fala ti za to", "Djela nas čine ljudima".  "Vidite li vi što se ovdje događa?"  Index je tim povodom kontaktirao Žanetića, inače profesionalnog fotografa. U gužvi je jer je upravo na snimanju, ali nam je na brzinu ipak pojasnio zbog čega ova akcija.  "Vidite li vi što se ovdje događa? Županija, ma cijela država nije u stanju postaviti WC papir u bolnicu. Ne samo u Makarskoj, u cijeloj Hrvatskoj. Bar u onim bolnicama koje država financira", kaže nam  Žanetić.  Makarski fotograf nas je upitao zbog čega ga zovemo, dodavši kako mu nije jasno zašto bi ovakav potez bio interesantan novinarima.   "Sve je naopako"  Kad smo mu objasnili razlog poziva, govori nam kako od običnog pisanja nema ništa.   "Nema od pisanja ništa, znam to. Dvadeset godina sam radio u novinarstvu, moramo početi raditi, ne samo pisati", kaže nam Žanetić.  "Ljudi moraju shvatiti da je Hrvatska tu, Hrvatska smo mi ljudi koji tu živimo. Nije Hrvatska ona tabla koju vidimo na ulazu i izlazu iz Slovenije, mi smo Hrvatska. Ako mi ne donesemo WC papir, a tko će? Sve je naopako", kaže nam Žanetić.