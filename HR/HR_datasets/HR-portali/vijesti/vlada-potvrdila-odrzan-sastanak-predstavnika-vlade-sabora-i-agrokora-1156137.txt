Kao što je Večernji list već pisao 5. ožujka, održan je u Vladi sastanak na temu stanja u Agrokoru. Vlada je danas reagirala prvi put službenim priopćenjem. – Vlada prati situaciju u Agrokoru zbog njegove važnosti za hrvatsko gospodarstvo. Upoznati smo sa snižavanjem kreditnog rejtinga Agrokora i u više smo navrata naglasili odgovornost vlasnika i uprave za sveukupno poslovanje kompanije. U tom kontekstu održan je i sastanak predstavnika Vlade, Hrvatskog sabora i Agrokora. Partneri u Vladi (HDZ i MOST) prepoznaju značaj Agrokora za hrvatsko gospodarstvo, njegove brojne dobavljače, partnere i zaposlenike. Informirani smo da tvrtka poduzima napore i razmatra različite opcije za stabilizaciju svog poslovanja. Želimo da u tome uspiju i pratit ćemo situaciju pozorno i dalje – kažu u Vladi. Na tom sastanku bili su vlasnik Agrokora Ivica Todorić i šef financija Ivan Crnjac, premijer Andrej Plenković, predsjednik Sabora Božo Petrov i ministri financija i gospodarstva Zdravko Marić i Martina Dalić. No doznajemo da je održano više sastanaka, na nekima od njih bio je i ministar rada i mirovinskog sustava Tomislav Čorić, no razilazila su se stajališta HDZ-a i MOST-a. I HDZ i Most složni su da se Todorić mora povući iz Agrokora, no HDZ smatra da država ne može pomoći privatnoj kompaniji te da vjerovnici i konzultanti moraju obaviti restrukturiranje, dok je Petrov zauzeo stav da bi Vlada morala reagirati zbog kratkog vremena u kojem možda vjerovnici neće imati vremena za spašavanje. Sugovornik iz Vlade iz redova HDZ-a kaže nam da Agrokor ima dobre operativne kompanije te, ako se Todorić makne, da će se vjerovnici organizirati i uspjeti izvući kompaniju kroz neki od modela. No, kako doznajemo, na sastanku komunikacija nije bila laka te je Todorić navodno tražio kredit HBOR-a, što više nije moguće niti će država u tome popustiti. – Država nije Caritas, a odgovornost je na vlasniku kompanije. No svjesni smo isto tako važnosti Agrokora za ekonomiju – kaže nam sugovornik. – Pratimo razvoj događaja i očekujemo da će Agrokor kao privatna kompanija sigurno ponuditi nekakva rješenja za situaciju – kaže ministar financija Zdravko Marić. Najveći vjerovnik Agrokora je Sberbanka, koja nema nikakvu želju za preuzimanjem kompanije, nego samo želi svoj posuđeni novac. No i oni žele da se Todorić povuče te da postave svoje ljude u Nadzorni odbor. Upravo je to priča na kojoj bi se temeljio novi start kompanije, počevši s vraćanjem povjerenja ulagača. Jer smanjenjem rejtinga kompaniji pala je i obveznica Agrokora i sada je na samo 30 posto prinosa. Neki dan među ulagačima je puštena informacija da je Agrokor uzeo za konzultanta tvrtku Moelis, no s obzirom na situaciju, sigurno je da će konačan odabir savjetnika imati vjerovnici. Inače, ukupne obveze kompanije krajem rujna prošle godine bile su 45,1 milijardu kuna, a sada se već govori o iznosu od oko 60 milijardi kuna. >> 'Agrokor je prevelika kompanija da država na nju ne bi obratila pozornost' >> Todorićev Agrokor čeka restrukturiranje i vlasničko preslagivanje 