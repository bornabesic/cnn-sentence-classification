Foto: Hina  SVOJIM pristašama Julian Assange je nesalomljivi borac za istinu, dok kritičari misle da je egocentrik koji je objavom tajnih informacija mnogima ugrozio živote.  Oni koji su surađivali s njim opisuju ga kao inteligentnog radoholičara s iznimnom sposobnošću razbijanja računalnih lozinki, piše BBC u tekstu posvećenom Julianu Assangeu.  Godine 2006. osnovao je Wikileaks, organizaciju koja objavljuje povjerljive dokumente, fotografije i snimke.  Švedska je 2010. izdala međunarodni uhidbeni nalog za Assangeom zbog navodnog silovanja jedne i prisiljavanja na seks druge djevojke tijekom posjeta Stockholmu u kolovozu te godine. On je tvrdio da se u oba slučaja radilo o dobrovoljnim odnosima.  Britanci su ga potom priveli u Londonu i zabranili da napušta zemlju od odluke britanskog suda o švedskom zahtjevu. Optužbe o silovanju  Zahtjev je odobren, a kada je postao pravomoćan, u kolovozu 2012., Assange je otišao u ekvadorsko veleposlanstvo u Londonu i zatražio politički azil koji mu je ljevičarski predsjednik Rafael Correa odobrio.  Assange, koji od početka nijekao tvrdnje o silovanju, najviše je strahovao da će ga Švedska izručiti Sjedinjenim Državama koje bi mu sudile zbog objave tajnih američkih dokumenata.  Švedske vlasti su to zanijekale i više puta ponovile da je istraga o navodnom silovanju jedini razlog zbog kojeg ge žele ispitati.  Britanci mu istodobno nisu htjeli jamčiti siguran prolaz do londonske zračne luke kako bi otputovao u Ekvador jer su bili obavezni postupati po švedskom zahtjevu. Tako se osnivač Wikileaksa našao u višegodišnjoj pravnoj pat poziciji i bio prisiljen živjeti u sobičku u ekvadorskom veleposlanstvu. Nomadsko djetinjstvo  Assange je rođen 1971. u australskom Townsvilleu, u državi Queensland. Imao je nomadsko djetinjstvo jer su mu se roditelji stalno selili. Razvoj interneta omogućio mu je da iskoristi svoje matematičke vještine. Zajedno s jednim prijateljem 1995. je optužen za nekoliko hakiranja. Priznao je krivnju i kažnjen je samo novčano.  Iduće tri godine radio je sa znanstvenicom Suelette Dreyfus koja je istraživala 'mračnu', subverzivnu stranu interneta i s njom napisao knjigu Underground (Podzemlje), koja je u računalnoj zajednici postala bestseller.  Dreyfus ga je opisala kao vrlo vještog istraživača, zainteresiranog za etiku i pravdu. Wikileaks  Sa skupinom istomišljenika 2006. osniva Wikileaks.  "Kako bi zajamčili sigurnost našim izvorima, morali smo raspršiti ono što posjedujemo, sve to kodirati i stalno seliti naše telekomunikacije diljem svijeta", rekao je 2011. u razgovoru za BBC.  "U tome smo postali uspješni, nikada nismo izgubili izvor ili parnicu. Ali ne možemo očekivati da svi prolaze ono kroz što smo mi prolazili", kazao je Assange.  On se osobno ponovo vratio nomadskom životu i upravljao Wikileaksom s lokacija koje je stalno mijenjao Malo spava i malo jede  Po novinaru časopisa New Yorker Raffiju Khatchadourianu, koji je proveo nekoliko tjedana na putu s Assangeom, on malo spava i malo jede.  "Oko sebe stvara ozračje u kojem mu ljudi koji su mu bliski pokušavaju pomoći da izdrži, brinu se o njemu. Rekao bih da to ima veze s njegovom karizmom", kazao je. I dalje - neizvjesnost  Nakon četiri i pol godine provedene u ekvadorskom veleposlanstvu, u petak je dobio dobre vijesti. Švedsko tužiteljstvo objavilo je da obustavlja krivično gonjenje za silovanje.  Odmah je prestao vrijediti i europski uhidbeni nalog protiv njega.  Britanska policija je, međutim, odmah objavila priopćenje u kojemu ističe da će "morati" uhititi Assangea ako izađe iz ekvadorskog veleposlanstva zbog toga što je 2012. prekršio uvjete puštanja na slobodu uz jamčevinu u Velikoj Britaniji.  Ali ono što bi Assangea i dalje moglo stvarno brinuti jest nepoznanica hoće li biti suočen s mogućim izručenjem SAD-u ako napusti veleposlanstvo.