"Brutalna osveta turskog predsjednika Erdogana nakon propasti puča u Turskoj, imala je svoju dramatičnu epizodu i u samom srcu hrvatske metropole", piše Nacional. Pozivajući se na dva nezavisna diplomatska izvora, list piše da se najmanje jedan turski diplomat koji je do ljeta bio na funkciji u Zagrebu smatra nestalim, kao i da je "nepoznato što se zaista dogodilo s donedavnim turskim veleposlanikom Ahmetom Tutom i njegovom suprugom Mine Tutom". Jedan izvor je rekao da su turske diplomate Erdoganovi ljudi u crnim vrećama u tajnosti iz Hrvatske odvezli u nepoznato. Na najžešćem udaru u Hrvatskoj našao se Bekir Alpula, donedavni turski ataše za kulturu u Zagrebu. Tražilo se od hrvatskih vlasti da mu se oduzmu diplomatske isprave i da bude deportiran u Tursku, a on je od stranih diplomata u Zagrebu očajnicki tražio pomoć. Uz njega, nestalim se smatra i Ajtug Seker, donedavni turski vojni izaslanik u BiH. Nakon neuspjelog puča u Turskoj, većini zemlja s kojima Turska ima diplomatske odnose upućeni su spisi s imenima turskih diplomata koje je Erdogan proglasio pristašama imama Fetulaha Gulena i pučista, piše Nacional. Za sve ljude na spisima zatraženo je da budu deportirani u Tursku i da im se otkaže gostoprimstvo. Turska otpustila još 15.000 ljudi u istrazi o pokušaju državnog udara  ANKARA - Turske vlasti u utorak su otpustile blizu 15.000 javnih službenika, vojnih dužnosnika, policajaca i drugih te zatvorile 375 institucija i medija u sklopu istrage o neuspjelom pokušaju državnog udara, objavile su vlasti u dva službena ukaza.   Više od 110.000 ljudi otpušteno je ili suspendirano u vojsci, civilnim službama, pravosuđu i drugdje, dok je 36.000 ljudi u zatvoru i čeka suđenje, kao dio istrage o pokušaju puča.   Ankara okrivljuje Fethullaha Gulena, klerika koji živi u SAD-u, i njegove pristaše koje zove 'Gulenistička teroristička organizacija' za organizaciju pokušaja udara u kojemu je ubijeno više od 240 ljudi.   Gulen, koji u Pensilvaniji u samonametnutom izgnanstvu živi od 1999. opovrgnuo je da je upleten u pokušaj državnog udara koji je i osudio.   Usporedo s istragom o navodnim Gulenovim pristašama vlasti provode pritisak i na političare i ustanove koje optužuju za povezanost s Kurdistanskom radničkom strankom (PKK) koja vodi 32-godišnju pobunu protiv Turske u većinski kurdskome jugoistoku.   Oko 1988 pripadnika turskih oružanih snaga, 7.586 iz policijskih snaga, 403 iz žandarmerije i više od 5000 iz javnih ustanova otpušteno je u utorak pod sumnjom da su povezani s terorističkim organizacijama.   U ukazima se također navodi da je zatvoreno 375 ustanova, 18 humanitarnih organizacija i devet medija.   Od srpnja Turska je zatvorila više od 130 medija.