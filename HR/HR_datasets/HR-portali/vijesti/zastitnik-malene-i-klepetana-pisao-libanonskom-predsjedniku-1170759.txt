Poštovani predsjedniče Aoun, moje ime je Stjepan Vokić. Ljudi bi me opisali na bezbroj različitih načina, ali jednu bi vam stvar svi rekli isto: da sam čovjek koji voli životinje više nego sebe... Zabava i preprodaja Ovim je riječima dugogodišnji skrbnik dvije najpoznatije hrvatske ptice – rode Malene i rodana Klepetana – otpočeo pismo adresirano na libanonskog predsjednika Michela Aouna, kojim je želio apelirati na alarmantnu činjenicu da na nebu iznad Libanona svake godine bude ubijeno više od dva milijuna ptica selica, nešto zbog zabave, nešto zbog preprodaje. Riječ je o državi koja se nalazi na ruti koju svake godine prelijeće njegov Klepetan na svojem putu iz Južne Afrike, stoga je upravo tih 200 kilometara preko libanonskog teritorija najveća prijetnja njegovu sigurnom povratku kući u Brodski Varoš. “Imam trojicu sinova, a Klepetana, otkako je sletio u gnijezdo Malene, prihvatio sam kao četvrtog”, napisao je Stjepan dodajući da je ove godine upravo ondje nastradao i Klepetanov drug iz jata, rodan Tesla, jedna od dvije hrvatske rode praćene GPS uređajem zbog znanstvenog istraživanja u sklopu projekta “SOS Stork Croatia”. “Klepetan će i ove jeseni krenuti na svoj put u Afriku. Ja nažalost ne mogu ići s njim da ga čuvam, ali vam šaljem ovo pismo ispisano njegovim perom, jer vjerujem da je pero jače od mača, kako bih vas zamolio da s vaše cijenjene pozicije učinite sve da zakon o zaštiti ptica ostane na snazi te da se provodi u što većoj mjeri. U mojoj državi postoji vjerovanje da rode donose djecu, da donose novi život. Meni su ove dvije rode cijeli moj život”, napisao je brižni Stipa, potpisavši pismo s  “Malena, Klepetan i Stjepan Vokić”. Samo mjesec dana kasnije ove dirljive riječi pronašle su put do Libanona. Štoviše, gotovo svi vodeći tamošnji mediji prenijeli su Stjepanovu poruku i tako osigurali da stigne i do predsjednika koji je, ispostavilo se, iznimno dirnut porukom i Klepetanovim perom koje je primio iz Hrvatske. Ilegalan lov Michel Aoun odmah je inicirao pregovore koji su u samo nekoliko dana okupili predstavnike udruga za zaštitu ptica Society for Protection of Nature (SPNL) i Committee Against Bird Slaughter (CABS) s predstavnicima libanonske organizacije lovaca, a sastanku je nazočila i predsjednikova kći Claudine. Postignut je dogovor da će svi oni zajedno cijelu sezonu nadzirati aktivnosti lovaca, a vlada je dala jamstvo o strogim kaznama za sve prekršitelje koji ilegalno pucaju u rode. Čini se da će, na svome putu dugom 14.000 kilometara, ove jeseni Klepetan ipak sigurnije preletjeti preko Libanona te da je priča o Malenoj i Klepetanu ponovno pokazala da ljubav uistinu ne poznaje granice.      