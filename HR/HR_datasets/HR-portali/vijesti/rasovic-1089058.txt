Trg bana Jelačića, srijeda, 17.30 sati. Za tridesetak minuta počinje prosvjedni skup "Hrvatska može bolje", u znak podrške reformi obrazovanja. Na pozornici posljednje upute razmjenjuje desetak predstavnika organizatora skupa, odjeveni su u bijele majice i mašu papirima. Ispred pozornice tek nekoliko stotina prosvjednika. Među organizatorima silna napetost: najavljivali su i 20 tisuća ljudi, okupila ih se šačica. "Ma nema brige, doći će narod pet minuta prije početka", umiruje ih jedan od predstavnika civilnih udruga, očito, iskustven s javnim skupovima. Ispostavilo se da je bio u pravu. Već petnaestak minuta kasnije, tramvajski promet potpuno je zaustavljen zbog silne mase koja je u času ispunila središnji gradski trg. Rijeke ljudi slijevaju se prema pozornici, naoružane balonima, zviždaljkama,transparentima. Odašilju jasne poruke: "Obrazovanje je strateška investicija", "No pasaran", "Ovaj ispit nećemo pasti", "Kakva škola danas, takva Hrvatska sutra", "Cipela Šustaru, obrazovanje nama". Okupilo se tu raznolikog svijeta. Pristižu majke s tek rođenom djecom, stariji građani s kućnim ljubimcima, učenici što su zbrisali iz škole, studenti na biciklima. U mnoštvu i podosta poznatih lica. Dramske umjetnice Nina Violić i Barbara Nola, saborski zastupnik Veljko Kajtazi, Severinin menadžer Tomica Petrović, spisateljica Rujana Jeger, sindikalist Vilim Ribić i grafički dizajner Davor Bruketa koji u gomili maše stiliziranom hrvatskom zastavom. U pravi čas, jer iz zvučnika dopiru zvuci hrvatske himne čije zadnje taktove zaglušuju ovacije, kao svojevrsna poruka onima koji će sutra preispitivati njihovo domoljublje. Potom prve poruke stižu i s pozornice: "Nismo ni desno ni lijevo, danas je struka iznad politike!"  Nije fešta nego prosvjed No, u mnoštvu mnogo manje ispolirana slika. Osluškujući glas naroda, Željka Markić, Zlatko Hasanbegović i Ladislav Ilčić dobro su postupili kada su tog poslijepodneva odlučili zaobići središte grada u širokome luku. No, personifikacija svake nevolje koju je hrvatsko školstvo dočekalo od Stipe Šuvara naovamo ipak je samo jedno ime: ono Predraga Šustara. "Tip je izgledao sasvim normalno, urbano, kao da je zalutao u desnu Vladu. Mili Bože, kako nas je izgled prevario", govori mladi par. Ponešto o ministru ima za reći i Zagrepčanka Davorka Škondrić, oslonjena o transparent "Nije fešta nego prosvjed". "Točno tako, ovo je prosvjed, 'točka na i' svih gluposti naše nepostojeće Vlade i njihovih kretenizama. Molim vas, zapišite kako sam rekla, kretenizama", energična je gospođa Škondrić. Otkriva kako nema djece, ali na Trg je stigla zbog budućnosti sve hrvatske djece. "Došla sam dati potporu reformi obrazovanja jer želim mladu i pametnu hrvatsku djecu koja će nas jednog dana voditi u dobrom smjeru. Bila sam voljna ovoj Vladi dati 100 dana, ali njih nema nigdje svih 100 dana. Gdje su, što rade? Ovo je anarhija živa, a ne država!" Nije jedina koja ne skriva gorčinu. "Parafrazirat ću ovom priliku Mirelu Holy koja je rekla da se nije nadala da će zaplakati za Milanovićem. Evo, tako se i ja osjećam", kaže Mirjana Džinev. Nije član ni jedne stranke, već ogorčeni, kaže, zdravomisleći građanin i majka djeteta za čiju budućnost strepi. "Moj sin je upravo maturirao i ne želi nastaviti obrazovanje na fakultetu. Samo gleda da ode u inozemstvo i znate što je najstrašnije? Mi ga nećemo zaustavljati! Zato sam došla danas, kurikularna reforma je samo kap koja je prelila čašu. Prosvjedujem zato što nas ova vlast pravi robljem i idiotima. Školstvo ove zemlje moraju krojiti sposobni ljudi, a ne mafijaši i vjerski fanatici", kaže Mirjana. Njezine riječi iz prikrajka sluša i glasno odobrava sredovječna gospođa. "U komunizmu su mantrali da trebamo 'učiti, učiti i samo učiti'. Nažalost, u 25 godina naše samostalne i demokratske Hrvatske takvo što se nije moglo čuti. I ne, nemojte me pitati kako se zovem. U zemlji koju vodi Tomislav Karamarko bojim se reći", kaže.             Među 20 tisuća okupljenih disonantnih tonova nije se moglo čuti. Tek jedna žena s transparentom "Ne reformi školstva prema kojoj je Domovinski rat postjugoslavenski rat", koja je šutke pratila prosvjed. Sučelice njoj, jedna drukčija poruka otisnuta na transparentu. "Karamarko, svi bježe iz države, ostat ćeš bez glasova dijaspore", poručio je mladić. Pa ipak, duboko griješe oni koji će organizaciju ovog skupa pripisati opoziciji predvođenoj SDP-om. "Ta stranka nije u stanju organizirati ovakav prosvjed", veli Nikola Baketa, predstavnik Inicijative Hrvatska može bolje. S pozornice je, uostalom, više puta rečeno kako nas "svaka vlast ponižava već 25 godina". No, istodobno nisu daleko od istine ni oni koji će jučerašnji skup rezimirati mišlju kako će u ovoj utakmici bodove ipak upisati ljevica, na domaćem terenu. 