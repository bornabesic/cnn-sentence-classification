Prije gotovo godinu dana s Božom Petrovom radio sam intervju u kojem je ekskluzivno za Jutarnji najavio da će Most glasati za opoziv tadašnjeg prvog potpredsjednika Vlade i predsjednika HDZ-a Tomislava Karamarka zbog afere Drimia. Tadašnji politički eksperiment završio je rušenjem Vlade i novim izborima, Karamarko je nestao s političke scene, HDZ je preuzeo Andrej Plenković i pobijedio na prijevremenim parlamentarnim izborima. S Mostom je formirao novu Vladu, ali ni ona nije dugo potrajala. Povijest se sada ponavlja. Most glasa na Vladi protiv ministra financija Zdravka Marića zbog njegove povijesti odnosa s Agrokorom, a premijer Plenković radi neviđeni politički blitzkrieg i odmah smjenjuje sve Mostove ministre. Brak HDZ-a i Mosta ponovno se raspao, drugi put u samo godinu dana. Petrov dugo nije dao intervju za Jutarnji list. Zadnji put smo razgovarali netom nakon što je postao predsjednik Sabora. Sada, u svom oproštajnom intervjuu kao šef Sabora, jer je jasno da idućeg tjedna to više neće biti, otvara dušu i otkriva dosad nepoznate detalje dramatičnog tjedna iza nas. - Mi smo nakon vaganja svih argumenata premijeru to jasno rekli tjedan dana prije sjednice Vlade na kojoj se glasovalo o povjerenju ministru Zdravku Mariću. Nakon toga, imao sam s njim sastanak dva dana prije sjednice Vlade gdje sam iznio i dodatne argumente koje sam dobio u međuvremenu zašto ne možemo podržati Marića. Jedan od najvažnijih argumenata koji sam dobio bio je taj da Porezna uprava nije funkcionirala i da porezni nadzor, prema informacijama koje smo dobili, nije bio u Agrokoru d.d. čak 10 godina. Da se dogodio dubinski porezni nadzor, koji bi provjerio bilance, PDV, dohodak i dobit, danas do ove situacije ne bi niti došlo, jer je to upravo bila zadaća svih revizijskih kuća koje su trebale alarmirati tržište o situaciji u Agrokoru. Zanimljiv je i odabir revizijske kuće koja je do izbijanja krize vodila računa o Agrokoru d.d. Očekivano bi bilo da će to biti jedna od revizijskih kuća koje pripadaju tzv. velikoj četvorci, no to nije bio slučaj. To govori puno toga o financijskim izvješćima Agrokora. Osim toga, Marić je na osobnu inicijativu krenuo u izmjene zakona o faktoringu, što je posve jasno išlo u korist Agrokora, tvrdio je da nema ničeg izvanrednog u poslovanju Agrokora, što je dovelo u pitanje njegovu stručnost kao ministra nakon izbijanje krize u toj kompaniji, izbjegavao je dati odgovor o stanju poreznog duga Agrokora te preko HBOR-a omogućio kredite za Todorićeve tvrtke. To je i više nego dovoljno da nema povjerenje Mosta za ulogu ministra financija, koliko god se Plenković trudio relativizirati te probleme. - Dubinski porezni nadzor u Agrokoru d.d. nije bio od 2007. do 2017., dakle ni u godinu i pol dana dok je Marić bio ministar financija. Zato mi više toga nije jasno u ovoj priči. Kako to da ljudi budu ovršeni za 100 kuna, kako to da se obrti i manje tvrtke zatvaraju za 10 kuna poreznog duga, a najveća tvrtka u Hrvatskoj i regiji vrijedna 50 milijardi kuna nema niti jedan dubinski porezni nadzor u 10 godina. Znači, tlačit će se svi mali, ali Gazda je nedodirljiv. Nažalost, prvo pitanje Andreja Plenkovića nije bilo da mu dam dodatne informacije o tome, nego ga je samo zanimalo odakle ja to znam, da bi tek na kraju pitao koliko su te informacije provjerene. Drugim riječima, nije ga zanimalo je li počinjen kriminal u Agrokoru, već tko je kriminal prijavio. Postavlja se pitanje je li to zbog toga da se potencijalna afera odmah sasiječe u korijenu u stilu Sanaderova HDZ-a. - Mi reagiramo na sve informacije koje dobijemo od ljudi, a on je kao predsjednik Vlade imao na raspolaganju sve institucije da to provjere, informacije je mogao dobiti u roku dva do tri sata, on je sve ovo znao dva dana prije sjednice Vlade. Ne vjerujem ni da je danas to provjerio, a ono što je njemu u ovome svemu dodatan problem jest to da je ministrica financija u tom razdoblju bila i Martina Dalić, njegova desna ruka. Ovo je očito bio prešutni dogovor i radile su političke veze Ivice Todorića prema HDZ-u i SDP-u. A Plenković umjesto da to provjeri, on 'briše' tri ministra iz Mosta i štiti ministra Marića pod kojim je Porezna uprava i za koju je nadležan. Marić se može izvlačiti na to da ne smije naređivati porezni nadzor, ali može propitivati rad ravnatelja Porezne uprave. Koliko je realno da najveću kompaniju u Hrvatskoj Porezna uprava ne posjeti 10 godina? I zato mi smeta kada Andrej Plenković izađe s otvorenim rukama pred hrvatsku javnost i kaže da to nije tako i da je u pitanju lojalnost. Pokazao se kao nevjerodostojan, jer predsjednik Vlade treba i može imati dokumente i ako nije istina ovo što govorimo, neka pokaže dokumente da je bio dubinski financijski nadzor u zadnjih 10 godina u Agrokoru d.d. Ovdje ne govorimo o provjeri fiskalizacije, odnosno je li netko plaćao račune uredno ili nije. Jasno se zna što znači dubinski porezni nadzor, a to nije provedeno. Gazda je to očito preko svojih ljudi u bivšim vladama sredio i s HDZ-om i s SDP-om. - U ovom trenutku vjerujemo da je informacija došla iz samoga Agrokora. - Sve što smo znali ili što smo smatrali da je važno pri odluci može li Marić i dalje biti ministar financija, mi smo priopćili i obrazložili Andreju Plenkoviću. Rad Porezne uprave za koju je Marić zadužen, nerad Vijeća za financijsku stabilnost koje bi trebalo direktno upozoravati predsjednika Vlade, gdje je i Marić član, a koje nikada nije dostavilo mišljenje o bilo kakvoj potencijalno ugrožavajućoj financijskoj ili gospodarskoj situaciji predsjedniku Vlade, po meni je sasvim dovoljno da Marić ne može dalje biti ministar financija. Pogotovo zato što se zbog sukoba interesa, jer je bio zaposlenik Agrokora na istaknutoj poziciji, mora izuzimati iz svih odluka tijekom restrukturiranja koncerna. A Agrokor će zbog svoje veličine sigurno zadirati u financijski sustav i stabilnost države. I da ničega nema osim zadnjeg argumenta, trebalo je biti dovoljno da se Marić sam povuče. Kada pogledate sve ono što se događalo oko Agrokora zadnjih 10 godina, kada pogledate reakciju Andreja Plenkovića u trenutku kada ministri Mosta traže odgovornost za nastalu situaciju, gdje se on prvi upliće u neovisnost istraga govoreći da se istrage neće dogoditi u ovo vrijeme, očito dovoljno govori o tome da se Most morao ušutkati i da su se neke stvari trebale staviti pod tepih, da se istina trebala sakriti. A ja ću pitati građane Hrvatske, je li ovo slobodna i njihova zemlja ili je ovo Todorićev feud? - Mi smo dobili tu informaciju dan prije nego što smo s njim obavili razgovor i odmah sljedeći dan to smo prenijeli predsjedniku Vlade. - Je li namjera Zdravka Marića bila da ukine Porezni USKOK ili nije, dvojbeno je, ali ono što je sigurno jest da je Marić htio i napravio je to da Porezni USKOK makne od sebe zato što je imao informacije o svemu što bi se jednog dana moglo dogoditi Agrokoru pa da onda ne bude kriv Ivici Todoriću što osobno mora dati zapovijed da Porezni USKOK istraži Agrokor. Marić je time izbjegavao vlastitu odgovornost. - Kada se u obzir uzmu sve ove informacije, cijelo vremensko razdoblje i svi politički akteri u zadnjih 10 godina, Zdravko Marić na kraju je samo pijun u velikom kriminalnom pothvatu koji se dogodio oko Agrokora. Zamijenit će oni vrlo brzo njega, ali isto tako učiniti sve da uguše bilo kakve istrage i bilo kakvo otkrivanje istine. Mostu je stalo do istine i zato smo trn u oku svima. Ali, već se radi na nečemu što će pokušati staviti sve to pod tepih. Zato su se uzjogunili puno više oko smjene mene kao predsjednika Sabora nego oko opoziva Zdravka Marića. A samo ću jednu stvar reći. Rasprava o opozivu Marića će se dogoditi. Nećemo se igrati kao što je to HDZ radio prošle godine praveći komediju oko opoziva Tomislava Karamarka, pokušavajući izbjeći raspravu u srcu parlamentarne demokracije, pred cijelom hrvatskom javnošću. Poštivat ću načelo istine jer smatram da svaki građanin ima pravo na nju. Ako će HDZ i SDP Todoriću omogućiti Kulmerove dvore, Most će barem pokušati omogućiti ljudima da dobiju istinu, a to je minimum što zaslužuju. - Nemamo se više što čuti premijer i ja. A što se tiče drugog dijela pitanja, prema informacijama kojima mi raspolažemo, traju vrlo intenzivni razgovori između HDZ-a i HNS-a. Naravno da će HDZ negirati ovo jer im ne odgovora da sklope pakt s HNS-om prije lokalnih izbora, ali nakon drugog kruga izbora, HNS i HDZ će ići skupa. Dovoljno je to da imate informaciju da Vrdoljak svesrdno lobira unutar HNS-a za opciju preslagivanja nakon lokalnih izbora, kao i to da gotovo nikom u HDZ-u ne bi bilo mrsko ići s HNS-om. Jedan HDZ-ovac mi je to ovako pojasnio: 'Zašto HDZ ne voli Most? Jer ste vi u Mostu hazarderi, jedno jutro se probudite i kažete čaša se prelila, nećemo više s vama. A s HNS-om je sve puno lakše. Oni kažu što žele, to dobiju, a mi imamo mir četiri godine'. Mogu pokušati razumjeti i ovakve argumente, ali oni nikad ne analiziraju koji su to razlozi da se čaša napuni. Kada razgovaraju s Mostom pred formiranje Vlade kleče na koljenima, a kada formiraju Vladu, već sljedeći dan traže drugog partnera. Bit će, dakle, vrlo zanimljivo nakon izbora vidjeti predatorsku struju koja je očito nadvladala u HDZ-u naspram normalnih, i predatorsku stranku HNS skupa u koaliciji iduće četiri godine. Oni će jako uspješno restrukturirati i Agrokor i HEP i bit će 100 posto učinkoviti u uspostavljanju klijentelističke Hrvatske. - Zdravko Marić se većinom branio šutnjom sve vrijeme razgovora u Vladi o Agrokoru. - Tako HDZ izigrava demokraciju. Dosadašnji politički akteri upravljanje državom očito vide kao igru prijestolja, dvorske smicalice i izigravanje ljudi. Nije nam palo na pamet da idemo zapaliti cigaretu, da se pravimo mutavi i gluhi u trenutku kada se treba donijeti najvažnija odluka i pokazati jasan stav, da imate kralježnicu, da imate vrijednosti do kojih držite. Veliki Dante je napisao u svom djelu da su najmračniji krugovi pakla rezervirani za one koji u vremenima moralne krize ostanu neutralni i suzdržani. - Očito je izvršen veliki pritisak da se Agrokor sakrije jer pitanje je što bi se sve otkrilo da su se istrage nastavile. Nije isključeno da štiti samog Ivicu Todorića, ali i ljude iz HDZ-a koji su s njim povezani. - HDZ-ovci se uvijek boje scenarija koji su očito oni provodili, pa su zato valjda neki HDZ-ovci u vašem listu anonimno izjavljivali da se 'represivni aparat nikad više nije koristio u predizborne svrhe', što onda automatski znači da su ga oni koristili. Moram poručiti predstavnicima HDZ-a da čak i ne znam nikoga iz represivnog aparata, a kamoli da se on koristio u takve svrhe. Licemjerna je zamjena teza da kad tražite istinu i odgovornost za novonastalu tešku situaciju, da vas optuže za zloporabu represivnog aparata. Odgovornost je ono zbog čega smo izabrani, a to sigurno ne uključuje zloporabu represivnog sustava. Samo želim da se zna istina, želimo da krivci odgovaraju i da se istrage provode neovisno i neometano. Ovakvim smjenjivanjem naših ministara pobrinuli su se da se do istine ne dođe jer bismo mi neuplitanjem u istrage očuvali neovisnost i neometanost istrage. Što se tiče izjave Vlahe Orepića, svima je jasno da nije zazivao nikakve nerede, već je pozvao narod da na izborima kaže dosta hegemoniji Andreja Plenkovića. - Naravno da je HDZ-u u ovom trenutku najvažnije uspostaviti kontrolu nad najvišom zakonodavnom institucijom i nad centrom parlamentarne demokracije, kako bi se mogao lažno predstavljati demokratskim vrijednostima. Plenković je smjenom Mostovih ministara koji su odlučili reći što misle jasno pokazao koliko zapravo drži do demokratskih vrijednosti, a Sabor mu je bitan kako bi mogao taktizirati i kalkulirati oko razvoja političkih događaja. - Neka mediji malo istraže koga je sve Ivica Todorić zaposlio u svome carstvu u zadnjih 20 godina. I tko su sve ti s kojima je Todorić poslovao. A tada i danas imaju strahovito jake političke veze. Prema informacijama koje mi imamo, to su isti oni koji su objašnjavali Tihomiru Oreškoviću zbog čega mora otići prije nego što je pala Vlada, a i danas (petak op. a.) su u Vladi imali sastanke s Andrejem Plenkovićem. Orešković je morao otići jer nije bio njihov čovjek. Most mora otići jer također nije spreman na dogovore, prodaju i ucjenu. Za nas obraz nema cijenu, a ostali su očito izgubili obraz davno. Jučer su se oglasili i putem medija. Siguran sam da svi znaju o kome govorim, o feudalcima koji upravljaju ovom državom. - Sve što smo saznavali smo i govorili Andreju Plenkoviću. Nismo ništa krili. Kako bi sam Plenković rekao, bili smo kolegijalni i htjeli riješiti probleme direktno među partnerima. - Uvijek sam govorio da će ova Vlada trajati dok u razgovoru budu pobjeđivali argumenti. Situacija se počela zaoštravati u trenutku kad je Most beskompromisno odlučio rješavati situaciju oko Agrokora i kada nismo htjeli dopustiti da Todorić dobije 1,5 milijardi kuna državne pomoći, kada smo podnijeli kaznenu prijavu i zatražili odgovornost. Plenković, kada su mu dani svi argumenti, nije odlučio prihvatiti, čak ni provjeriti to što smo mu rekli jer je očito davno prije donio odluku da on mora zaštititi Zdravka Marića pod bilo koju cijenu, jer ispada da padom Marića pada i Todorić. Mi nismo nakon svega što znamo mogli prihvatiti da Zdravko Marić ostane ministar jer za nas državni interes nema cijenu. - Doživio sam ovo kao još jednu potvrdu da HDZ-om i državom upravljaju mračne sile, koje samo brinu o stanju svojeg računa, a najmanje ih zanimaju istina i pravda. Ne mogu biti odgovoran i ne želim biti odgovoran za nešto za što su Andrej Plenković i HDZ krivi. Jedini faktor nestabilnosti u cijeloj ovoj priči su Andrej Plenković i njegov ego. Zaista sam učinio sve sa svoje strane i bio maksimalno korektan da do ovakve situacije ne dođe. HDZ je očito imao svoju računicu i zbog toga će biti kriv za nove izbore, kao što je sada kriv za ovu političku krizu jer žele zaštititi Todorića. Građani onda neka sami odluče žele li nagraditi HDZ za spašavanje Gazde. - Nema nikakvog preslagivanja. Možemo samo uz kokice gledati HDZ, HNS i IDS u Saboru kako to pokušavaju učiniti. Ako uspiju, ja ću nastaviti svoj rad kao saborski zastupnik, a vjerojatno ću se uključiti u kampanju za lokalne izbore. Nije isključeno da stanem uz Nikolu Grmoju koji je u utrci za dubrovačko-neretvanskog župana. - Uvijek gledamo ljude, nikada stranke. Mogu samo reći da mi s ovim ljudima ne pada na pamet više ići, a svi mostovci mogu potvrditi da sam ja ovaj drugi put kada se odlučivalo o suradnji s HDZ-om glasao da Most bude u oporbi i da ne budemo s HDZ-om u izvršnoj vlasti, jer sam smatrao da se HDZ nije znatno promijenio od vremena Karamarka. Poštivao sam volju većine i bez obzira na sve borio se kroz dužnost koju su mi povjerili mostovci. Smatram da sam tu dužnost obavio časno i korektno. - Ne vidim razlog zbog čega bi se svađao s Mostom. Pokazali smo da imamo kralježnicu u odnosu na bilo koju drugu političku stranku. Tako da, ako će itko biti i minimalno korektan u slučaju novih izbora, može slobodno reći da su mostovci primjerom, i to dvaput u godini dana, pokazali da čestitost i obraz može postojati u politici, bez obzira na to što je cijena sve što imate. Nasreću, HDZ, a ni druge političke stranke još nisu naučile da Most ima drukčiju procjenu vrijednosti pojedinih objekata. Dok bi oni dali sve za fotelju, mi bismo fotelju ostavili odmah ako se od nas na bilo kakav način traži da napravimo nemoralan čin ili ugrozimo državni interes. Kada je riječ o SDP-u, ponavljam, treba gledati kvalitetne ljude bez obzira na to u kojoj se stranci nalaze. - Neka HDZ i Andrej Plenković dokažu u idućih par dana da nisu lagali cijelu hrvatsku javnost, neka dokažu da imaju parlamentarnu većinu. Ne želim da HDZ po scenariju iz prethodne godine mrcvari građane prvo famoznim preslagivanjima, pa onda objašnjavanjima kako je tobože zbog stabilnosti završio s HNS-om i IDS-om. Ako to ne mogu dokazati, ako su lagali cijeloj javnosti i uz to srušili Vladu, za Hrvatsku bi bilo najbolje da se odmah dogode parlamentarni izbori, Most neće izgubiti politički ako bude u opoziciji, dapače, možemo samo rasti. - Most ovo nije pokrenuo radi lokalnih izbora. Voljeli bismo da se kriminal u Agrokoru nije ni dogodio. Nažalost, otkrivanje istine oko Agrokora, pokušaj zatvaranja istraga i štićenje osobe direktno povezane s Agrokorom koincidirali su s lokalnim izborima. Ne želim procjenjivati hoće li nam to pomoći ili ne, jer, ponavljam, to nismo radili zbog toga, ali lokalni izbori bit će prvi test što građani misle o svemu što je napravio HDZ. - Ponosan sam na sve zastupnike Mosta koji se svi drže kao jedan i koji su, evo, drugi put u godinu dana pokazali da obraz nema cijenu i da je sloboda najvrednije što čovjek može imati. Nama sigurno ne trebaju tablete za spavanje, a drugima nakon svega ovoga ni one neće pomoći do jutra. - Nismo se nikada obazirali na to tko je na koju poziciju došao zbog našeg djelovanja. Mi smo bili usmjereni i ostat ćemo usmjereni da uvijek radimo što je u tom trenutku dobro za državni interes. U trenutku kada je Tomislav Karamarko pokušao srušiti prošlu Vladu, mi smo reagirali na najbolji način kako bismo zaštitili državni interes. Ne vodeći računa što će se nakon toga dogoditi, hoće li HDZ mijenjati predsjednika, hoće li to biti netko drugi, odnosno tko će to biti. Karamarko je nakon neuspjeha u preslagivanju časno podnio ostavku, Plenković toliko obraza nema, a lako bi mogao doživjeti isti neuspjeh. Žao mi je što u HDZ-u nikako ne mogu pogoditi pravog predsjednika od vremena Franje Tuđmana.