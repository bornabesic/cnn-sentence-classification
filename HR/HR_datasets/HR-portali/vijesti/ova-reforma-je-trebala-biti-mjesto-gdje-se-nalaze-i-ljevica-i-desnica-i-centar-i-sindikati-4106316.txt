Voditelj ekspertne skupine za provođenje cjelovite kurikularne reforme, dr. Boris Jokić, nakon što je podnio ostavku za RTL Direkt prokomentirao je novonastalu situaciju. Poručio je kako 'stvar zapinje u najbanalnijoj stvari - jer netko putuje 12 puta u mjesec dana svojim novcima, a to se ne isplaćuje zato što to nekome stoji na stolu i zato što to netko ne želi potpisati'. Komentirao je i postupak ministra Predraga Šustara koji je odbio prihvatiti njegov zahtjev za razrješenjem i ponovio kako se takve se stvari ne komentiraju priopćenjem. - Mislim da zaslužuju da se javno kaže hoće li se ići u reformu, kada, ima li Hrvatska uopće novce za reformu i organizacijski potencijal za nju. Javnost to očekuje, mislim da joj je dosta priopćenja i političkih govora, bilo od strane SDP-a, HDZ-a ili bilo koje druge stranke. U ovako važnoj stvari zbilja treba jasno reći ono što je za budućnost ove zemlje potrebno - poručio je Jokić i dodao kako je njih sedmero danas, nakon dugo truda, došlo pred čin da kažu da je sada zbilja dosta. - Dali smo ostavku i to je to - odlučan je Jokić. - Ako zemlja želi ići u tako složene reforme, onda mora stati iza toga. To ne može biti samo deklaratorna podrška, mi je nismo imali kroz cijeli ovaj proces, a nemamo više ni povjerenje da to možemo voditi - pojasnio je i kazao kako više ništa ne očekuju. - Rekli smo da je javnost i roditeljima, nastavnicima, školama, djeci potrebno reći ide li se u reformu ili ne. Svaki roditelj brine hoće li toga biti ili ne, svaki tjedan u vijestima drugačija informacija. Stvar zapinje u najbanalnijoj stvari - da netko putuje 12 puta u mjesec dana svojim novcima, da mu se to ne isplaćuje zato što to nekome stoji na stolu i zato što to netko ne želi potpisati. Do toga da i na to politički utječe tko će i kako raditi na tome - kazao je. Jokić tvrdi da nije istina kako on i njegov tim ne uvažavaju mišljenje drugih stručnjaka. - Neke od primjedaba su vrlo smislene, strukturalne. Neki predmeti, s obzirom na prvu inačicu dokumenta, su se promijenile. Neke stvari poput lektirnih dijelova su promijenjeni u novoj inačici. No, neće biti prostora i vremena da se to predstavi javnosti. Osvrnuo se i na komentar Ladislava Ilčića iz Hrasta koji je izjavio da mu je drago da su oni to zaustavili jer je ekpertni tim postavilia SDP-ova vlada. - SDP-ova vlada je isto tako davala vrlo osrednju podršku cijelom procesu, no nije se miješala politički u ovu reformu. Ni HDZ-ova vlada se nije miješala u ovaj proces. Gospodinu Iličiću poručujem da mi nismo imenovani od SDP-a. Ja sam se također trebao javiti na javni poziv, a na taj poziv je stigla samo moja prijava. Čak da me imenovao SDP, nije imao koga drugog imenovati. Jokić je napomenuo kako je ključni razlog zbog čega je stala reforma to što je 'opstruirana od strane marginalnih političkih skupina koje su se same identificirale i od određenog dijela akademske zajednice'. - Opstruirana je jer dolazi iz baze - iz škola koje su često na samim marginama ovog društva - kazao je te napomenuo kako je reforma trebala odmaknuti škole od faktografije, od bubanja svih činjenica napamet, nepotrebnih činjenica o 21. stoljeću, pomaknuti to k rješavanju problema, donošenju odluka, kritičkom mišljenju, kreativnosti, komunikaciji i suradnji. - U strukovnom smislu trebala je donijeti učenje temeljeno na radu, u gimnazijskom obrazovanju određenu izbornost. Trebala je dati i dala je pažnju onima koji je najviše trebaju - učenicima s teškoćama i darovitim učenicima - kazao je i na kraju zahvalio svima na golemoj potpori na društvenim mrežama i prokomentirao organiziranje prosvjeda na središnjem zagrebačkom trgu. - Zahvaljujem svima na podršci, ovaj proces je bio mjesto dijaloga, mjesto toga gdje se svi nalaze - i lijeva i desnica, desnica, centar, nevladine udruge, privatni sektor, sindikati.  Ja nisam za nikakve prosvjede već da se ovo društvo okrene dijalogu jer Hrvatska to zaista može bolje. Mi smo danas rekli svoje, nema dalje - zaključio je za RTL Direkt.   ZAGREB - Online peticija pokrenuta u srijedu, nakon što su čelnici stručne radne skupine za provedbu Cjelovite kurikularne reforme zbog političkih pritisaka dali neopozive ostavke, prikupila je više od devet tisuća potpisa. "Osjećamo se dužnima reagirati na ležernost kojom je Saborski odbor za znanost i obrazovanje ugrozio napore najboljih i najvrjednijih hrvatskih stručnjaka za obrazovanje", stoji u tekstu peticije koji potpisuju Ivana Ćosić i Ivana Seko, kao članice hrvatske akademske zajednice. Podsjetile su da se na prošlim izborima nijedna stranka u svom političkom programu nije značajnije doticala kurikularne reforme, a u Hrvatskom saboru i njegovim odborima, uključujući i Odbor za znanost i obrazovanje, "danas sjede ljudi koji do prije šest mjeseci nisu imali nikakavo mišljenje o kurikulumu". "Apsurdno je da danas, taj isti Odbor govori onima koji su svoje živote posvetili razumijevanju obrazovnih procesa, koji su zaustavili svoje uspješne akademske i nastavne karijere kako bi razvili kurikularni dokument, da nisu dovoljno stručni za donošenje odluka vezanih uz obrazovanje", ističu. Peticija postavlja pitanje kako bi dodatni stručnjaci mogli biti stručniji od ekspertne skupine, koja je ciljano, a putem otvorenih i transparentnih javnih poziva, okupila i odabrala najbolje hrvatske obrazovne znanstvenike i praktičare ne bi li do kraja osmislila i provela reformu. "Zašto predloženih deset dodatnih stručnjaka nije samo započelo reformu kurikuluma? Kako to da su njihove kompetencije potrebne tek sad, pred samu implementaciju reforme? Zašto nisu bili važni kad je 'gorilo' i kad je trebalo pokazati znanje, volju i entuzijazam i s tim znanjem i entuzijazmom osmisliti i napisati reformu od ‘nule’?", pitaju se. Smatraju spornim i što su najveći pritisci na ekspertnu skupinu došli tek nakon što je većina posla bila obavljena i ona je postala odjednom nedovoljno stručna tek kada je prijedlog kurikuluma trebao postati stvarnost. Uz znak potpore voditelju stručne skupine Borisu Jokiću i njegovom timu na Facebooku je i osnovana stranica "Podrška Jokiću i kurikularnoj reformi", koju je dosad 'lajkalo' više od pet tisuća ljudi, a kao i kod peticije, taj broj iz sata u sat raste.   Prosvjed Inicijative "Hrvatska može bolje" 1. lipnja na Trgu bana Jelačića   Potporu Cjelovitoj kurikularnoj reformi dala je i Udruga Roda - Roditelji u akciji, koja na svom Facebook profilu poziva građane da im se pridruže na prosvjedu 1. lipnja na zagrebačkom Trgu bana Jelačića. "Osigurajmo djeci odrastanje u modernom, kvalitetno osmišljenom obrazovnom sustavu koji će im dati konkurentna znanja i vještine za život u 21. stoljeću.. Podržimo cjelovitu kurikularnu reformu koju vodi  Boris Jokić i tim stručnjakinja i stručnjaka, temeljenu na znanstvenim činjenicama", poručuje Roda na svom Facebook profilu. Pozivaju građane i da pošalju mail ministru znanosti i obrazovanja Predrag Šustaru, Vladi i saborskom Odboru za obrazovanje, znanost i kulturu s porukom kako žele da im djeca "odrastaju i obrazuju se u modernom i konkuretnom sustavu obrazovanja", te da podupiru Cjelovitu kurikularnu reformu. Inicijativu "Hrvatska može bolje" čine Good inicijativa te, među ostalima, sve udruge članice Good koordinacije (Roda, Forum za slobodu odgoja, Centar za mirovne studije, GONG, Hrvatsko debatno društvo, Udruga roditelja Korak po korak).     Kulturnjaci2016 također podupiru Jokića i njegov tim   Potporu Cjelovitoj kurikularnoj reformi i timu stručnjaka "koji su jasno poručili da struka treba biti ispred politike" dala je i inicijativa Kulturnjaci2016. Istaknuli su kako je "nedopustivo da projekt od nacionalnog značaja opstruiraju marginalne političke skupine koje polarizacijom društva, razaranjem institucionalnih procesa, uništavanjem sustava javnog školstva, zdravstva i kulture pokušavaju ojačati vlastitu političku poziciju". "Među predstavnicima takvih marginalnih radikalnih opcija jasno se mogu imenovati Zlatko Hasanbegović, Ladislav Ilčić i Željka Markić", dodali su. Kulturnjaci smatraju kako je "udar na ekspertnu radnu skupinu Cjelovite kurikularne reforme ujedno i udar na budućnost ove zemlje", jer ako se, kao što izjavljuje Jokić, "dominantne političke stranke koje vode ovu zemlju ne dogovore oko toga da je jednoznačno potrebna promjena hrvatskog obrazovanja, onda dugoročno nemamo šanse kao društvo za promjenu". Ocijenili su kako "nitko nema pravo političkim i ideološkim pritiscima zaustavljati taj sveobuhvatni proces", s obzirom da je reforma stvarana "u otvorenoj, stručnoj i demokratskoj atmosferi, u javnim raspravama je sudjelovalo više od 60 tisuća nastavnika i profesora". Zatražili su i ostavku ministra Šustara te Vlade koja, ustvrdili su, "ne samo u polju obrazovanja već i u zdravstvu, kulturi i umjetnosti, slobodi medija, ženskim pravima i sveukupnim pitanjima prava na slobodu mišljenja i odabira, pokazuje duboku nekompetentnost i proizvodi ozbiljnu štetu". (Hina)