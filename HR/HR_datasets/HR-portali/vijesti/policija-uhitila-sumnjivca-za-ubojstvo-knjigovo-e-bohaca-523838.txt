U srijedu je policija izvjestila da je razriješeno kazneno djelo ubojstva Željka Bohača (64), knjigovođe iz Slavonskog Broda. Policija je uhitila muškarca (42) kojeg se sumnjiči da je počinitelj, on će tijekom dana biti predan pritvorskom nadzorniku. Nesretni Bohač pronađen je 3. svibnja ove godine u svojoj kući s ozljedama glave i prsišta od kojih je preminuo. Vlasnik kuće bio je sam jer je njegova supruga nekoliko dana ranije otišla kćeri u posjet u Zagreb. Policija i Županijsko državno odvjetništvo proveli su očevid, obavljeno je više obavijesnih razgovora kako bi otkrili počinitelja. Neslužbeno doznajemo da se radi o muškarcu s područja Požeško - slavonske županije, no u kakvoj je i da li je bio u vezi s ubijenim u policiji za sada ne otkrivaju. Tijekom popodneva osumnjičeni će biti priveden u Županijsko državno odvjetništvo, a potom sudcu koji će odlučiti o upućivanju u istražni zatvor.  Podsjetimo, policija je u srijedu oko 17 sati dobila dojavu da je u Ulici Leopolda Mandića u Slavonskom Brodu pronađen mrtav vlasnik kuće. S obzirom da je ležao u krvi, odmah se posumnjalo na ubojstvo. Nesretni muškarac je bio sam kod kuće, jer je njegova supruga dva dana ranije otišla u posjeti kćeri u Zagreb.  - Budući da su na tijelu muškarca nađene ozljede, naložili smo obdukciju kojom je utvrđeno da je smrt nastupila zbog višestrukih reznih i udarno - gnječnih ozljeda – rekli su u Županijskom državnom odvjetništvu. Prema neslužbenim informacijama, Bohaču je razbijena glava i zadobio je više ubodnih rana koje su bile kobne za njega.  