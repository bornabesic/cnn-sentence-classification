Kada je prije pet godina Monique Jeffrey iz Melbournea u Australiji slomila vrat kihnuvši mislila je da je to najgora stvar koja joj se mogla dogoditi. Monique je toga dana u ožujku 2012. godine ležala u svom krevetu kada je iznenada kihnula nakon čega je ostala nepomično ležati s ogromnom boli u vratu dok je njezina beba bila u sobi kraj nje. Majka je uspjela poslati samo poruku 'upomoć' svome suprugu koji je odmah dojurio s posla i pozvao hitnu pomoć. Monique je tada 14 tjedana provela 'zakovana' šipkama koje su njezinu kralježnicu i vratne kralješke vratile na svoje mjesto Misleći kako se to događa samo jednom u životu, 33-godišnja Monique se šokirala kada je istu bol osjetila u travnju ove godine. Ona je taj dan bila na poslu i osjetila je čudno propadanje pa je odmah poslala suprugu poruku, ali mislila je da nije ništa jer ju nije boljelo. No, kada je nakon sat vremena bila na sastanku s kolegama, smijala se šali jednog prijatelja kada ju je presjeklo. – Znala sam točno što se dogodilo, užasno me boljelo i s posla su nazvali hitnu pomoć. Napravili su mi CT i magnetsku rezonancu i pokazalo se da su u pitanju ista dva kralješka kao i prošli put – ispričala je Monique. Liječnici su kazali kako ništa slično nisu dosad vidjeli i dogodi li joj se to još jednom, morat će na operaciju kako bi spojili te vratne kralješke.