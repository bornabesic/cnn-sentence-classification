Željko Kolar, SDP-ov župan krapinsko-zagorski, održao je konferenciju za novinare u središnjici stranke, gdje je govorio o lokalnim izborima. On je od kolegica i kolega u stranci zatražio da do kraja drugog kruga lokalnih izbora komentiraju samo izbore, da to budu jedine teme te da svoje vrijeme ''koje neki očito imaju'' posvete podršci kolegama i kolegicama na terenu. – Tako će najbolje dati svoj doprinos – izjavio je Kolar te zaprijetio: ''Oni koji neće prihvatiti ovaj apel ne mogu očekivati našu podršku u budućem razdoblju''. Rekao je kako za ovo upozorenje ima podršku ''kolega koji su pobijedili u prvom krugu'', a među njima je Zlatko Komadina. Nezadovoljstvo u stranci je veliko, a posljednji koji je izrazio nezadovoljstvo je Mirando Mrsić koji se oglasio putem Facebooka. On je zatražio od vodstva SDP-a rezultate te je poručio da su stranci hitno potrebne promjene. Mnogi su se iznenadili činjenicom da današnju konferenciju vodi Kolar. – Konferenciju za novinare vodit ću ja zato što sam je ja i sazvao. Ne znam što je tu čudno. Uostalom, osim što kao član Glavnog odbora stranke na to imam pravo, ja sam i voditelj nacionalnog izbornog stožera na ovim lokalnim izborima, tako da je sasvim normalno da ja vodim i konferenciju – rekao je Kolar za zagorje.com.