Premijer Andrej Plenković izjavio je u ponedjeljak da postoji još niz drugih slučajeva nepravilnosti i nezakonitosti glede putnih naloga izdanih u Vladi u prošlom vremenu, zbog čega je od glavnog državnog odvjetnika Dinka Cvitana zatražio da preuzme taj slučaj. Premijer je na izvanrednoj konferenciji za novinare, na kojoj je bio i Cvitan, rekao da je nakon afere s dnevnicama za koju se saznalo otprilike prije mjesec dana, zatražio od nadležnih službi u okviru Vlade da uz slučaj posebnih savjetnika u vrijeme premijera Zorana Milanovića pregledaju i druge putne naloge. Informacije koje je dobio, kazao je premijer, upućuju na zaključak da postoji još niz slučajeva nepravilnosti i nezakonitosti glede putnih naloga izdavanih u proteklom vremenu, uključujući i vrijeme nakon mandata premijera Milanovića. Na pitanje odnosi li se to na Vladu Tihomira Oreškovića, premijer je odgovorio da će "sve pokazati istraga". Plenković je rekao da je prije nekoliko dana obavijestio državnog odvjetnika o novim informacijama i sumnjama da su osim ta tri slučaja počinjena i druga kaznena djela. Od državnog odvjetnika Plenković je zatražio da DORH preuzme taj slučaj i da se temeljito istraže svi putni nalazi izdavani u Vladi proteklih godina. Cvitan, koji je također bio na konferenciji za novinare u Banskim dvorima, rekao je da postoji sumnja na počinjenje kaznenog djela, a potencijalno se radi o zlouporabi položaja i ovlasti i krivotvorenju službene isprave. N1 neslužbeno doznaje da je dio krivotvorenih putnih naloga napisan i u mandatu aktualnog premijera Andreja Plenkovića. Sporni putni nalozi uglavnom su izdavani na putovanja u Švicarsku, jer su dnevnice najveće za putovanje u tu zemlju, odmah nakon vrlo udaljenih Singapura i SAD-a. Zbog isplata dnevnica za nepostojeća putovanja trojici savjetnika bivšeg premijera Zorana Milanovića, SDP-ov saborski zastupnik i bivši predstojnik Ureda predsjednika Vlade Tomislav Saucha uhićen je i pritvoren 10. veljače nakon što mu je, na zahtjev Državnog odvjetništva, Hrvatski sabor skinuo zastupnički imunitet radi uhićenja i pokretanja kaznenog postupka. Iz istražnog zatvora Saucha je izašao nakon što je Uskok ispitao sve svjedoke svjedoke na koje bi eventualno mogao utjecati. Tužiteljstvo sumnja da je Saucha na štetu proračuna pribavio korist veću od 540.000 kuna i 1360 eura, a nezakonitosti je navodno počinio od studenog 2013. do siječnja 2016. Uskok tvrdi da je lažirano 117 putnih naloga na ime Milanovićevih savjetnika Slavka Goldsteina, Siniše Petrovića i Nevena Budaka, koji su istražiteljima otkrili da nisu bili na putovanjima ni primili dnevnice. Grmoja: Ne znam što se dogodilo Politički tajnik Mosta Nikola Grmoja kazao je, komentirajući u ponedjeljak izjavu premijera Andreja Plenkovića da postoje novi dokazi o isplati dnevnica u mandatu Zorana Milanovića ali i kasnije, kako ne poznaje činjenice oko istrage te kako mu se nameće jedini logični zaključak da je riječ o nekom od zaposlenika iz Ureda za opće poslove Sabora i Vlade.   "Ne znam što se zaista dogodilo. Ne poznajem činjenice oko istrage, a na konferenciji za novinare premijera Andraje Plenkovića i glavnog državnog odvjetnika Dinka Cvitana nije ništa određeno i konkretno rečeno. Jedini logični zaključak koji mi se nameće je da je riječ o nekome od zaposlenika Ureda za opće poslove Vlade i Sabora", rekao je Grmoja Hini.   Most s tim, ističe Grmoja, nema problema.   "Božo Petrov nije imao kartice, dnevnice... pa mi s time nemamo problema", rekao je Grmoja.   Napomenuo je i kako se Most zalagao da isplate idu preko žiro računa.   Premijer Plenković izjavio je kako postoji još niz drugih slučajeva nepravilnosti i nezakonitosti glede putnih naloga izdanih u Vladi u prošlom vremenu, zbog čega je od glavnog državnog odvjetnika Dinka Cvitana i zatražio da preuzme taj slučaj.