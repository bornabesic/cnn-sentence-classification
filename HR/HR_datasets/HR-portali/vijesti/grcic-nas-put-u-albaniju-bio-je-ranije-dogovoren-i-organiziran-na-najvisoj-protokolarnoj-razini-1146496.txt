Branko Grčić, SDP-ov saborski zastupnik i bivši ministar u Vladi Zorana Milanovića osvrnuo se danas na medijske napise i objavljene račune njegova puta s Milanovićem i bivšim saborskim zastupnikom Danijelom Mondekarom u Albaniju. – To je, mogu potvrditi iz prve ruke, bio službeni posjet, organiziran na najvišoj protokolarnoj razini. Predsjednik SDP-a i bivši hrvatski premijer sastao se s albanskim premijerom Edijem Ramom, koji je i šef socijaldemokratske opcije. Nije to bio privatni put i već sutra bih na takav put krenuo sa sadašnjim predsjednikom SDP-a Davorom Bernardićem – kazao je Grčić. Kaže da je put mnogo ranije dogovoren. – Bila je to razmjena mišljenja o mnogobrojnim temama, uključujući i razmatranje eventualnih modela potpore nas, koji pripadamo istoj stranačkoj obitelji, premijeru Albanije u procesu pridruživanja EU. Vi znate da je taj proces zapeo, ne ide brzinom kojom bi Albanci i Europska komisija htjeli da ide. Razgovarali smo i o političkom stanju u regiji. Mene je predsjednik Milanović pozvao da mu se pridružim i to sam učinio. Naravno da je stranka za to znala, pa kako bi se otvorili putni nalozi da nije. Stvar je dosta čista i jasna i ne treba više o tome spekulirati – ustvrdio je Branko Grčić. Upitan je da komentira i Milanovićev zahtjev za zamrzavanje mandata. – Najavio je to i nema se što komentirati – kazao je Grčić. Milanović je u Sabor poslao zahtjev za stavljanje mandata u mirovanje. Zahtjev je, potvrđeno nam je, zaprimio Ured predsjednika Sabora koji ga tek treba proslijediti Mandatno-imunitetnom povjerenstvu. S obzirom na to da je Milanović u zahtjevu napisao da mandat želi staviti u mirovanje od 1. ožujka, MIP ima vremena da o tome raspravi. >> SDP o prvih 100 dana Vlade: 'Ova vlada nas vraća u prošlost, ali ne u dobra razdoblja' 