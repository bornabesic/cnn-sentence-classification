Tino Marinković (26) zvani Valentino i Daniel Stojanović (20) zvani Muto, sjeli su na optuženičku klupu Općinskoga kaznenog suda u Zagrebu jer su okrivljeni da su prošle godine u veljači provalili u vilu Zdravka Mamića na zagrebačkom Tuškancu i prisvojili si predmete vrijedne skoro 400.000 kuna. Obojica su sutkinji rekla da se ne osjećaju krivima odnosno da optužnicu ne smatraju u potpunosti osnovanom. Za razliku od tužiteljstva koje tvrdi da će dokazati sumnje iz optužnice, Stojanovićev odvjetnik Damir Vukmanović uvjerava da će dokazati da njegov klijent (ne)djelo “nije počinio u opsegu i na način kako mu se stavlja na teret odnosno da se otuđeni predmeti nikada nisu ni nalazili u Mamićevoj kući”. Tino i Daniel se terete da su 5. veljače između 17.25 i 20 sati zajedno s dvojicom maloljetnika došli do Mamićeve vile. S jednim od maloljetnika su preskočili dva metra visoku ogradu, ušli u dvorište i obili vrata prizemne terase. Uhićeni su zahvaljujući snimkama nadzornih kamera koje su “uhvatile” VW Touran kojim su se dovezli do Mamićeve vile, a istražiteljima su od koristi bila i tri ostavljena otiska prsta dok su češljali po kući. Za razliku od tinejdžera koji je ostao čuvati stražu, Tino i Daniel su ušli u kuću i sve ispreturali. Ukrali su ručne satove Hublot s dva reda dijamanata i crnom narukvicom od kaučuka, crni muški ručni sat Audemars Piguet, sat Ulysse Nardin s gumenom crnom narukvicom i crnim kućištem te ženski Rolex srebrno-zlatne boje s metalnom narukvicom. Bruno Konjević / CROPIX Danijel Stojanović 'Muto' i Tin Marković 'Valentino'   Svaki od satova vrijedan je najmanje 10.000 eura, a osim skupocjenih satova, optuženi su da su ukrali narukvicu s privjeskom, dvije kožne narukvice marke Balenciaga i dva zlatna lančića, vrijedne 50-ak tisuća kuna. - Došao sam na ideju da zajedno s prijateljima idemo prositi kod Mamića pa sam u tu svrhu i posudio auto od šogorice. Znao sam gdje živi Mamić jer sam tamo nekad odlazio u diskoteku. Vozio sam Touran do Tuškanca i ostavio ga parkiranog 50 metara dalje od njegove kuće. Jedan od maloljetnih prijatelja ostao je u autu dok smo Daniel, ja i drugi maloljetnik preskočili ogradu. Prvo smo kucali na vrata, ali nitko nije otvorio pa smo se stepenicama popeli do staklenih vrata koja su bila otključana. Nismo provaljivali. Ušli smo u kuću i iz spavaće sobe uzeli jastučnicu u koju smo stavili nekoliko košulja i alkoholna pića. No, nikakve dragocjenosti nismo uzeli niti smo dogovarali provalu, nego smo išli k Mamiću prositi. Sve do ulaska u kuću ni sami nismo znali što ćemo učiniti - ispričao je istražiteljima Marinković pravdajući se da su tijekom šetnje po Mamićevoj vili “nosili rukavice zbog hladnog vremena”. Krađu je djelomično priznao i Stojanović dodajući da su Mamiću na vrata čak i zvonili, a kako nitko nije otvarao, ušli su sami. Priznao je da su uzeli košulje, hlače i alkohol, ali i da je Tino uzeo 100 eura. - Nikakve dragocjenosti uzeli nismo. Alkohol smo popili, a ostatak stvari mislim da je bačen - pravdao se Stojanović. Zdravko Mamić nakon ulaska u kuću nije odmah shvatio da je imao "goste". - Nakon ulaska u kuću prvotno nisam vidio koje su stvari ukradene jer su svi predmeti otuđeni iz sobe moje kćeri. Čim sam utvrdio što je ukradeno, prijavio sam policiji. Osobe su protutnjale cijelom kućom, predmeti su bili razbacani, a tijekom očevida utvrđena su oštećenja na staklenim vratima kroz koja su očito osobe ušle u kuću - rekao je Mamić čije tvrdnje potkrepljuje i videonadzor. Na idućoj raspravi na jesen biti će saslušan pokradeni Zdravko Mamić, a dvojicom maloljetnika iz te provalničke operacije koji su bili sa Stojanovićem i Marinkovićem, bavi se velikogoričko tužiteljstvo.