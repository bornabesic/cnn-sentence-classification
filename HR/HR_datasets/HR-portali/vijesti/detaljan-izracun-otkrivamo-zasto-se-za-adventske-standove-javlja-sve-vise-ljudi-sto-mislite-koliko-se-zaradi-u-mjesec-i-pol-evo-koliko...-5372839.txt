Prikupljanjem podataka na zagrebačkom Adventu reporteri Jutarnjeg lista su na simulaciji jedne kućice prikazali kako bi ona poslovala i zašto iz godine u godinu raste potražnja za njihovim najmom. Okvirnim izračunom došli smo do cijene od 91.640 kuna, koliko kućica može zaraditi tijekom 44 dana intenzivnog rada. Za ovogodišnji se advent Zagreb dobro pripremio jer brani naslov najbolje europske božićne destinacije. Svi se posjetitelji mogu odlično zabaviti uz dobru hranu i domaće kuhano vino, a dok većina samo razmišlja o dobroj zabavi, ima i onih koji su prepoznali priliku za dobru zaradu. No, taj posao nije lak. Naime, marljivi radnici moraju pripremiti hranu i urediti kućice već rano ujutro, radi se od 10 sati pa do 22 sata tijekom tjedna, a vikendom i do ponoći. Iza pulta kućica mogu se vidjeti promrzli trgovci prijateljskih lica, a često su to studenti, koji osmijehom dočekuju prolaznike ne bi li ih privukli da odaberu baš njihovu kućicu. A nude i besplatno kušanje hrane. Glavna mjesta za okupljanje tijekom ovogodišnjeg adventa, koji traje od 26. studenog ove godine do 8. siječnja iduće, u Zagrebu su drvene kućice s delicijama iz Hrvatske i svijeta. Možemo ih naći na više od deset lokacija - Trgu bana Jelačića, Europskom trgu, Zrinjevcu, Tomislavcu, Bogovićevoj i Gajevoj, kao i u Kurelčevoj i Tomićevoj na “Fuliranju”, u Martićevoj, na Vranyczanyjevoj livadi, Strossu, na Gorenjm gradu u “Dvorištima”, u Klovićevim dvorima, a odnedavno i na Tuškancu. Najam kućice varira od 30.000 kuna na Strossu pa sve do 90.000 na Tomislavcu kod klizališta jer tamo ima i najviše ljudi. Najviše se prodaju kobasice, hamburgeri, fritule, germknedle, kuhano vino, rakije... Ove godine konkurencija je veća, no i vrijeme je hladnije, tako da se očekuju slični rezultati kao i lani. Prošle godine posjetitelji “Adventa” ostavili su zagrebačkim ugostiteljima 305 milijuna kuna. “Naša” kućica nalazi se na Tomislavcu i prodaje najtraženije proizvode: kobasice, kuhano vino i fritule. U tjednu dnevno prodamo 150 komada kobasica, s prosječnom cijenom od 18 kn. Uz to prodamo 20 litara vina, po cijeni od 12 kn za čašu. Proda se i 200 komada fritula po cijeni od 20 kn. Vikendom je “Advent” najposjećeniji, tako da je i prodaja dvostruko veća. To znači da prodamo 300 komada kobasica, 40 litara vina i 400 komada fritula dnevno. Pomnožimo li to s brojkom od 44 dana koliko traje advent, dolazimo do brojke od 458.200 kn prihoda. Nakon oduzimanja materijalnih troškova, plaćanja najma, radne snage i poreza, nepisano pravilo je da vlasniku kućice ostaje u prosjeku 20 do 30 posto same zarade. U ovom slučaju to je 91.640 kn čistog profita. Budući da smo zaradili za kupnju pristojnog gradskog automobila, ne čudi da je najam kućice postao pravi hit. Zainteresirani se na vrijeme moraju početi prikupljati sve potrebno za otvaranje jedne takve kućice, a pazi se na svaki detalj, od boje do zvučnog imena. Ništa vam ne garantira da ćete upravo vi dobiti kućicu, a kada ju i dobijete, kreću pravi izazovi. Vlasnicima se ne bi smjelo dogoditi da usred radnog vremena nestane proizvoda te se moraju čuvati kontrole poreznika, koji daju velike kazne ako se ne izdaju računi. Iako se puno radi, trud će vam se isplatiti.