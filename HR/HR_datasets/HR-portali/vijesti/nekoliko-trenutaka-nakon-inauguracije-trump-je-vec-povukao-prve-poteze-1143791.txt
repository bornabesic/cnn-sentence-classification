Novi američki predsjednik Donald Trump u petak je već povukao prve poteze na novoj funkciji, uputivši u senat svoje nominacije za članove kabineta i predloživši nacionalni dan patriotizma, objavio je njegov glasnogovornik. Trump, koji je prisegnuo ranije u petak, također je potpisao zakon kojim se Jamesu Mattisu, umirovljenom generalu i njegovom kandidatu za ministra obrane, dopušta da stupi na tu funkciju, otkrio je glasnogovornik Sean Spicer.  Trumpova administracija je nakon inauguracije osudila "antipolicijsku atmosferu" u SAD-u te je u priopćenju pozvala na veći broj snaga sigurnosti i djelotvorniju policiju. "Opasna antipolicijska atmosfera u Americi je pogrešna. Trumpova administracija će joj stati na kraj", objavljeno je na službenoj stranici Bijele kuće nakon preuzimanja dužnosti novog predsjednika.  Dodaje se kako je Trump i dalje predan izgradnji zida na granici s Meksikom kako bi se zaustavila imigracija.  U priopćenju o obrambenoj politici Bijela kuća je nakon inauguracije objavila kako će nova administracija razvijati proturaketne sustave kao zaštitu od Irana i Sjeverne Koreje. >> Trump prisegnuo pa poručio: 'Islamski ću radikalizam izbrisati s lica zemlje!' 