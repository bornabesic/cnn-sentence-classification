„Susret će proći dobro“, kažu iz američkih krugova u Rimu glede susreta pape Franje i američkog predsjednika Donalda Trumpa u Vatikanu 24. svibnja. Američka strana morala je od mnogo čega odustati, posebno vezano za golemu sigurnosnu pratnju, a zatim je prihvatila i sat, 8,30 sati u srijedu ujutro, za sastanak koji će, ako bude sve prošlo dobro, trajati 20 minuta. Franjo je u srijedu mogao primiti Trumpa samo u 8,30 sati, jer poslije toga mora biti na Trgu sv. Petra na općoj audijenciji srijedom. Drugo, upravo zbog opće audijencije i dolaska hodočasnika, Vatikan je inzistirao na tome da sigurnosne mjere vezane za dolazak Trumpa u Vatikan ne ometaju dolazak vjernika na Trg sv. Petra. Predložen je dolazak Trumpa helikopterom, pošto u Vatikanu postoji heliodrom. No, američki predsjednici dolaze s najmanje četiri helikoptera, a tako što nije moguće izvesti na vatikanskom pristaništu. Na koncu je dogovoreno da će Trump stići u blindiranom automobilu i proći kroz ulaz Porta del Perugino u Vatikan. Automobilom će prići pokraj doma Santa Marta u kojem prebiva Franjo, a onda će stići do dvorišta San Damaso.  Sastat će se, tako, dvojica državnika koji su razmijenili kritike na daljinu. Franjo je kritizirao Trumpovu politiku prema izbjeglicama i gradnju zida na granici s Meksikom. Na pitanje novinara u zrakoplovu na povratku iz Fatime u Rim što očekuje od susreta s Trumpom, Franjo je kazao kako nikad ne donosi sud nad osobom koju prethodno nije vidio.  „U našem će razgovoru stvari izaći na vidjelo; ja ću kazati što mislim; on će također kazati ono što on misli, ali nikada nisam htio donositi sud, a da prethodno ne čujem osobu. Što se tiče mojih očekivanja od šefa države koji misli drugačije od mene uvijek postoje vrata koja nisu zatvorena. Tražiti vrata koja su tek odškrinuta; pa ući na njih i razgovarati o zajedničkim stvarima i ići naprijed, korak po korak. Mir je umješnost: izgrađuje se svaki dan. Prijateljstvo među osobama, međusobno upoznavanje, povjerenje jesu umješnost; to je nešto što se čini svaki dan. Poštovanje drugoga; reći ono što se misli, ali s poštovanjem; i hoditi zajedno. Netko misli na jedan način, netko na drugi. Ali reći i biti vrlo iskren u pogledu onoga što se misli“, kazao je Franjo. Dakle, svatko će iznijeti svoje mišljenje, a onda će se vidjeti što dalje. Razgovor bi se mogao odužiti na najviše 45 minuta, jer Franjo mora otići na opću audijenciju, ali ako bude trajao kratko, samo pet do deset minuta, onda bi se moglo govoriti o propalom susretu. Trump će u Rim stići u utorak predvečer na zračnu luku u Fiumicinu, odakle će odmah otići do rezidencije američkog veleposlanika u Rimu gdje odsjedaju svi američki predsjednici. Nakon susreta u srijedu s papom Franjom, Trump će se sastati i s talijanskim predsjednikom Sergiom Mattarellom, a uvečer će otputovati u Bruxelles. U petak 26. i 27. svibnja Trump će biti u Taormini na Siciliji na sastanku sedam industrijski najrazvijenijih zemalja svijeta, G7.