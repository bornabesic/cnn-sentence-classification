Tinejdžer iz Sjeverne Karoline u SAD-u preminuo je jer je prebrzo popio nekoliko pića s velikim udjelom kofeina u sebi, piše BBC, a to je potvrdio mrtvozornik nakon obdukcije. Davis Allen Cripe (16) srušio se u školi nakon što je popio kavu iz McDonald'sa te dva energetska pića u manje od dva sata te je preminuo. Mrtvozornik Gary Watts kaže kako je mladić preminuo od aritmije srca koju je prouzročio kofein. Prije toga nikada nije imao srčanih problema. – On se nije predozirao kofeinom nego je problem u tome što je u tako kratkom vremenu unio toliko kofeina u svoj organizam da je to prouzročilo srčanu aritmiju – objasnio je. No, da im svjedoci nisu rekli što je mladić popio prije nego što je preminuo, razlog njegove smrti vjerojatno se ne bi otkrio. – Ne želimo govoriti protiv unosa kofeina, ali ljudi moraju pripaziti na to koliko ga unose, jednako kao i na cigarete i alkohol – dodao je Watts. Američka akademija pedijatara upozorila je pak da djeca i tinejdžeri ne bi smjeli piti energetska pića jer ona nisu testirana na djeci pa se i ne zna kako mogu utjecati na njih.  