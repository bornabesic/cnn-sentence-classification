U kutinskoj Petrokemiji, kako kažu, nisu zadovoljni što su prisiljeni povećati cijene svojih proizvoda, ali tvrde da je to jedini izlaz za opstanak na tržištu. Predsjednik uprave Boris Mesarić i njegovi najbliži suradnici izjave iz Ministarstva poljoprivrede, kako neće biti povećanja cijena mineralnih gnojiva, ne žele komentirati. Umjesto komentara, obrazložili su svoja stajališta o načinu formiranja cijena. Kako kažu, Petrokemija je ugovorila nabavu sirovina za proizvodnju mineralnih gnojiva za treće tromjesečje, ali njihove cijene nastavljaju neviđeni porast, koji se više ne mjeri u postocima, nego množenjem s koeficijentom od 3 do 11. Takav porast cijena sirovina nije zabilježen u 40-godišnjoj povijesti Petrokemije te u ulaznim troškovima poprima obilježja hiperinflacije. Istodobno, upozoravaju u Kutini, pred potpisivanjem su ugovora s Inom o isporuci plina, čija će se cijena posebnom formulom određivati svaka tri mjeseca. Ako se porastu cijene plina doda i porast cijena električne energije, porast cijena proizvoda Petrokemije nemoguće je izbjeći. Rezerve u Petrokemiji više ne mogu podnijeti udar ulaznih troškova. Uzimajući u obzir složenost problema, pri određivanju cijena vođeni smo ekonomskom logikom, ali i zakonskom obvezom da društvo vodimo bez gubitaka, kako bismo osigurali opstojnost i novi razvoj tvrtke kroz nužna ulaganja u ekologiju i modernizaciju kažu u upravi. Trend rasta cijena sirovina već dugo prati i rast cijena mineralnih gnojiva na svjetskom i regionalnom tržištu. Zbog toga je za treće tromjesečje i određen porast cijena gnojiva na domaćem tržištu za 39,8 posto. Najavljeno je poskupljenje uree 15 posto, KAN-a 12, a NPK gnojiva u prosjeku 48 posto. U Petrokemiji tvrde da će i s tim poskupljenjem mineralna gnojiva u Hrvatskoj biti znatno jeftinija nego na regionalnom tržištu. (Z. St.)