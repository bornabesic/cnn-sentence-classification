Nisam siguran da sam zaslužio takvo visoko priznanje, rekao je skromno u utorak španjolskom veleposlaniku Željko Reiner primajući znakovlje zapovjednika Reda kraljice Izabele Katoličke. Skromno je potpredsjednik Sabora primio i druga odlikovanja, priznanja i nagrade. U subotu je Željko Reiner postao vitez Reda Svetog groba jeruzalemskog. Tri dana nakon dobivanja viteštva, Reineru je španjolski veleposlanik uručio znakovlje zapovjednika Reda kraljice Izabele Katoličke. Članom reda Reiner je postao odlukom kralja Filipa VI., a taj počasni naslov može dobiti svega 800 ljudi. Reiner je to zaslužio zbog unapređenja diplomatskih odnosa između Hrvatske i Španjolske. Iako neke stranice na internetu sugeriraju da se članove Reda oslovljava s “najpresvijetili gospodine”, iz španjolskog su nam veleposlanstva rekli kako to pravilo više ne vrijedi. Kao vitez Reiner ima pravo napraviti obiteljski grb, ali to neće biti potrebno jer potječe iz plemičke obitelji. Na stranicama Hrvatskog sabora pobrojane su i mnoge druga priznanja. Reiner je redoviti profesor na sveučilištima u Zagrebu i Rijeci, ali znanstvena zvanja ne piše uz ime jer kao redoviti član Hrvatske akademije znanosti i umjetnosti ima titulu akademika. Zbog znanstvenog rada Reiner je postao i članom britanskog Kraljevskog koledža liječnika, Europskog društva kardiologa, Američkog koledža kardiologa i drugih organizacija. Američki Institut za znanstvene informacije uvrstio je ga je u popis tisuću vodećih svjetskih znanstvenih umova u 2015. godini. Prvo značajno priznanje akademiku bila je Nagrada Međunarodnog endokrinološkog društva za mlade znanstvenike.   Nakon nje Reiner je osnovao Hrvatsko društvo za hipertenziju, Hrvatsko društvo za aterosklerozu, a član je i drugih udruga liječnika. Za sudjelovanje u Domovinskom ratu Reiner je dobio titulu pričuvnog pukovnika. Isto zvanje ima i Ivo Sanader koji nije proveo ni dan u vojsci. Počasna vojna zvanja imaju i drugi političari. Jadranka Kosor je počasna brigadirka, a Vladimir Šeks general bojnik. Ministarstvo obrane o tim zvanjima ni ne vodi evidenciju. Reiner je za 2021 dan proveden u neborbenom sektoru dobio mnogo odličja. Osim što je počasni građanin grada Korčule, Reiner je i dobitnik Nagrade grada Zagreba. Uz sve to, podpredsjednik Sabora piše i pjesme. Ne zna se je li član Društva hrvatskih književnika postao zbog pjesme o Ivi Sanaderu. Po broju titula Reiner se može usporediti s Elenom Ceausescu, suprugom rumunjskog diktatora Nicolaea. Ona je nanizala mnogo znanstvenih titula, iako za razliku od Reinera, nije bila školovana. Bila je toliko ambiciozna da je sanjala i Nobelovu nagradu.