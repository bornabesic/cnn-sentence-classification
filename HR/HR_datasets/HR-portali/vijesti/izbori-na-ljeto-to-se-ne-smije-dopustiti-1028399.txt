'Da se izbori održe tijekom ljeta - stotinama tisuća građana onemogućilo bi se ostvarivanje biračkog prava' Nakon što su mediji objavili mogućnost da će se izvanredni parlamentarni održati početkom srpnja, o čemu piše i politički tjednik 7Dnevno, reagirali su iz Udruge U ime obitelji.  Ističu u svom priopćenju kako će na taj način onemogućiti stotinama tisuća hrvatskih građana da izađu na izbore. Njihovo priopćenje prenosimo u cijelosti. U ime obitelji upozorava sve koji o tome odlučuju te cjelokupnu hrvatsku javnost da bi održavanje izbora usred ljeta direktno onemogućilo stotinama tisuća građana ostvarivanje njihovog biračkog prava, zajamčenog Ustavom (čl. 45.), jer se nalaze izvan mjesta prebivališta, na odmoru ili sezonskom radu. Prema podacima Ministarstva turizma i Hrvatskog zavoda za zapošljavanje, svake godine tijekom srpnja i kolovoza oko 200.000 punoljetnih hrvatskih građana odlazi na ljetovanje, a oko 40.000 građana je na sezonskom radu tijekom navedenih mjeseci. Održavanje izbora u ljeto značilo bi da bi, samo prema tim podacima, izlaznost bila barem 13% manja nego na parlamentarnim izborima 2016. kada je na birališta izašlo 52% birača! Osim toga, za vrijeme ljeta se građani ne žele baviti izbornim i političkim temama, stoga bi izlaznost bila još manja! “Pravo glasa je temeljna sloboda u svakom demokratskom sustavu”, stoji u stoji u Rezoluciji 1591 (2007) Parlamentarne skupštine Vijeća Europe. Održavanje prijevremenih izbora u što skorije vrijeme, kako bi nova vlast što prije profunkcionirala, ne smije se ostvarivati nauštrb birača – onih koji izabiru i daju legitimitet svojim političkim predstavnicima. Stabilnost demokratskog i političkog sustava počiva upravo na poštivanju birača – naroda, onog iz kojeg proizlazi i kojem pripada vlast u Republici Hrvatskoj (Ustav, čl. 1.). Ovaj termin izbora također nije prihvatljiv jer do sada DIP nije omogućio elektroničko ili dopisno glasovanje, a Ministarstvo uprave i MUP nisu riješili problem neusklađenosti biračkih popisa sa stvarnim prebivalištima građana, što je pokazala i situacija s dovođenjem birača autobusima na glasovanje na lokalnim izborima. Hrvatska je prošle godine već imala raspisane prijevremene izbore radi grešaka političkih stranaka i interesnih skupina. S obzirom da su novi prijevremeni parlamentarni izbori sve izgledniji, U ime obitelji traži da se održe u skladu s najvišim demokratskim standardima i europskom praksom, kako bi što više građana moglo na njih izaći, a nova saborska većina i Vlada mogli imati demokratski legitimitet.