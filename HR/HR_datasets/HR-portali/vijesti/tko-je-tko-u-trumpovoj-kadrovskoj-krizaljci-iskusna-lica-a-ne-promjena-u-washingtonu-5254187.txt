Iako je najavljivao da će “isušiti washingtonsku močvaru”, Donald Trump će na brojne utjecajne pozicije postaviti sadašnje i bivše političare, dijelove te iste “močvare”, piše Washington Post   1. NEWT GINGRICH Državni tajnik Borbeni ultrakonzervativac Newt Gingrich (73). Nakon izbora rekao je da je Trumpova najava da će natjerati Meksikance da plate zid koji će podići između SAD-a i Meksika bila obična predizborna varka. Potrošio bi puno vremena da nagovori Meksiko na to, ali to je bilo odlično sredstvo u kampanji, rekao je Gingrich. Dolazak izbjeglica može biti smanjen za 99 posto u jednom danu, uvjeren je Gingrich. “On zna kako graditi velike zgrade. On zna kako graditi igrališta za golf, on zna graditi puno stvari. Ideja da Trump nije u stanju smisliti kako zaštititi južnu granicu je naprosto glupa”, poručio je.   2. RUDY GIULIANI Ministar pravosuđa Bivši njujorški gradonačelnik Rudy Giuliani nadao se republikanskoj kandidaturi za predsjednika 2008., ali nije uspio. Zapamćen kao čvrstorukaš koji je masovnim angažmanom policije maknuo kriminal s ulica, Rudy Giuliani se ne zamara previše tričarijama poput ljudskih prava ili rasne ravnopravnosti. “Vjerojatno nema nikoga tko poznaje ministarstvo pravosuđa bolje od mene”, komentirao je najave Giuliani za CNN.   3. RIENCE PRIEBUS Šef ureda predsjednika Šef Republikanskog nacionalnog odbora Rience Priebus (44) mogao bi biti budući šef kabineta novog američkog predsjednika. U kampanji je služio Trumpu kao veza s republikanskim establishmentom, koji se uvelike distancirao od osebujnog republikanskog predsjedničkog kandidata. Sada pomaže u tranziciji iz kampanje u postizbornu normalnost: među ostalim je objasnio kako neće biti masovnih protjerivanja ilegalnih imigranata.   4. CHRIS CHRISTIE Ministar trgovine Guverner New Jerseyja Chris Christie (54) spominje se kao izvjesni kandidat za ministra trgovine, ali kao jedan od najbližih Trumpovih suradnika u igri je i za nekoliko drugih pozicija, pa čak i za državnog tajnika. Pitanje je koliko će mu političke ambicije sasjeći afera koja mu visi nad glavom, jer su dvojica njegovih suradnika na sudu zato što su na pet dana bili blokirali glavni most između New Jerseyja i New Yorka radi osvete političkom oponentu.   5. JEFF SESSIONS Ministar obrane Bio je među prvima koji su stali uz Trumpa. Senator iz Alabame Jeff Sessions (69) podržavao je američku invaziju na Irak 2003., koju je Trump nazvao groznom i glupom. Sessions je član senatskog odbora za vojnu službu te za pravosuđe i proračun. Oštar kritičar Obamina smanjenja vojnog proračuna.   6. MICHAEL FLYNN nacionalna sigurnost Umirovljeni general u kampanji je bio Trumpova veza s veteranima: Trump je uspio izbjeći vojnu službu u Vijetnamu. Flynn je bio šef vojne obavještajne službe DIA od 2012. do 2014. godine. Tvrdi da su ga otjerali zbog stavova o radikalnom islamu.   7. STEVEN MNUCHIN ministar financija Steven Mnuchin zaradio je bogatstvo radeći za banku Goldman Sachs, a potom je osnovao producentsku kuću koja je u kina plasirala blockbustere poput “X-Mena” i “American Snipera”. Bio je šef financija Trumpove kampanje. Na funkciju s koje može odlučivati o porezima za najšire mase Trump također razmišlja da postavi još jednog bankara, Jamieja Dimona, šefa JPMorgana.