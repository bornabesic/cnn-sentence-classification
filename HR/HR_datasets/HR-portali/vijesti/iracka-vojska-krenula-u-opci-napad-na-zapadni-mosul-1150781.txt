– Najavljujemo početak nove faze operacije kodnog imena “Dolazimo, Niniva”, kojom ćemo osloboditi zapadni dio Mosula – najavio je irački premijer Haider al Abadi završnu fazu vojne operacije oslobađanja grada Mosula od terorističke organizacije Islamske države ističući kako će iračke snage osloboditi ostatak grada, osloboditi građane od represije i terorizma koji provodi ISIL. Bacali letke iz zraka – Naša glavna misija jest osloboditi ljude prije nego što oslobodimo zemlju – naglasio je Al-Abadi samo dva dana nakon sudjelovanja na sigurnosnoj konferenciji i Münchenu gdje je dobio potpunu potporu i SAD-a i Rusije te EU da krene u završnu fazu operacije oslobađanja grada Mosula, najvećeg grada pod kontrolom boravka ISIL-a. Naime, iako su iračke snage mogle još prije osloboditi zapadni dio grada, SAD i EU su tražili od iračkog premijera da uspori napredovanje iračkih snaga u strahu da će brzo zauzimanje tog grada izazvati velik val izbjeglica i veliki broj civilnih žrtava. Odmah nakon najave iračkog premijera o početku akcije irački zrakoplovi bacili su letke nad zapadnim dijelom Mosula koji su sadržavali upute za građane da se pripreme dočekati uz dobrodošlicu iračke snage koje dolaze osloboditi njihove kvartove. kao i upozorenja pripadnicima terorističke organizacije Islamske države da polože oružje i predaju se. Strah za civile U listopadu prošle godine, uz američku potporu, iračka vojska počela je operaciju preuzimanja grada Mosula, drugog po veličini grada u Iraku, koji je pod okupacijom ISIL-a od sredine 2014. Uz borce ISIL-a, pod opsadom u zapadnom Mosulu je i oko 650.000 civila. U međuvremenu, ruski strateški bombarderi Tu-95MS preletjeli su preko Irana i Iraka i izveli napad na objekte terorista Islamske Države u regiji Rake prilikom čega su uništeni bazni kampovi i centri za obuku terorista, kao i zapovjedni centar jednog od velikih odreda terorističke organizacije Islamske države. > > Ofenziva na Mosul: Spas civila prije sloma ISIL-a Kako bi usporili napredovanje sirijske vojske koja je žestoko krenula prema zadnjem uporištu terorističke organizacije Islamske države koje se nalazi pokraj granice s Turskom, gradu Al-Babu, teroristička organizacija islamska država iz brane Al-Tabaka pustila je vodu i potopila okolna područja pa čak i sela istočnog Alepa koja su udaljena 90 kilometara od te brane. A prijeti kako će dići u zrak branu, koja je već ionako oštećena i u lošem stanju od bombardiranja ruskih i američkih zrakoplova, ako sirijska vojska nastavi vojnu ofenzivu na njihovo uporište. U UN-u su zabrinuti i upozoravaju kako bi taj potez terorista ISIL-a izazvao pravu katastrofu i nanio štete za više od 20 milijuna ljudi koji bi ostali bez pitke vode te odnio na stotine tisuća života. Samo na području Der Al-Zora moglo bi stradati oko 100 tisuća ljudi.      