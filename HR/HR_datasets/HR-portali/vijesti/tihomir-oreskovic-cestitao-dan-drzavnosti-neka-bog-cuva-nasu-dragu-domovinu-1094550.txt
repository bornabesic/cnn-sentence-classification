Predsjednik Vlade Republike Hrvatske Tihomir Orešković uputio je čestitku u povodu Dana državnosti. „Drage građanke i građani, Hrvatice i Hrvati u spomen na veliki dan kada je, prije četvrt stoljeća, Hrvatski sabor u povijesnu odluku pretočio plebiscitarno iskazanu volju hrvatskih građana da Republika Hrvatska nastavi graditi svoju budućnost kao samostalna i suverena država – upućujem vam srdačne čestitke. Ustavnom odlukom o suverenosti i samostalnosti Republike Hrvatske i Deklaracijom o proglašenju suverene i samostalne Republike Hrvatske započeo je trnovit put za slobodu i demokraciju na kojem su mnogi dali živote i zdravlje, posebno hrvatski branitelji kojima i ovom prigodom izražavamo zahvalnost i najdublji pijetet. U proteklih 25 godina slijedili smo svoj put do slobode, no za to je  plaćena visoka cijena. Hrvatska je danas punopravna članica Europske unije i Sjevernoatlantskog saveza. Za europskim stolom nalazimo zajedničko rješenje za suvremene probleme koji su pred nama i razvijamo društvo temeljeno na zajedničkim europskim vrijednostima. U svim prijelomnim trenucima za našu domovinu pokazali smo jedinstvo i zajedništvo, jer smo samo tako dovoljno snažni za sve prepreke i izazove koji još stoje pred Lijepom našom. Drage hrvatske građanke i građani, Hrvatice i Hrvati u domovini i inozemstvu, u ime Vlade Republike Hrvatske i svoje osobno, sretan vam Dan državnosti! Neka Bog čuva našu dragu Domovinu!", stoji u čestitci premijera Oreškovića. 