Povratak jednog jedinog pojedinca vlasti iskoriste kao priliku da predstave aktualno stanje u državi kao nešto što nije samo dno - pa čak se i „gasterbajteri“ vraćaju ovamo! - i to stoga jer je bolje u BiH nego u Njemačkoj! U posljednje vrijeme je na bosanskohercegovačkom prostoru u medijima postao svojevrsni običaj objavljivati životne priče ljudi koji su odavde otišli trbuhom za kruhom pa se vratili. Uistinu, ne prođe ni tjedan dana da se ne objavi životna priča nekoga tko je radio u Dortmundu, Amsterdamu ili negdje u jednoj od kandinavskih država, ponovno spakirao kofere i vratio se nazad u Bosnu i Hercegovinu, otvorio neki od proizvodnih pogona, u bilo kojoj vrsti industrijske ili poljoprivredne proizvodnje. Sadnja ljekovitog bilja, otvaranje poduzetničkog pogona srednje veličine u proizvodnji namještaja, bilo što je bolje u BiH nego raditi osam do deset sati u jednoj od brojnih tvornica na zapadu ili sjeveru Europe, u jednoj od država u kojima su uvjeti života za onoga tko radi nemjerljivo bolji od onih kod nas. Vijest o povratku u svoj rodni kraj bude jedna od rijetko pozitivnih vijesti toga dana, jer od ostalog medijskog sadržaja je teško naći bilo što drugo, osim možda kulturnih zbivanja ili humanitarnih akcija, što može iole zvučati kao nešto pozitivno. Naravno, nisu mediji krivi za to. Voljeli bi svi novinari – ako su dosljedni svojoj struci, svojoj profesiji – pisati o otvaranju tvornica, zapošljavanju nezaposlenih ili bilo čemu drugome što donosi i onome koji piše i onome koji čita nadu da dolazi bolje sutra. I zadovoljstvo bi bilo o tome pisati te to čitati. Ipak, vijesti o nečijem povratku u svoj rodni kraj nakon što je okusio tuđinu predstavljaju vrhunac pozitivnosti. Bez razloga, na prvi pogled. Zašto bi cijela novinska stranica bila prostor da se predstavi povratnika, nekoga tko je vani bio godinu ili pet pa odlučio da je bolje u rodnom kraju? S razlogom, kada se bolje sagleda situacija u cijeloj državi. Zato što povratak jednog jedinog pojedinca predstavlja svojevrsni obrat, vlasti ga iskoriste kao priliku da predstave aktualno stanje u državi kao nešto što nije dotaknulo samo dno te se čak i „gasterbajteri“ vraćaju ovamo, možda stoga jer je bolje u BiH nego u Njemačkoj! Statistički gledano, od prevelikog broja ljudi, posebno mlađih, ali ne zaostaju ni cijele obitelji, koji su otišli iz BiH, svaki povratnik pojedinačno ali i njihova ukupna brojka predstavlja mizerni postotak. Emigracija je toliko uzela maha da se zaslužni za takvo stanje, politička slika Bosne i Hercegovine koja je u svojoj nemoći doslovno natjerala emigrante da odu, i oni koji tvore politiku, hvataju za slamku spasa pa nudi nam preko medija priče o povratnicima koji su ipak odlučili da im tuđina predstavlja preveliki fizički ili psihički teret te se vraćaju. Stotine ljudi svakodnevno odavde odlaze, svi mahom iz sredina Bosne i Hercegovine u kojima sami ne vide više ni trunku mogućnosti prosperiteta, ni osobnog ni obiteljskog. Povratak jednoga od njih je čista prozirna demagogija. Ne ulazeći u ničije razloge odlaska i povratka, ukupna demografska slika je porazna. Jedan ili više pojedinačnih povrataka ne mogu demografsku slika okrenuti u pozitivnom smjeru. Ako politika i njoj skloni mediji žele predstaviti Bosnu i Hercegovinu kao zemlju poželjnu za povratak, trebali bi znati da bi bolje bilo uraditi dovoljno da Bosna i Hercegovina postane zemlja iz koje ljudi ne žele, ali i puno važnije, ne moraju ići. Trbuhom za kruhom, naravno. I, definitivno, svaka čast svakom povratniku. Međutim, kao što ima više razloga za odlazak, ima ih isto toliko i za povratak. Nije se svatko snašao, nije svatko sposoban za rad u inozemstvu, nije svatko isti ni po pitanju unutarnjih psihičkih sposobnosti rastanka s rodnim krajem. Ali ne zaslužuje svaki povratnik da mu se podiže svojevrsni medijski spomenik kada znamo brojku onih koji su otišli glavom bez obzira u spašavanju sebe i svojih obitelji. Odnosno, ni ne znamo njihov točan broj. Zaustavljanje masovnog iseljavanja koje trenutno vlada je nešto za što se vlasti ove države trebaju pobrinuti. A ne glorificiranjem nekoliko povratnika. No, i ovo je tek vlastima bezvrijedno mišljenje jednoga od onih koji uporno odgađaju neizbježni odlazak. 