Hrvatski zastupnik u Europskom parlamentu Tonino Picula izjavio je kako ideju federalizacije Bosne i Hercegovine ne bi trebalo odbacivati jer bi ona mogla doprinijeti funkcionalnosti države no bošnjački predsjedatelj Vijeća ministara BiH Denis Zvizdić tu je zamisao odmah odbacio. U odvojenim izjavama za regionalnu televiziju N1 Picula i Zvizdić u utorak su tako samo potvrdili kako u BiH ne postoji ni minimum suglasnosti oko modela eventualnog unutarnjeg preustroja te zemlje. Picula je ideju federalizacije pomenuo u kontekstu pripreme rezolucije Europskog parlamenta o stanju u BiH i za koju se očekuje da bi mogla biti usvojena u veljači. Hrvatski eurozastupnici predložili su odrednicu u kojoj bi se u tom dokumentu navelo kako BiH "treba preurediti po principima federalizacije". Takav prijedlog načelno je na tragu onoga što zagovara HDZ BiH iako za sada nije jasno kako bi se to točno provelo. "Amandmani koji stoje u tekstu rezolucije i koji počivaju na očuvanju principa federalizacije ne mogu dovesti u pitanje funkcioniranje države. To može biti samo pokušaj stvaranja efikasnije države. Ne može se koristiti kao politička optužba 'federalizacija' kada pola države (Federacija BiH) u svom nazivu ima ime federacija", pojasnio je Picula. Istaknuo je kako je na Europskom parlamentu pratiti što se zbiva u BiH no u konačnici će o onome što će se u toj zemlji zbivati ipak odlučivati oni koji u njoj žive. Komentirajući moguće pominjanje federalizacije BiH u novoj rezoluciji Europskog parlamenta Zvizdić je pak kazao kako neće dobiti potporu nikakav prijedlog koji vodi ka dezintegraciji zemlje. "Bilo kakva dezintegracija BiH u ovom trenutku je nemoguća. Mislim da se radi o propagiranju ideje pojedinaca i određenih politilkih stranaka. Mi govorimo o integraciji i boljem funkcioniranju BiH a nikakva druga vrsta preuređenja BiH doista ne dolazi u obzir", kazao je Zvizdić zaključivši kako su takvi projekti na tragu onoga što se od BiH bezuspješno pokušalo napraviti 90-ih godina prošlog stoljeća. >> Na Hrvatskom narodnom saboru zatražena federalizacija BiH