Najmanje 22 osobe su poginule, a 59 je ranjeno u eksploziji na završetku koncerta američke pjevačice Ariane Grande u britanskom gradu Manchesteru u ponedjeljak navečer, u napadu koji je, prema tvrdnjama neimenovanih američkih dužnosnika, izveo bombaš samoubojica. POGLEDAJTE SPECIJAL: Svjedokinja koja je nazočila koncertu kazala je kako je začula veliku eksploziju prilikom napuštanja dvorane, nakon čega su uslijedili brojni krici, a tisuće ljudi je u panici pokušavalo pobjeći.  "Bila je to velika eksplozija, mogli ste je osjetiti u kostima. Bilo je kaotično. Svi su trčali i vrištali i jedini im je cilj bio izaći van iz dvorane", kazala je Catherine Macfarlane. Abby Mullen iz Airdirea, u North Lanakshireu je bila jedna od svjedokinja tragičnog događaja. "Čula sam da je nešto odjeknulo samo nekoliko centimetara od mene. Ljudska koža je bila posvuda, na mojoj torbi i kosi. Još pronalazim tragove, tko zna čega, na kosi. Nikad ne očekuješ da će se ovako što dogoditi, ali ovo dokazuje da se može dogoditi bilo kome", kazala je Mullen. "Neću nikad zaboraviti ljude koji su su u šoku i bunilu trčali pored mene", dodaje. Gary Walker iz Leedsa čekao je sa suprugom u hodniku da pokupi svoje dvije kćeri koje su bile na koncertu. "Čuo sam posljednju pjesmu, nekoliko ljudi je izašlo, a zatim se čuo jak prasak, dim je bio posvuda.  Osjetio sam bol u stopalima i nogama. Supruga mi je rekla da mora leći. Imala je ranu na trbuhu i vjerojatno slomljeno nogu. Bili smo svega tri metra udaljeni od eksplozije, čudim se da smo prošli gotovo neozljeđeni", kazao je Walker, a prenosi Daily Mail. Njegova kći, koja je bila u dvorani sa sestrom Sophie u vrijeme eksplozije, kazala je: "Svi su trčali i plakali. Samo smo pokušavale shvatiti gdje su svi ostali. Bile smo prestrašene". Djevojke su srećomu spjele mobitelom kontaktirati roditelje. Andy je također čekao suprugu i djecu na ulazu u arenu kada ga je snažna eksplozija odbacila na tlo. Za BBC je rekao da je sve izgledalo "kao scena iz ratnog filma":   "Kada sam ustao i pogledao oko sebe, tijela su bila posvuda. Mislim da sam vidio oko 30 tijela. Ne znam jesu li bili mrtvi, ali tako su izgledali".   "Bili su prekriveni krvlju i ozbiljno ozlijeđeni. Odmah sam potrčao u arenu da pronađem svoju obitelj". Na sreću, njegova obitelj je preživjela. Andy je dodao da je vidio "djecu i tinejdžere kako samo leže na podu i vrište". David Richardson je na koncertu bio s kćeri Emily (13). "Kad je završio koncert, svjetla su se upalila i ljudi su počeli ulaziti.  Eksplozija je odjeknula blizu jednog od izlaza. Nismo odmah shvatili o čemu je riječ. Mislili smo se da ljudi šale, ali onda se čuo novi prasak. Počelo se dimiti, ljudi su trčali, neki su bili ozlijeđeni. Neki od njih bili su prekriveni krvlju", kazao je Richardson. Još jedan muškarac bio je na koncertu s kćeri.  "Ariana je pozdravila publiku, ugasila su se svjetla, a onda se čule dvoje eksplozije. Ljudi su vrištali. Ušli smo u lift kako bi došli do izlaza. Kad su se vrata ponovo otvorila vidio sam krv na podu i dvoje ozlijeđenih ljudi. Bili su u šoku, lice im je bilo krvavo". Oliver Jones (17) bio je na koncertu sa 19-godišnjom sestrom i za PA je rekao: "Bio sam u zahodu kad sam čuo snažnu eksploziju odmah nakon koncerta dok su ljudi već odlazili. Eksplozija je odjeknula predvorjem i ljudi su počeli bježati. Vidio sam ljude kako vrište i trče u jednom smjeru, a onda se odjednom okreću i trče u drugom smjeru. I osiguranje je trčalo prema van, baš kao i fanovi. U šoku sam, svi su u šoku i panici. Ovo vidite na vijestima i ne mislite da se može dogoditi baš vama. Samo sam htio pobjeći da sestra i ja budemo sigurni". "Došlo je do ogromne eksplozije, sve je bilo puno dima, svi su vrištali, bilo je i djece. Vidjela sam oko 20 ili 30 tijela, krv je bila posvuda", rekla je kroz suze za CNN Kiera Dawber. Emma Johnson rekla je da je došla u arenu sa suprugom po svoje dvije kćeri, stare 15 i 17 godina: "Stajali smo na vrhu stepenica kada je staklo eksplodiralo. Cijela zgrada se tresla. Na sreću, pronašli smo djecu i svi smo na sigurnom".   Anne-Marie bila je na koncertu sa svojom 13-godišnjom kćeri. Rekla je da je zavladala apsolutna panika: "Ljudi su padali na pod i mislili da bi napadač mogao biti unutra. Bilo je previše djece bez pratnje." Rriječ je o najsmrtonosnijem napadu na teritoriju Velike Britanije od srpnja 2005. kad su četvorica britanskih muslimana ubila 52 osobe u samoubilačkim bombaškim napadima u londonskoj podzemnoj željeznici. Zasad nitko nije preuzeo odgovornost za napad, no dvojica američkih dužnosnika povukla su paralele s napadima islamista u studenome 2015. u koncertnoj dvorani Bataclan i drugim lokacijama u Parizu u kojima je ubijeno 130 osoba. Pristaše Islamske države oduševljeno su pozdravili napad na društvenim mrežama, a neki su pozvali i na nove slične napade.