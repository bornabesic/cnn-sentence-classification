Nadzorni odbor (NO) Hrvatske radiotelevizije (HRT) upozorio je da ih v.d. glavnog ravnatelja Siniša Kovačić nije obavijestio ni tražio mišljenje o odustajanju od pokretanja Radija Sjever, premda je, premda Zakonu o HRT, davanje mišljenje o takvoj odluci u njihovoj nadležnosti. NO se očitovao i o objašnjenju prošlotjedne Kovačićeve odluke kojom je odustao od Radija Sjever, projekta temeljenog na prošlogodišnjem aneksu Ugovora između HRT-a i Vlade, a posebno obrazloženju da je aneks nezakonit. "Uvjereni smo da v.d. glavnog ravnatelja nema ovlaštenje samostalno prosuđivati zakonitost sklopljenog aneksa s Vladom Republike Hrvatske ili isti samoinicijativno derogirati. Pretpostavljamo da za to postoji zainteresiranost i druge strane, u protivnom sumnjamo da bi v.d. glavnog ravnatelja tako nešto odlučio sam od sebe", ističe NO u odgovoru Hini. Dodaju i da je ovaj saziv NO-a bio protiv sklapanja aneksa ugovora s Vladom što je bilo učinjeno u mandatu bivšeg glavnog ravnatelja Gorana Radmana te da je o tome dao svoje negativno mišljenje, isto kao i Programsko vijeće HRT-a. "Ako ova tehnička Vlada želi predmetni aneks raskinuti te ako ista želja postoji i kod sadašnjeg rukovodstva HRT-a, mi se tome nećemo protiviti, ali tražimo da se i u tom slučaju poštuju odredbe Zakona o HRT-u, što znači da je potrebno prethodno provesti postupak sukladno odredbi članka 13. stavka 7. Zakona o HRT-u, odnosno da je potrebno provesti javnu raspravu u trajanju od 45 dana i sve ono ostalo što je propisano Zakonom o HRT-u", ističe NO. Aneks Ugovora između HRT-a i Vlade za razdoblje od 1. siječnja 2013. do 31. prosinca 2017. godine kojim se "proširuje ponuda programskih kanala i javnih usluga HRT-a" potpisan je u studenome prošle godine, a HRT je tada isticao kako je pokretanje novoga radijskog kanala u skladu s programskim usmjerenjem kojim se želi proširiti ukupnost ponude i javnih usluga. Radio Sjever trebao je biti dostupan u Varaždinskoj, Međimurskoj te dijelovima Bjelovarsko-bilogorske i Koprivničko-križevačke županije. >> Siniša Kovačić i Katarina Periša Čakarun u posjetu kod Bozanića 