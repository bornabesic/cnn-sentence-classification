Hrvatski novinari i publicisti zgroženi su viješću da je započeta procedura izvanrednog otkaza novinarki HINA-e Smiljani Škugor Hrnčević koja je i razotkrila aferu „cenzura u HINI“, navodi se u priopćenju udruge. - Po već viđenom scenariju, koji je do savršenstva razvila prošla uprava HRT-a kada su novinari kažnjavani zbog ukazivanja na profesionalne propuste, umjesto da su se kažnjavali prekršitelji, i uprava HINA-e je prema kolegici Škugor posegnula za "korporativnom batinom". Podsjećamo javnost da je prema indicijama na koje je upozoren HNiP, glavni urednik HINA-e Serđo Obratov četiri dana prije izbora zaustavio objavu istraživačkog teksta o dugovanju tvrtke supruge bivšeg SDP-ovog ministra Miranda Mrsića Hrvatskom zavodu za zdravstveno osiguranje, te je time pogodovano političkoj opciji koja je prije četiri godine i postavila trenutnu upravu HINA-e. Prema samom iskazu Obratova, objava je odgođena uredničkim ustrajavanjem na dodatnim i dodatnim istraživanjima. No to se pokazalo promašenim i potpuno nepotrebnim budući da su se sve ključne informacije iz prvog teksta pokazale točnima, a članak objavljen nakon izbora bio je u svim važnim zaključcima jednak prvotno ponuđenom - stoji u njihovom priopćenju. Navode kako se na ovu "profesionalnu pogrešku glavnog urednika" nadovezala i prijetnja novinarki te "neprofesionalizam i ustrajno političko pogodovanje bivšoj vlasti". Ovo držimo nečuvenim udarom na slobodu novinarstva u Republici Hrvatskoj, piše HNiP. - Štoviše, radi se o još jednom pokušaju ozakonjenja manipulacije javnim mnijenjem, korupcije, klijentelizma, poslušnosti, poltronstva i nekompetenecije, te o strateškom zastrašivanju svih novinara koji žele djelovati u skladu s novinarskom etikom, profesionalizmom, vjerodostojnošću i uravnoteženošću. Zbog toga HNiP još jednom, a sada i s dodatnim razlogom - mobingom nad Smiljanom Škugor Hrnčević, traži od hrvatske Vlade i Ministarstva kulture da postupi po članku 31. Zakona o HINA-i kojim se propisuje pokretanje Nadzora nad zakonitošću rada HINA-a i Općih akata. Također predlažemo i da se utvrdi zbog čega posljednje 4 godina nije raspisan niti jedan javni natječaj, tj. prema kojim kriterijima su se zapošljavali i angažirali novinari, te jeli istina da je jedan od dopisnika iz zaleđa Splitsko dalmatinske županije lokalni dužnosnik SDP-a. Prema Zakonu o HINA-a, ovaj javni servis ne smije potpasti pod utjecaj niti jedne ekonomske ili političke interesne skupine. Rad Hine plaćaju porezni obveznici RH, pa zbog njih i svekolike hrvatske javnosti rad HINA-e treba sada temeljito ispitati i u skladu sa zakonom po potrebi sankcionirati odgovorne - stoji u priopćenju HNiP-a. >> Glavni urednik Hine odbacio optužbe HNiP-a o cenzuri 