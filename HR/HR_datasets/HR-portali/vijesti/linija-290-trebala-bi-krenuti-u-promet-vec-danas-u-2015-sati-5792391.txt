Od danas navečer u 20.15 sati građani Velike Gorice i okolnih naselja, ali i putnici te zaposleni u Zračnoj luci “Franjo Tuđman” trebali bi se početi voziti dugo najavljivanom novom ZET-ovom autobusnom linijom 290, do Kvaternikova trga. Iako je novu liniju najavio gradonačelnik Velike Gorice Dražen Barišić, a vijest prenijeli mnogi mediji, jučer su nam u upravi ZET-a rekli kako “još ništa nije sigurno”. - Intenzivno se pripremamo za uvođenje te linije, a putnici će biti pravovremeno informirani o svemu - kratko su nam rekli u ZET-u. No, Barišić, pak, tvrdi kako je to gotova stvar te da će linija prometovati od središta Velike Gorice, pa Fizirovom ulicom na Pleso i dalje prema Petini i Kosnici. - Nova linija omogućit će mještanima Plesa i drugih naselja direktnu vezu prema Zagrebu, a to ćemo s dodatnom linijom osigurati i za Kobilić, Bapče i Črnkovec - poručio je Barišić. Do sada su, podsjetimo, prometovale autobusne linije 268 i 330, ali obje do Glavnog kolodvora.   Još od kada je 2013. godine sagrađena Istočna obilaznica, građani su tražili i uvođenje autobusne linije koja će povezati Veliku Goricu s Kvatrićem. - Budući da se danas, nakon tri i pol godine gradnje, otvara i novi terminal Zračne luke, a brojni Velikogoričani su i zaposleni u njoj, ovakva trasa linije sigurno će našim građanima značiti puno. Osim nje, tražimo i rješenje za uvođenje još jedne linije koja će povezati na toj trasi naselja Kobilić, Črnkovec i Bapče - tvrde u gradskoj upravi Velike Gorice. A statistika pokazuje da je nova ZET-ova linija bila krajnje nužna. Naime, u Projektu implementacije novog modela javnog prijevoza putnika Velike Gorice prikazan je broj prevezenih putnika na postojećoj liniji 268 u 2016. godini: radnim danom se svaki dan tom linijom prevezlo 20.393 putnika u oba smjera, subotom 9605 putnika, a nedjeljom 5450 putnika. Autobusnom linijom 330 se radnim danom u oba smjera prevezlo 5597 putnika. Vikendom ne vozi. Ukupno se, dakle, od Velike Gorice do Zagreba i obrnuto svakodnevno tim dvjema autobusnim linijama vozilo gotovo 26 tisuća ljudi! - Već godinama građani Velike Gorice iskazuju interes za autobusnu liniju Velika Gorica-Zračna luka-Kvaternikov trg, a analizom stručnih službi ZET-a došlo se do rezultata opravdanosti. Za očekivati je da će s vremenom putnici kojima je polazište ili odredište Zračna luka, putovati javnim prijevozom, tj. novom autobusnom linijom ZET-a - napominju u gradskoj upravi Velike Gorice. Ističu kako je to prvi korak prema rješenju za koje se bore već godinama, a to je tramvajska linija do Zagreba. - To je projekt od kojeg ne odustajemo i koji je trenutno u projektnoj izradi. Kada Grad Zagreb riješi svoj dio i dovede tramvaj do Zračne luke, mi ćemo biti spremni produžiti liniju do Velike Gorice. To je rezultat konstantnih dogovora i prilika za koje se borimo, da javni gradski prijevoz između Velike Gorice i Zagreba bude što kvalitetniji, ali i povoljniji - tvrdi gradonačelnik Barišić. Naime, tramvajska pruga od Kvaternikova trga do Velike Kosnice, koja bi trebala povezivati centar metropole s novom zgradom Zračne luke “Franjo Tuđman”, za koju će Grad, prema nekim neslužbenim procjenama, izdvojiti oko 50 milijuna eura, trebala bi biti gotova do 2019. Tako je barem najavio gradonačelnik Milan Bandić. Građani bi se do Kosnice vozili 33 minute, a tramvaj bi išao svakih 9 minuta. Prema natječaju za projektnu dokumentaciju vrijednom tri milijuna kuna, gradnja je planirana u četiri etape. U prvoj će se napraviti pruga na Radničkoj cesti na središnjem dijelu prometnice od Ulice grada Vukovara do okretišta Savišće. Druga etapa bit će gradnja pruge u Heinzelovoj od Zvonimirove do Ulice grada Vukovara, nakon čega na red dolaze radovi u Radničkoj - gradnja pruge od Savišća preko Domovinskog mosta sve do Velike Kosnice. Zadnja etapa je gradnja trase od Kvaternikova trga do Zvonimirove ulice, koja će se raditi nakon što sve drugo bude gotovo.