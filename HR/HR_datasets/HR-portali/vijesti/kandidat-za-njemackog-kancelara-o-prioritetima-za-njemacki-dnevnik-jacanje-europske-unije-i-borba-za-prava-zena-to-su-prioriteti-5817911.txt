Prioritetni politički ciljevi socijaldemokratskog čelnika Martina Schulza, ako pobijedi na izborima u rujnu i postane novi njemački kancelar, bit će jačanje Europske unije i borba za jednakost muškaraca i žena, piše dnevnik Bild am Sonntag u nedjelju. "Dvije stvari bile bi prioritetne: jasno opredjeljenje za jačanje Europske unije i ispravljanje jedne od najvećih nepravdi, a to je da su žene još uvijek slabije plaćene od muškaraca za iste poslove koje obavljaju", rekao je 61-godišnji Schulz. Socijaldemokratski kandidat za kancelara na ovogodišnjim parlamentarnim izborima u Njemačkoj Schulz je u razgovoru za Bild am Sonntag govorio o zadacima koje bi proveo u prvih 100 dana ako pobjedi na izborima i postane njemački kancelar. Istaknuo je da bi povećao broj žena na ministarskim pozicijama. "U mojem kabinetu bi na čelu 50 posto resora kojima raspolaže SPD bile žene", rekao je Schulz. U tom prvom iznošenju konkretnijih političkih ciljeva bivši predsjednik Europskog parlamenta i novopečeni predsjednik Socijaldemokratske stranke Njemačke (SPD) iznova se zauzeo za to da se visina menadžerskih plaća uredi zakonom. "Obećavam da ću u prvih 100 dana donijeti zakon koji bi ograničio plaće menadžera", rekao je socijaldemokratski kandidat. Istodobno je Schulz poručio da odbacuje smanjenje poreza. "Ta smanjenja ionako ne bi donijela ništa onima koji slabije zarađuju", naglasio je. Čim je krajem siječnje bio proglašen kancelarskim kandidatom socijaldemokrata, Schulz je obećao da će se boriti za to da bude bolje onima koji se "svakog dana ustaju i odlaze na posao".  Proračunske viškove Schulz ne bi trošio na smanjenje poreza nego na ulaganje u infrastrukturu, posebice ondje gdje je potrebna pomoć onima koji pokušavaju spojiti posao i obitelj, pa bi tako uveo besplatne vrtiće. "Naš je cilj da državne ustanove koje prate dijete od rođenja pa do završetka obrazovanja budu besplatne", rekao je Schulz. Predizborni program SPD će predstaviti sredinom lipnja na izvanrednom stranačkom kongresu. Od proglašenja Martina Schulza kancelarskim kandidatom, popularnost SPD-a naglo je porasla i stranka je sada u ispitivanjima javnog mnijenja izjednačena s demokršćanskom unijom CDU/CSU koju vodi kancelarka Angela Merkel. U razgovoru za Bild am Sonntag Schulz je odbacio kao "politički motivirane" navode da je zlorabio dužnost EU. Otkako je napustio Bruxelles ove godine kako bi preuzeo stranačko kormilo, pojavile su se optužbe da je nepropisno osiguravao poslove ljudima u svome uredu. Europski ured za borbu protiv korupcije (OLAF) u veljači je rekao da razmatra navode kako bi utvrdio ima li osnova za otvaranje istrage. Schulz je za Bild ustvrdio da nadležna tijela Europskog parlamenta nisu pronašla nikakve zloporabe te poručio "Moje ponašanje je čisto". Schulzovi protivnici tvrde da je administracija zaključila da nije bilo zloporabe zato što u njoj sjede Schulzovi politički saveznici. Schulz je bio predsjednik Europskog parlamenta od 2012. pa sve do siječnja 2017. kada mu je istekao mandat, a on je odlučio posvetiti se nacionalnoj politici.