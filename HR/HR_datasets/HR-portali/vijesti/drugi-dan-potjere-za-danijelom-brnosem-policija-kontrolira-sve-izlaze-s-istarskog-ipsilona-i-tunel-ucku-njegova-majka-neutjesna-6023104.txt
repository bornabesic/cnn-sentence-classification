Drugi dan policajci tragaju za 30-godišnjim bjeguncem Danijelom Brnosem, koji je u nedjelju pucao u bivšu djevojku i dvadesetrogodišnjeg mladića u Vrsaru. Duge cijevi i policijske patrole kontroliraju svaki izlaz s Istarskog ipsilona, tunel Učku, pregledavaju automobile i ulice ispred obiteljskih kuća mladićevih roditelja. Od njega ni traga, što potvrđuju i iz Policijske uprave istarske, te kažu kako se potraga nastavlja. Cijelu noć i dan policija je pred Danijelovom kućom, gdje ga neutješno čeka majka Dolores: - Unutarnji glas mi govori da si je učinio nešto loše. Uvijek je govorio da ću mu ja doći na sprovod. On se u stanju ubiti, kazala nam je kroz suze. Podsjetimo, sumnja se kako je Danijel Brnos u nedjelju u popodnevnim satima ispred hotela u Vrsaru ispalio nekoliko hitaca iz pištolja u djelatnike hotela, 19-godišnjakinju i 23-godišnjaka, koji su odmah prevezeni u pulsku Opću bolnicu, gdje se liječe i izvan su životne opasnosti. Za Danijelom, koji je od ranije poznat policiji, još se uvijek traga. Mole se građani koji posjeduju bilo kakve informacije za pomoć. Tridesetogodišnjak je za vrijeme počinjenja kaznenog dijela bio obučen u sivu majicu s kapuljačom te se sumnja da se s mjesta događaja udaljio u sportskom automobilu, navodno marke BMW.