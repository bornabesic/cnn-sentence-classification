Ulazak u drugi krug francuskih predsjedničkih izbora centrista Emmanuela Macrona i predsjednice ekstremno desne Nacionalne fronte (FN) Marine Le Pen francuski mediji doživljavaju kao "veliki prasak" koji je otpuhao dvije tradicionalno najjače stranke, dok svjetski mediji unatoč predviđanjima da će Macron pobijediti u drugom krugu ipak smatraju da Le Pen i dalje predstavlja prijetnju. Po još uvijek neslužbenim rezultatima, Macron je dobio 23,82 posto glasova na predsjedničkim izborima u nedjelju, Le Pen 21,58 posto, na trećem mjestu je kandidat desnog centra konzervativac Francois Fillon s 19,96 posto glasova, a slijedi kandidat ljevice Jean-Luc Melenchon s 19,49 posto. "Veliki prasak", piše ekonomski dnevni list Les Echos koji smatra da je ovim predsjedničkim izborima okrenuta nova stranica francuskog političkog života, onog koji je postojao od početka Pete Republike. "Ovaj rezultat predstavlja potres čije će posljedice biti dugotrajne", piše katolički list La Croix. Liberalni Opinion naglašava da su glasači otvorili novu stranicu povijesti Pete Republike, eliminirajući iz utrke sve predstavnike političkih stranaka koji su vladali posljednjih desetljeća, dok desni Le Figaro žali što desnica prvi puta u svojoj povijesti neće biti predstavljena u drugom krugu predsjedničkih izbora. Lijevi Liberation ipak upozorava da je FN realizirao najbolji rezultat u svojoj povijesti na predsjedničkim izborima. Osim toga, za Marine Le Pen glasovalo je više od petine francuskih glasača. "A ako se borba pretvori u konfrontaciju naroda i elita tko može biti siguran u rezultat. U novom uređenju, sve je moguće. Drugim riječima - oprez", ističe Liberation. Naslovnica komunističkog L'Humanitea apelira: "okupimo se kako bi joj prepriječili put", pri čemu se misli na Le Pen. Britanski Guardian upozorava kako prijetnja ekstremne desnice nije uklonjena dok Financial Times već vidi pobjednika 7. svibnja. Dok njemački Bild piše da Macronova pobjeda donosi Europi olakšanje, konzervativni Frankfurter Allgemeine Zeitung je oprezan. "Više od 40 posto Francuza glasalo je za kandidata čiste desnice ili čiste ljevice. Pobjeda Macrona toliko je tijesna da na prošlim i pretprošlim predsjedničkim izborima uopće ne bi ušao u drugi krug". Za Der Speigel pobjeda Macrona je "odzvanjajuća pljuska za politički establišment. Njegov ulazak u drugi krug pomeo je, barem privremeno, povijesne političke institucije, gaulliste-konzervativce i socijaliste". Američki New York Times govori o srazu dvoje autsajdera s radikalno različitim vizijama za zemlju.  "Francuska je na nesigurnom putu, u kritičnom trenutku kada bi francuski izbori mogli biti odlučujući i za budućnost Europske unije", stajalište je NYT-a. >> Birač ljevice: Ako pobijedi Marine Le Pen, bit će građanskog rata. Siguran sam u to. Članovi NF-a: Mijenjamo povijest! >> Macron i Le Pen ulaze u drugi krug, u centru Pariza sukob prosvjednika i policije 