Prihvatno-tranzitni centar za izbjeglice u Slavonskom Brodu bit će zatvoren 15. travnja, a stotinjak osoba koje se ondje trenutačno nalaze bit će premješteno u prihvatilište za tražitelje azila u zagrebačkom hotelu Porin i Centar za strance u Ježevu. Još je otvorena opcija da se imigrante smješta i u Prihvatilište za tražitelje azila u Kutini. O zatvaranju predstavnici MUP-a službeno su izvijestili na sastanku s Hrvatskim Crvenim križem i drugim službama koje rade u kampu. Ministar Vlaho Orepić tu je informaciju potvrdio jučer u Metkoviću nekako u isto vrijeme kada je ministar Miro Kovač izjavio da kamp u Brodu “hvala Bogu ostaje”. No, MUP ponavlja da to nije točno i da nikakva smisla nema da kamp sa svom svojom logistikom radi za mali broj izbjeglica, koliko ih trenutačno ondje ima. Kroz brodski je centar od njegova otvaranja 3. studenog prošle godine prošlo 344 tisuće migranata, a od otvaranja centra u Opatovcu 16. rujna prošle godine do danas kroz Hrvatsku je ukupno prošlo 658 tisuća migranata. Od početka ove godine 162 osobe podnijele su zahtjev za azil u Hrvatskoj. Kamp se do 15. travnja treba raspremiti, a organizacije trebaju povući svoju opremu. – Prihvat izbjeglica iz Turske u Hrvatskoj ovisi o tome hoće li uopće dogovorene kvote biti realizirane na razini EU – kazao je ministar vanjskih i europskih poslova Miro Kovač. On je prije nekoliko dana rekao da bi Hrvatska trebala primiti 476 izbjeglica iz Turske ako se o tome postigne dogovor EU. Koliko je to teško potvrđuju i kontradiktorni odgovori na upite o tome kakvo je trenutačno stanje stvari i na što se Hrvatska obvezala. Iz Europske komisije Večernjem je potvrđeno da je Hrvatska u srpnju prošle godine pristala primiti 150 imigranata te da će oni najvjerojatnije doći iz Turske, a da se sada radi na promjeni odluke o relokaciji 54 tisuća migranata iz Italije i Grčke prema kojoj bi Hrvatska trebala primiti njih 568, kako bi u te kvote sada ušle izbjeglice iz Turske. >>Zatvara se tranzitni kamp za izbjeglice u Slavonskom Brodu >>Izbjeglički kamp u Slavonskom Brodu nećemo ukidati 