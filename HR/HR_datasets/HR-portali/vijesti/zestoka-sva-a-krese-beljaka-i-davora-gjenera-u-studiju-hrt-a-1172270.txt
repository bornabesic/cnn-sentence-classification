Predsjednik HSS-a Krešo Beljak i politički analitičar Davor Gjenero žestoko su se posvađali večeras u emisiji Otvoreno HRT-a. Svađa je počela kada je Gjenero rekao da Beljak nema nijedan svoj mandat te da ih je osvojio na SDP-ovoj listi. – Ja sam dobio više glasova i od Hasanbegovića, ja osobno, i od Bandića i mnogih velikih političara. Kako možete pričati tako? To su preferencijalni glasovi, dajte molim vas – rekao je Beljak. – Ovak' se ne bumo razgovarali. Ljudi koji imaju jako čudan background ne bi smjeli na ovakav način...  – uzvratio je Gjenero. – Otkud vi znate kakav ja imam background? Zašto to govorite – rekao je Beljak. Gjenero mu je odvratio da je na televiziju došao s autom u kojemu je ostavio psa jer unutra ima radio. Beljak je, podsjetimo, u emisiji Nedjeljom u 2 lani sam priznao da je 1999. "otvarao" automobile, ali tvrdi da nije provaljivao i da nije ništa uzimao iz automobila. – To je kleveta što vi govorite – reagirao je Beljak na Gjenerove izjave. Situacija se nakon ovog verbalnog okršaja donekle smirila i emisija se nastavila.