-  Vještak  je  rekao  da  ste  težak  psihički bolesnik i da ste opasni za okolinu  i zbog toga vas upućujemo na liječenje - kazao je u siječnju 2012. sudac  Darku  Zadri,  inače  odvjetniku,  obrazlažući  mu zašto ga prisilno smješta u psihijatrijsku ustanovu. U  tom trenutku Zadro je sjedio na optuženičkoj klupi jer je u ožujku 2011. iz čista mira ubio Jakšu Denicha (22). Ubio je njemu nepoznatu osobu, nakon što je ušao u jednu kladionicu u Zagrebu u kojoj je u maniri Divljeg Zapada nasumično pucao. Ispostavilo se da je bio neubrojiv, zbog čega je umjesto u zatvoru završio na psihijatriji. Zadri  to  na žalost nije bio prvi incident, a pokazat će se ni zadnji. Jer ponovo  je  prije dva dana završio u istražnom zatvoru. I to svega mjesec i pol  nakon  što  je  pušten sa psihijatrije na kojoj je bio od ožujka 2012. Zadro  je sa psihijatrije pušten 16. prosinca lani jer je on, prema sustavu i  liječnicima, trenutačno psihički ubrojiva osoba!? Čim je izašao iz Vrapča, počeo je prijetiti bivšoj supruzi I kao takva osoba, čim je izašao iz Vrapča, počeo je nazivati bivšu suprugu te joj prijetiti. Žena je te prijetnje, koje mu nisu prve, prijavila policiji, nakon čega je Zadro nađen  i  ekspresno  pritvoren  na  mjesec  dana  zbog  mogućeg utjecaja na svjedoke  i  zbog  opasnosti  od  ponavljanja  djela. Njegova bivše supruga sklonjena  je  na  sigurnu  adresu,  a  stravičnost  cijele te priče leži u činjenici  da  ispada kako je sustav nemoćan ili nesposoban zaštiti društvo od osoba kao što je Zadro. Jer  i prije no što je ubio Denicha, Zadro je radio probleme. Tako je 2009. pijan  skočio  sa  svoje  kuće  u Vinkovcima pri čemu je slomio nogu. Dvije godine  kasnije popeo se na krov kuće predsjednika suda, od kud je vikao da ga  policija  želi  ubiti.  Na njegove nasilne ispade, pojačane alkoholom i kokainom  te  učestalo  mahanje  oružjem  upozoravala je i njegova obitelj, tražeći  da  ih  se  od  njega  zaštiti. Sve je to bilo uzalud, dok se nije dogodilo  ono  najgore,  odnosno  dok  Zadro  nije  postao i ubojica. Nakon ubojstva  je  odšetao  do  obližnjeg  kafića  gdje je mirno dočekao dolazak policije.  Ispostavilo  se  da zbog kokainske psihoze nije bio ubrojiv zbog čega  je,  umjesto  u  zatvor,   smješten  na psihijatriju. No ni tada nije prestao  raditi probleme, jer je i tamo prijetio pacijentima i osoblju. Čak je u listopadu 2014. nestao iz Vrapča na 72 sata, a da nitko nije znao gdje je bio. I  nakon  svega,  u  prosincu  lani  otpušten je iz Vrapča jer su liječnici vjerojatno procijenili da mu se stanje poboljšalo. No s obzirom na to da je završio  u  Remetincu,  to očito nije točno. Inače, kada se osobama koje su neubrojive  izriče  prisilni  smještaj u psihijatrijsku ustanovu, to obično bude  na  šest  mjeseci,  nakon  čega se rade nove procijene. Prema zakonu, takve  se  osobe na psihijatriji ne mogu držati vječno, a obično se puštaju na  slobodu  nakon godinu ili dvije, ako se procijeni da više ne ugrožavaju sebe  ili  druge.  No problem je, što primjer Darka Zadre, zorno prikazuje, što  takve osobe na slobodi očito nitko ne nadzire i ne kontrolira. Sve dok se ne dogodi novo zlo. >>Shrvana djevojka na pogrebu: Zaljubila sam se na prvi pogled >>Neubrojivi Zadro ubio mladića u kokainskoj psihozi 