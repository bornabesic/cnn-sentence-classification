Policija je počela postupati prema ljudima koji su danas u Kninu palili zastavu Republike Srbije. Kako doznajemo u Policijskoj upravi šibensko-kninskoj, jedan 44-godišnjak i jedan 27-godišnjak privedeni su na kriminalističko istraživanje u sklopu istrage o paljenju sprske zastave koje se dogodilo danas oko 16 sati u središtu Knina. Policija još uvijek "utvrđuje okolnosti" događaja u kojem je skupina ljudi sa zastavom IX. bojne HOS-a paradirala ulicama Knina pjevajući ustaške pjesme “Evo zore, evo dana” i “Spustila se gusta magla” te uzvikujući ustaški pozdrav "Za dom spremni". Dogodilo se to po završetku službenog programa na Trgu dr. Ante Starčevića, kada su branitelji iz mnogih ratnih postrojbi šetali gradom noseći svoje zastave i obilježja. Dok su pripadnici IX. bojne HOS-a pjevali ustaške pjesme, novinari Indexa i televizije N1 snimili su kako im nekoliko časnika Oružanih snaga u časničkim odorama mašu i dižu palac u znak podrške, a neki ih građani također podržavaju pljeskom. Zlatko Hasanbegović, HDZ-ov ministar kulture, u Kninu je izjavio za N1 da ustaško znakovlje nije dobrodošlo. - Ustaško znakovlje 2016. nigdje nije dobrodošlo i zato sam uputio poruku mlađim naraštajima da ne koriste bilo koje znakovlje propalih režima i ideologija i da ponosno stoje isključivo iza službenog barjaka i grba današnje moderne Republike Hrvatske - rekao je Hasanbegović, kojeg su stotine, ako ne i tisuće građana u Kninu zaustavljale na ulici u želji da se s njime fotografiraju. >> 'Poruka onima koji su Hrvatsku nazvali slučajnom: Država je stvorena voljom naroda na referendumu te uz pomoć branitelja i Oluje' 