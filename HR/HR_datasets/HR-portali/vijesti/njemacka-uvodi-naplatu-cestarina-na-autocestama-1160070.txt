Gornji dom njemačkog parlamenta Bundesrat odobrio je u petak plan uvođenja naplate cestarina na njemačkim autocestama. Prethodno je prošloga petka donji dom njemačkog parlamenta Bundestag prihvatio izmijenjeni prijedlog zakona o cestarinama za osobna vozila u Njemačkoj, koji je izmijenjen nakon što je njemačka vlada uvažila primjedbe Europske komisije. Prijedlog zakona, odobren u gornjem domu koji okuplja predstavnike 16 njemačkih saveznih država, rezultat je kompromisa s Komisijom nakon što je Unija zaprijetila da će Njemačku prijaviti Europskom sudu ne bude li naplata cestarina pravednija prema državljanima drugih zemalja. Njemačkim vozačima naplata cestarina će se kompenzirati kroz automobilski porez, dok će stranci biti u mogućnosti kupiti povoljnije vinjete, za kraće vremensko razdoblje. Cijena vinjeta ovisit će o količini ispušnih emisija automobila. Za strana vozila cijene vinjeta za 10-dnevno korištenje stajat će od 2,50 do 25 eura, dok je za domaće vozače predviđena godišnja vinjeta od 67 do 130 eura, ovisno o količini štetnih ispušnih plinova. No vozačima vozila registriranih u Njemačkoj puni iznos za cestarinu bit će kompenziran smanjenjem poreza na osobna vozila u istom iznosu. "Po prvi put će svi oni koji koriste naše ceste sudjelovati i u njihovu financiranju", kazao je ministar prometa Alexander Dobrindt. Njegova Kršćansko-socijalna unija (CSU), bavarska sestrinska stranka Kršćansko-demokratskoj uniji (CDU) kancelarke Angele Merkel, postavila je inicijativu za uvođenje cestarina kao preduvjet sudjelovanju u velikoj koaliciji 2013. Uvođenje cestarina njezin je politički projekt otkako je tijekom predizborne kampanje za protekle izbore obećala da će "unijeti više pravednosti" što se tiče cestarina u Europi, ukazujući na to da Bavarci u susjedstvu plaćaju cestarine, dok se stranci njemačkim autocestama voze besplatno. CSU je tada obećao da će domaće vozače osloboditi plaćanja cestarine što je urodilo sadašnjim, neuobičajenim zakonom o naplati cestarina. Planovi o uvođenju cestarina naljutili su njemačke susjede koji su prigovarali da uvođenje cestarina diskriminira strane vozače. Austrijski ministar prometa Joerg Leichtfried kazao je u petak da njegova zemlja planira poduzeti pravne korake protiv njemačkog plana uvođenja cestarina. "Smatram ovu cestarinu diskriminirajućom i nespojivom s europskim zakonom", kazao je novinarima, dodajući da Beč ne može uputiti tužbu Europskom sudu pravde (ICJ) dok Komisija formalno ne okonča postupak protiv Njemačke. Volker Wissing, ministar prometa njemačke pokrajine Porajnje-Falačka, koja graniči s Francuskom, Belgijom i Luksemburgom, kazao je da je razočaran zbog činjenice da granične regije nisu iz ovoga izuzete. "U pograničnim regijama potrošači iz susjednih zemalja su ključni", kazao je on istaknuvši kako bi "bilo najbolje spriječiti ovaj zakon". Smatra se da uvođenje cestarina neće krenuti prije 2019. >> Evo koliko će stajati vinjete u Njemačkoj za strane vozače >> Iz cestarskih tvrki do 2020. otići će 900 ljudi 