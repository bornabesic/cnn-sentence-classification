U nedjelju birači izlaze kako bi izabrali preostalih 55 gradonačelnika, 102 načelnika općina i osam župana, dok su u prvom krugu izabrali 73 gradonačelnika, 326 načelnika općina i 12 župana. Lokalni su izbori, kao i prije četiri godine, izbori na kojima HDZ pokazuje svoju snagu, SDP slabost, a neovisni kandidati svoj potencijal. Dok HDZ nema nijedne županije u kojoj nije nešto osvojio, SDP ima niz “crnih rupa” na istoku i jugu Hrvatske, gdje u nizu županija ne opravdavaju naziv druge političke snage u državi. Štoviše, u nekima je njihova uloga marginalna, za razliku od bolje organiziranog HDZ-a. HDZ ima šest, a u drugom krugu mogu ih dobiti još sedam župana Po svemu sudeći, te slabosti SDP-a koriste nezavisni kandidati koji po broju osvojenih (grado)načelničkih mandata ozbiljno prijete pozicijama SDP-a, pa im čak i HSS već puše za vratom. Čak i da SDP, nezavisne liste i ostali osvoje sve što mogu osvojiti u drugom krugu, a HDZ baš ništa, opet bi HDZ bio pobjednik lokalnih izbora s osvojenih najviše mandata načelnika, gradonačelnika i župana te vijećnika. Imaju šest od 20 župana, a u drugom krugu mogu ih dobiti još sedam. Drugi je SDP s dva župana i mogućnošću da osvoji još tri mjesta župana. HDZ je osvojio 43 od 128 gradonačelničkih mjesta, a bore se za još 43, dok ih SDP ima 12 i mogućnost da osvoje još 25. I HDZ već ima 160 načelnika općina, a to još može postati njihovih 70 kandidata, dok SDP ima 32 načelnička mjesta i mogućnost dobiti još 28. Dok je Most napravio iskorak te je ušao u skupštine 15 županija, po čemu su treća opcija u državi, te se njihovi kandidati bore za tri mjesta župana (uključujući Tomislava Panenića na nezavisnoj listi), Mostove liste, osim u Metkoviću i Omišu (iako također nezavisna lista), na općinskoj i gradskoj razini nisu prisutne niti imaju značajnih udjela u vlasti. HDZ ima šansu u drugom krugu nadmašiti rezultat iz 2013. kad su od 576 pobijedili u 259 (47,97 %) jedinica područne i lokalne samouprave. Dobili su 10 župana, a SDP tri, 57 gradonačelnika, SDP 27, i 192 načelnika općina, a SDP 45. Prema tomu, i SDP još ima šanse nadmašiti svoj rezultat otprije četiri godine, ali žele li ozbiljnije sudjelovati u vlasti i na nacionalnoj razini, očigledno je da će se morati pozabaviti svojim stranačkim organizacijama na lokalnoj razini. U tablici smo izdvojili lokalne jedinice u kojima će se, osim onih poznatih dvoboja zbog političkih razloga, voditi borba za svaki glas s obzirom na razmjerno malu razliku u broju glasova u prvom krugu.