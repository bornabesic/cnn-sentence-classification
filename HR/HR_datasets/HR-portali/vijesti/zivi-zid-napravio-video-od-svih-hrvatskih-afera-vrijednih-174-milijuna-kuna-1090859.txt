Ispred sjedišta Ine, u kojoj se u četvrtak u podne održavala sjednica skupštine te tvrtke, prosvjedovalo je dvjestotinjak članova Živog zida, jer se, kako tvrde, na sjednici prihvaćaju sumnjivi poslovi, financijski izvještaji, mijenja se Statut i biraju novi članovi Nadzornoga odbora, a sve na štetu nacionalnog interesa. Novoosnovana stranka Slobodna Hrvatska i sindikat Nova solidarnost pridružili su se prosvjednicima Živog zida izvikujući kako institucije poput DORH-a i USKOK-a ne rade svoj posao, a lažnim se domoljubljem i lažnim radom sindikalnih središnjica narodu laže dok ga se krade. Stoga su na transparent napisali "INA radnicima! Goli otok lopovima- HDZ, SDP". "Hrvatska je opljačkana i ponižena, a lista afera i kriminalnih radnji samo se povećava dok narod Hrvatske živi u bijedi. Najveća od tih afera pljačka je nacionalnog blaga - Ine, koja je jedan od glavnih uzroka ekonomske krize u zemlji", kazao je predsjednik Živog zida Vilibor Sinčić ističući kako je Ina simbol nepravdi koje je korumpirana vlada počinila narodu, te je pobrojao velike hrvatske afere. Prosvjednici su izvikivali kako hoće "reviziju kriminala" i istinu. Na transparentima su ispisali poruke: "Ne dozvolimo da pljačka ponovno bude legalizirana", "Ubojice nacionalnih interesa", "Tko je sljedeći", "Oslobodite Hrvatsku od lopova" i sl. Prosvjednici su isticali kako je Ina bila ponos Hrvatske, a danas je primjer kontinuirane devastacije, pljačke i urušavanja nacionalnih interesa kao i interesa te naftne kompanije. Predsjednica udruge "Zviždač" Vesna Balenović pridružila se prosvjednicima rekavši kako je ona prije 15 godina ispred Ine prosvjedovala sama, i kako su sada jači okupljeni oko iste ideje "istine".  Zapitala je hoće li novoizabrani predsjednik Glavne skupštine Ine ministar Tomislav Panenić prepoznati pozitivnu ulogu zviždača u Hrvatskoj i pozvala ga da zviždače vrati u INU. "Čestitam na izboru novim članovima NO INA-e Damiru Vanđeliću, menadžeru iz ADRIS-a, Dariju Čehiću i  predsjedniku Hrvatske gospodarske komore Luki Buriloviću", kazala je ironično te konstatirala da izabrani nemaju prethodno iskustvo u naftnom poslu. Dodala je kako je razgovarala s ministrom Panenićem, koji joj je poručio kako njezin povratak u Inu nije moguć prije završetka arbitražnog postupka. To objašnjenje je ocijenila pokušajem odugovlačenja i zaštite korumpiranih djelatnika koji se boje zviždača, tj. dosljednosti, pravde i istine. Istaknula je da se zviždače ne treba kažnjavati otkazima, te da je upravo odnos političkih elita prema zviždačima najbolji pokazatelj zalaganja za nacionalne interese. "Iznova svjedočimo kako se s nevjerojatnom lakoćom u sam politički vrh uspijevaju probiti pojedinci, kojima bi u bilo kojoj pravno uređenoj državi sudili za veleizdaju i kriminal. Takvoj eliti sigurno zviždači nisu poželjni partneri", poručila je.  Pobrojali sve afere Uoči skupštine Ine, Živi zid je na Facebooku postavio video u kojem su pobrojili afere koje je javnost kroz medije mogla doznati. Živi zid zbrojio je i iznos tih afera pa je tako, tvrde, iz uništenog hrvatskog gospodarstva izvučeno 17,4 milijarde kuna. Dobar je to podsjetnik kako se sustavno uništavalo hrvatsko gospodarstvo pa pozivaju građane na prosvjed koji će se održati u podne ispred sjedišta Ine u Zagrebu. "Hrvatska je opljačkana i ponižena! Lista afera i kriminalnih radnji je beskrajna, a narod živi u tuzi i bijedi. Ključnu i najveću aferu predstavlja pljačka Ine d.d., koja je jedan od glavnih uzroka ekonomske krize u zemlji i simbol nepravdi učinjenih narodu od korumpiranih vlada", ističu iz Živog zida.  - Dosta je kriminala. Upućujemo institucijama da se utvrdi tko je stvarni vlasnik Ine. Zašto više od godinu dana koliko je postojala pravomoćna presuda Ivi Sanaderu za predaju prava Ine, Hrvatska nije ništa poduzela. Zato je imamo sukob interesa. Sanader je radio za konkurenciju, Karamarko je radio za konkurenciju Prosvjednici su na Sinćićev govor skandirali: "Lopovi, lopovi! i Izdaja! Izdaja"   