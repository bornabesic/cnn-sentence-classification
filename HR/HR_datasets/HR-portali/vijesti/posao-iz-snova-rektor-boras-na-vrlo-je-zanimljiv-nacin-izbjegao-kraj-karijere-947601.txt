FOTO: FAH  REKTOR Sveučilišta u Zagrebu Damir Boras danas je primljen za redovnog profesora na Učiteljskom fakultetu u Zagrebu na Odsjeku u Petrinji.  >> INDEX OTKRIVA Boras na fakultetima postavlja svoje ljude i bori se da ne ode u mirovinu  Ovu informaciju potvrdio nam je danas dekan tog fakulteta Ivan Prskalo.  "Damir Boras bio je jedini kandidat koji se prijavio za to mjesto", rekao je Prskalo za Index.  U ovoj sretnoj priči o novom zaposlenju posebno je zanimljivo nekoliko stvari. Prva je ta da je natječaj raspisan za radno mjesto koje savršeno odgovara Borasovim službenim kvalifikacijama. Naime, u natječaju piše da se traži jedna osoba za radno mjesto redovitog profesora za znanstveno područje društvenih znanosti, polje informacijske znanosti, grana informacijski sustavi, na neodređeno vrijeme, u punom radnom vremenu, na Odsjeku u Petrinji.  Na službenoj stranici njegovog dosadašnjeg fakulteta piše da je 2006. izabran upravo za znanstvenog savjetnika u području društvenih znanosti, polje informacijske znanosti, grana informacijski sustavi i informatologija.  Morao se zaposliti kako bi ostao rektor  Druga zanimljiva stvar, o kojoj smo već pisali na Indexu, jest ta da je Borasu ovo zaposlenje bilo neophodno kako bi mogao nastaviti obavljati dužnost rektora i eventualno se kandidirati za još jedan mandat. Naime, za obavljanje rektorske dužnosti osoba mora biti zaposlena kao profesor u trajnom zvanju, a Boras je u listopadu napunio 65 godina, što znači da bi trebao ići u mirovinu. Prema zakonu i statutima profesoru se ugovor o radu može produžiti i nakon 65. godine, no samo u slučaju ako fakultet ima posebne potrebe za njegovim znanstvenim i nastavnim radom. Međutim, situacija na Filozofskom fakultetu (FF) naglo se posljednih mjeseci promijenila na rektorovu štetu jer će on, nakon iznuđene smjene sebi sklonog Vlatka Previšića te nakon izraženog nezadovoljstva protiv ljudi koje je on ondje postavio kao vršitelje dužnosti, baš kao i nakon pobune protiv integracije FF-a s Katoličkim bogoslovnim fakultetom, teško od Fakultetskog vijeća dobiti ono što mu treba.  Osim toga u stručnim se krugovima nerijetko isticalo da bi Boras na funkciji rektora teško mogao dati neke kvalitetne argumente zašto bi Filozofski fakultet imao stvarne potrebe za njegovim znanstvenim i nastavnim radom. Naime, iako rektoru takav rad nije zabranjen, bilo bi fizički teško izvedivo obavljati obje funkcije kako treba - i nastavno-znanstvenu i rektorsku. S druge strane, da mu ugovor kao profesoru nije produžen, Boras bi izgubio mogućnost da ostane rektorom i da se kandidira za drugi mandat na čelu Sveučilišta. Natječaj nije raspisan za Borasa  Neke zlobnike ovaj bi slučaj mogao podsjetiti na priču o ortopedskoj bolnici u Lovranu u kojoj je ravnatelj otkrio da u natječaju piše da toaletni papir mora biti pakiran isključivo u plavoj kutiji, no treba vjerovati dekanu Prskalu koji je, kako se čini, i sam iznenađen da im se javio samo jedan kandidat.  Na naše pitanje očekuje li od Borasa da redovno putuje u Petrinju na predavanja i znanstveni rad, Prskalo odgovara "Naravno!"  "Mi nismo raspisali natječaj za Borasa. Natječaj je raspisan za profesora informacijskih znanosti. Nama je trebao baš taj kadar. Da smo imali više kandidata, onda bismo birali jednoga. No imali smo samo jednoga. Drago mi je da se javio prof. Boras jer je kvalitetan znanstvenik. Mi trenutno nemamo nijednog redovnog profesora na toj katedri, a imali smo. Nama je u interesu da imamo što kvalitetniji kadar jer nam to diže rejting", poručio je dekan Učiteljskog.  Rektoru se, čini se, očito osmjehnula sreća jer je, kako to vjernici vole isticati, Bog još jednom otvorio prozore nakon što je zatvorio vrata. Kako je rektor doživio novo zaposlenje nismo uspjeli saznati jer se nije javljao na mobitel. Kažu nam da je na službenom putovanju u Izraelu.