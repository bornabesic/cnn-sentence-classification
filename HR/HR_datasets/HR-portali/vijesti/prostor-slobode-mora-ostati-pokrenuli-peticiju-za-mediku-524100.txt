Korisnici Autonomnog kulturnog centra Medika u Zagrebu dobili su od Grada rok da do utorka napuste prostore u Pierottijevoj ulici i ključeve predaju Gradu. Zbog te odluke jednom od najpoznatijih centara alternativne kulture u Hrvatskoj prijeti zatvaranje.  - Ovaj dopis kulminacija je višegodišnjeg procesa sustavne prakse srozavanja i zatvaranja mjesta nezavisne kulture u gradu Zagrebu, a pritisak na “Mediku” od strane gradskih vlasti traje već duže vrijeme, ističu u Medici. Korisnici Medike pokrenuli su i peticiju za spas prostora i programa koji se u njemu održava. Njihovo pismo u nastavku prenosimo u cijelosti: Prostor bivše tvornice lijekova Medika već je deset godina mjesto susreta i djelovanja brojnih umjetnika/ca, kreativaca/ki, radnika/ca u kulturi, udruga civilnog društva, nezavisnih kolektiva i pojedinaca/ki koji taj prostor uredno plaćaju Gradu Zagrebu, u njemu planiraju i provode programe i aktivnosti koji su djelomično financirani čak i od strane samog Gradskog ureda za obrazovanje, kulturu i sport. Usprkos tome Grad Zagreb sustavno zanemaruje svoje obaveze infrastrukturnog održavanja tog prostora (prostor održavaju i poboljšavaju korisnici vlastitim sredstvima) te prijeti oduzimanjem istog i pražnjenjem “od osoba i stvari” – na isti način na koji sustavno prazni i marginalizira čitavu nezavisnu kulturnu scenu. Provedba ovog Gradskog rješenja značila bi prekid svih programa koji su u tijeku i pripremi, u koje su uložene godine truda i znanja. “Medika” predstavlja trajnu potrebu u životu mnogih koji je koriste i osmišljavaju – omogućuje učenje, vježbanje, okupljanje, stvaranje i predstavljanje svojega rada drugima. Ne promovira kulturu pasivne konzumacije nego aktivne participacije. Prostor je otvoren novim inicijativama i podložan stalnim mijenama, prema kulturnim i društvenim potrebama grada; kroz “Mediku” su prošle, i ostavile trag, tisuće mladih, umjetnica/ka, pojedinki/aca i kolektiva. Svi koji su imali ideju, a nisu imali prostor, suradnike/ce, tehniku ili publiku – ondje su ih mogli pronaći. Uslijed godina vrijednih sadržaja i odnosa koji su rezultat napora velike i fluidne zajednice građana, tražimo Vašu podršku u zaustavljanju Grada Zagreba u provođenju ovog rješenja. “Medika” je ključno mjesto slobodne, nezavisne kulture i undergrounda u gradu Zagrebu. Kulturni sadržaj “Medike” rezultat je zajedničke i ravnopravne inicijative brojnih sudionika koji su se u nju kraće ili trajno uključili, a ne nečiji privatni biznis i interes. To je čini neophodnom u životu Grada Zagreba, ali i značajnim akterom nacionalne i međunarodne nezavisne kulturne scene. Prostor slobode mora postojati. Pozivamo Vas da podržavajućim pismom svoje organizacije ili vlastitim potpisom podržite našu inicijativu, kako bi se spriječilo njeno nestajanje. #medikaostaje Zajednica udruga i pojedinaca korisnika prostora “Medika” i Autonomni Kulturni Centar – ATTACK! iz Ureda gradonačelnika Milana Bandića poručili su da su nakon upozorenja Inspekcije zaštite od požara Ministarstvu unutarnjih poslova, kao vlasnik prostora, prije svega radi sigurnosti korisnika u prostorima Medike i radi provođenja mjera zaštite od požara, zatražili od korisnika da napuste prostor kako bi se moglo detaljno pregledati instalacije, instalirati sustave protupožarne zaštite te izvršiti druge potrebne radove na objektu, donosi Jutarnji list.  - Jučer, u poslijepodnevnim satima, zaprimljen je dopis udruge Attack koja djeluje na tim prostorima te je odmah danas po nalogu gradonačelnika Bandića održan sastanak u gradskoj upravi s korisnicima prostora iz udruge Attack te smo u pozitivnom ozračju dogovorili da ćemo prostor sanirati etapno kako korisnici ne bi nužno morali napuštati prostor. Već danas je u dogovoru s korisnicima prostora poslana ekipa u Mediku da započne sa pregledima kako bi se mogao izraditi projekti te izveli potrebni radovi radi zaštite sigurnosti - poručili su iz Grada. 