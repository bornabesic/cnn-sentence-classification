Josipa Rimac na konferenciji za medije u Kninu osvrnula se na lokalne izbore, na kojima ju je nezavisni kandidat Marko Jelić u prvom krugu prestigao s 48,66 posto glasova - ona je osvojila 39,42 posto. - Idemo u drugi krug. HDZ je spreman. Sigurni smo da ćemo ono što nam nedostaje za pobjedu nadoknaditi aktivnostima na terenu. Veliki odaziv birača u Kninu pokazuje da je zainteresiranost građana za zajednicu velika, a na nama je da upravo svojim programom pridobijemo njihovo povjerenje. Vjerujem da će građani znati cijeniti sve što je HDZ učinio proteklih godina - rekla je Josipa Rimac dan poslije prvog kruga lokalnih izbora, a prenosi Šibenik.in. Dodala je kako je njezin osobni rezultat u postocima bolji nego onaj HDZ-a općenito za Gradsko vijeće. - Postoji veliki prostor za napredak. HDZ nije izgubio niti jedne izbore u Kninu i apsolutno vjerujem u pobjedu u drugom krugu - samouvjerena je Rimac. HDZ je u kninskom Gradskom vijeću dobio 8 od 17 mandata, Kandidacijska lista grupe birača s nositeljem Jelićem 5, SDP 1, SDSS 1 i MOST 1, a na novinarsko pitanje na koga računaju za ostvarivanje apsolutne većine, Rimac nije htjela dati odgovor. I predsjednik Županijskog odbora HDZ-a Nediljko Dujić uvjeren je u njezinu pobjedu u drugom krugu. - Imamo osam vijećnika u Gradskom vijeću i to je super rezultat. Imamo najbolji program i najbolje ljude. Knin je oduvijek bio važan za Šibensko-kninsku županiju, a Josipa je najbolji i najkvalitetniji kandidat - rekao je Dujić. Uz Rimac je stao i kandidat za župana Goran Pauk. - Postoji spona između županije i Knina, a građani su prepoznali naš rad na ravnomjernom razvoju cijele županije. Uopće ne sumnjam u Josipinu pobjedu u drugom krugu, dobro smo surađivali dosad i tako ćemo i nastaviti - zaključio je Pauk, a prenosi Šibenik.in.