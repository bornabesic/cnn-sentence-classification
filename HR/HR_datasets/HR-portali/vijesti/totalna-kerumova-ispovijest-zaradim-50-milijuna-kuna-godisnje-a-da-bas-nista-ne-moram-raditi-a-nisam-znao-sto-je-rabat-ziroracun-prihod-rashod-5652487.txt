Opušten, samouvjeren i, u svojoj uobičajenoj maniri dobrog domaćina, Željko Kerum nas je dočekao u svom luksuznom resortu Perla u Rogoznici. Sve ima pod kontrolom, priprema zakusku, donosi svoje vino koje, s pravom, hvali. Atmosfera je opuštena, a iako u resortu u sunčanu nedjelju nema nikoga, strojevi su svuda okolo i radovi su u tijeku, jer sezona kreće u travnju, a do tada bi mogle niknuti i dvije nove vile koje će iznajmljivati turistima. Odmah će reći da je sve to djelo njegove Fani, jer Kerum je, prije svega, napominje, obiteljski čovjek, koji i tijekom intervjua daje upute kuharici oko ručka koji se priprema u Splitu. U četiri godine koliko ga nije bilo u medijima vodio je svoje poslove, otvorio resort u Rogoznici, a jedino na što je trenutno usmjeren su - izbori za gradonačelnika u svibnju. I siguran je - na čelu Splita naći će se ponovo. Nikad nije skrivao da će se ponovo kandidirati, a krajnju odluku donio je, priča, u razgovoru sa svojim sugrađanima koji su ga nagovorili, ali i gledajući što je u posljednje četiri godine napravio njegov nasljednik Ivo Baldasar. - Zapravo, postoji knjiga od oko sto stranica onog što sam ja napravio u svom mandatu, a ona sadašnjeg gradonačelnika i svih ostalih u 24 godine, koliko je samostalna Hrvatska, nema ni deset. Više sam napravio u četiri godine, nego oni u 24. To su primijetili građani Splita, ljudi koji su mi vjerovali, koji su mi dali podršku prvi put, pa čak i drugi. U razgovoru sa mnom tražili su od mene da se kandidiram. S obzirom na sadašnje protivnike, jasno je da se radi o činovnicima, koji su živjeli ili na lokalnim, županijskim, gradskim ili državnim jaslama. Nitko od njih nikada nije imao obavezu i trošak, niti davao plaće. Da nisam uvjeren i da ne poznajem stanje na terenu, ne bih se uopće kandidirao, ali povodom onog što mi građani sugeriraju, to sam napravio - siguran je. Ne krije da s medijima nikad nije bio u najboljim odnosima te da bi se teško moglo reći da ga favoriziraju. - Slobodna Dalmacija, koja je prvi medij u Dalmaciji, radi anketu u kojoj ja imam 39 posto, a moj protukandidat Opara 32, a ostali su daleko ispod. Uvjerljivo vodim. Neću niti želim ulaziti u konflikte sa svojim protukandidatima jer sam uvjeren da ću nakon drugog kruga, za što sam uvjeren da ću ući i dobiti, opet morati s njima surađivati. Jer morat ćemo imati većinu u vijeću. Poštujem njihove želje i nakanu da budu gradonačelnik ili gradonačelnica, ali je činjenica druga. To su ljudi koji su u poslu koji sada rade uredni. Ali, je li to dovoljno za voditi grad koji ima više od milijardu eura kapitala i dnevnih i dugoročnih i kratkoročnih obaveza? Jedno je biti djelatnik u sustavu, a drugo rukovoditelj - tvrdi. Za svoju najveću prednost smatra upravo činjenicu da je uspješan poduzetnik, za razliku od protukandidata koji, kaže, primaju plaću od države, grada ili županije. - Oni su radili za plaću, nisu upravljali velikim firmama, sustavima, a grad Split je veliki sustav i drugi najveći grad u Hrvatskoj. A potencijala ima puno. Nije to jednostavno. Ne može to činovnik iz banke jer iz tog sektora ima sve krive predodžbe o životu. Banka školuje kadar, od vrha do dna, da se bave lihvarstvom i zelenaštvom. Zamislite da takav profil gradonačelnika dođe u Split, koji nema socijalnu osjetljivost, koji nikad nije podijelio plaće, koji ne zna što znači davat, nego samo uzimat. To je banka i ljudi koji rade u tom sektoru su totalno drugačiji. Kad završe školu, tamo gdje krenu u posao njih se dalje trenira kakvi će biti. I onda se stvori profil čovjeka, jer ljudi nisu zreli sa 25 godina, nego tek sa 35, 40 i u tom trenutku je došao u situaciju da radi ono što su ga naučili - kaže. Osvrnuo se i na izjavu svog protukandidata Roberta Pauletića koji je nedavno rekao da je “Kerumovo vrijeme prošlo“. - Reklo je to više njih. To je njegova želja, ali stvarnost je druga. Je li Pauletić ozbiljan kandidat ili ne, vidjet ćemo u svibnju, ali mislim da je teško da on i njegova opcija uopće uđu u gradsko vijeće. Činjenica je da se njega spominjalo kao kandidata desnice, a on je u TV intervjuu rekao da je agnostik, ateist. Tako da ja ne vidim desničara koji će dati ateistu, agnostiku glas. To je matematika, a ja sam matematiku imao pet. Praktički, na pravoj desnici, u ovom trenutku u Splitu, jedini kandidat sam ja. Nije samo tema desnica. Ako je on ateist, poštujem ga, kao i on mene kao vjernika. Bitno da je dobar čovjek, ali činjenica je da smo većina kao narod katolički vjernici, tako da ne znam u kojem biračkom tijelu Pauletić može dobiti glas - pita se Kerum. Ozbiljnu konkurenciju ne vidi ni u drugim kandidatima. - Gospođa Puljak iz Pametnog je ljevičarka, SDP je za nju centar koliko je ona lijevo orijentirana. I tko mi je konkurencija? Ima dvoje koji nisu bitni. I na kraju ostaje Krstulović Opara iz HDZ-a i ja. HDZ je velika stranka, mašinerija i njihova kandidata poštujem, ali činjenica jest da je on čitav život radio na državnoj sisi. Od njih je primao plaću i nije nikad ništa radio. Isto tako i kandidat iz SDP-a, gospođa Aida Batarelo. Cijeli život na državnoj sisi. S tim da SDP ima vrlo male šanse. Vidite što se, nažalost, dešava sa SDP-om - nabraja. Ipak, smatra da za opstojnost i snagu Hrvatske trebaju opstati i HDZ i SDP. - Ako je jedan sasvim jak, a drugi nikakav, to je jednoumlje. Šteta da je SDP došao na takve grane, zahvaljujući ljudima koje su oni, nažalost, predložili. Poput splitskoga gradonačelnika i ljudi koji ih gore sramote. To je loše. HDZ i SDP su dvije najjače stranke koje moraju opstati da bi držali političku kontrolu - naglašava. Za jedinu pravu konkurenciju drži Andru Krstulovića Oparu. - Pitanje je samo hoće li glasači HDZ-a dati glas Krstuloviću Opari ili Željku Kerumu. Ponavlja se zapravo 2009. s tri kandidata; HDZ, SDP i Kerum. Tada je SDP-ov kandidat Ostojić bio prejak, a ja sam ga pobijedio. A sad je kandidat HDZ-a puno jači od SDP-ove Aide Batarelo. Ja je poštujem, ali stranka joj je u lošoj situaciji. Praktički, ovdje se radi o utakmici između Keruma i Opare. Bez obzira na to što je HDZ ogromna stranka, mislim da će njihovi glasači više glasova dati meni. Jer opet se javlja taj antagonizam Splićani - Vlaji. Ja protiv Opare ne govorim, ali ovo je treći put da HDZ u Splitu pokušava pobijediti s gradonačelnikom koji je fetivi Splićanin. Splićani su radišni ljudi koji su nas primili u grad. Svi smo mi zapravo dođoši. U Splitu možda ima pet posto Splićana, a mi svi ostali smo doseljenici. Ali mi smo se uključili u kulturu Splita, razvoj i mi smo svi Splićani. Ja sam u Splitu 50 godina i ja ih poštujem i skidam im kapu. Ali, činjenica je da kad prozove Oparu Luka Podrug, koji je gradski vijećnik, da izjednačuje Smoju i Tuđmana, onda je problem glasačima HDZ-a za koga će glasovati. Mislim da ćemo, bez obzira na to tko dobio, surađivati, ali u ovom trenutku su svi ostali kandidati manje bitni - uvjeren je. S obzirom na to da je u politiku ušao iz biznisa, Keruma neki uspoređuju s Donaldom Trumpom. - Meni to godi. Što će Trump napraviti, vidjet ćemo za pet godina. Ali, nisam na njega koncentriran niti proučavam njegove poteze. Imam svojih obaveza. Bilo je dosta usporedbi dosad, i u privatnom životu, i familijarno, i poslovno. Ja sam u politiku ušao neiskusan, a sada sam i preiskusan i mogu ući u duel sa svakim na političkom nivou, bez uvreda. Ali, nikad neću odustat od svog načina govora. Istina, istina i samo istina. I uopće me ne interesira što drugi govore. Ja kad danas nešto kažem, za pet godina ću govoriti isto jer znam da sam rekao istinu. Ja sam u mom mandatu napravio puno velikih stvari. Za mene kažu da sam nauštrb gradske blagajne pomagao umirovljenike, nezaposlene, mlade. A, to ću napraviti i ponovo. Grad Split je prebogat grad da ne bi mogao pomoći tim skupinama. Split ima imovinu veću od milijardu eura. Nažalost, od svih ljudi koji su vodili grad, jedini gradonačelnik koji nije radio trošak gradu je Željko Kerum, nije uzimao plaću, nije pogodovao nikome, nije trošio gradski auto, reprezentaciju i ostalo. Bio sam na usluzi građanima i bit ću ponovo. Razlika između mene i ostalih kandidata jest to što bi oni došli u grad da od jednog običnog radnika, činovnika, šefića dođu na funkciju i onda se obogate. Željko Kerum je ušao u grad s ogromnim novcem, svoj novac sam davao za vrtiće i, sve skupa, ni kune štete nisam napravio gradu i izašao sam pošten i častan. To nikad nitko nije napravio niti će. Plaću nisam uzimao, za razliku od njih koji su izašli punih džepova iz grada. To se ne ustručavam reći - u dahu nabraja Kerum. Prava suprotnost svemu navedenom je, tvrdi, mandat njegova nasljednika Ive Baldasara. - Nije on štetu napravio samo gradu, nego i SDP-u jer je od stranke u Splitu napravio lakrdiju. S druge strane, sad hoće mijenjati GUP jer je obećao nekim investitorima da će promijeniti zone iz negrađevnih u građevne, gdje je vjerojatno već uzeo novac. To su inkriminirajuće radnje, mito i korupcija. Njega se treba procesuirat da se vidi zašto to radi. Zašto mijenja navrat-nanos GUP ako nema interesa? I to da bi radio na igralištima i zelenim zonama stambene zgrade - ogorčen je Kerum. Kako kaže, u politiku je ušao s velikom firmom i gotovo je punih 22 godine igrao bez izgubljene utakmice. A prvom porazu kumovala je, tvrdi, upravo politika. Novi mandat za njega je, napominje, izazov i odgovor na nepravdu koja mu je učinjena. - Činjenica je da kad sam pobijedio na izborima i kad sam, po GUP-u gdje mogu, htio raditi ekskluzivni restoran na Marjanu i gdje ima 5400 kvadrata, oni nisu htjeli izdati dozvolu. I sad mijenjaju GUP da bi mi radili štetu. Sad mijenjaju GUP na parkingu Jokera, da moj, prvi shopping mall u Splitu izgubi parking. Joker je platio Splitu 140 milijuna kuna, komunalne naknade i doprinose, zaposlio tisuću ljudi, Blanki Vlašić ustupio dvoranu da može trenirati. I sad gospoda parking pored Jokera žele pretvoriti u stambenu zonu. Pitanje je tko će to sve skupa pokrit. U poslu, daj Bože zdravlja, onaj tko zna radit, znat će to cijeli život. Nisam opterećen hoću li imati 100 ili deset ili milijun. Hvala Bogu, za sve što imam u životu sam napravio prihod, rashod, platio porez na dobit, institucije su radile uvid i kod mene je sve evidentno. Ja sam čist ko suza i ne interesira me jesam li imao nečega sto, a sada imam 50 - čvrsto naglašava. Zbog svega što je napravio tijekom prvog mandata odlučio se, kaže, i na drugi. - Želja mi je napravit sve to još puta pet. Ako dobijem, a mislim da imam velike šanse, koncentrirat ću se na građane Splita i grad Split i da to ostane upamćeno. Jer već sam sad upamćen. U prošlom sam mandatu Splićanima omogućio da legaliziraju kuće po simboličnoj cijeni, i to malo tko spominje. Riješio sam dici vrtiće svojim novcem, napravio sam Zapadnu obalu, napravio sam sve splitske POS-ove stanove. Sve je to moje djelo, napravio sam sto ulica i mostova, Ultru sam doveo u Split. Hajduk sam zapravo ja na sjednici, na zahtjev udruge Naš Hajduk, izglasao da preuzmu vlast u klubu gdje su sad došli u situaciju da su makli te ljude koji se zovu ili uhljebi ili muktaši i sad samo donose odluke - nabraja. A planovi za Split itekako su mu veliki. - Kao što sam napravio Zapadnu obalu, takva će bit istočna. Ali, ne samo to, nego od tamo, prema Poljičkoj, Stobreču - lungomare, šetnica i aqua park, megamarina za velike brodove. Vukovarska ulica, isto do Stobreča, Bračka do Stobreča, napraviti izlaze iz grada. U svom mandatu imao sam zahtjev od turskog investitora, koji je rekao da će financirati most prema Kaštelima i tunel prema Kozjaku i naplaćivati cestarinu. Taj je čovjek i danas živ i zainteresiran. Sve gradske službe želim staviti do Spaladium Arene, s bankom se dogovoriti, platiti im desetak posto od glavnice duga, i sve gradske firme i gradsku upravu gdje je sad Banovina preseliti do Arene, a Banovinu prodati i tim novcem to sve skupa napraviti. Tunel ispod Rive, svakako. Na kraju Rive, da se poveže istočna i Zapadna obala. Split ne može funkcionirati kao slijepo crijevo. I naravno, parkinzi. Sad ćemo primat po tri, četiri kruzera. Znate koja je to gužva? Moramo riješiti garaže i parkinge, i to hitno - planira. Sve to, potrebno je jer je u četiri godine nastala rupa. - Gradonačelnik se uhvatio štekata, kioska po Žnjanu, gdje je uzimao proviziju po deset, 15 tisuća eura, on i njegova ekipa. Znam šta ljudi pričaju i svima sam i savjetovao da se obrate policiji, DORH-u ili USKOK-u. Činjenica jest da je to radio, da je prihvatio nagodbu, jer je imao većinu u vijeću. Nikad kad sam bio gradonačelnik nisam htio mijenjati GUP, nisam htio ići na nagodbe s firmama koje se tuže s gradom. Svi ti sporovi mogli su se isplatit za deset posto vrijednosti, koliko je on prihvatio. Gurnuo je na vijeće i oni su digli ruku. Na primjer, taj Kosmos koji je uzeo 35 milijuna kuna, to se moglo riješiti za pet, šest milijuna kuna. Ne znam što rade službe i zašto se to ne procesuira. U četiri godine, on i njegova uprava od grada nisu napravili ništa. To je žalosno. A ovo što sam rekao, ja ću i napraviti. Zašto bi naša djeca išla tisuću kilometara do Gardalanda da bi išla u aqua park, igrala se, skakala i kupala, i to na jezeru. Mi to možemo napraviti na našem moru, obali - siguran je Kerum. Naravno, kad je Split u pitanju, Kerum je prokomentirao i stanje u Hajduku. - Vlast u Hajduku je Naš Hajduk. Oni biraju nadzorni odbor, a oni upravu. Udruga Naš Hajduk je ona koja donosi odluke. Jesu li oni zadovoljni nadzornim odborom i upravom, vjerojatno nisu i mislim da ih neće dugo držati. Ako su kupili 24 posto, zašto ne bi od Grada kupili još 26 i postali većinski vlasnici. Ako su već ušli u to, neka upravljaju klubom kao vlasnik. A kad si vlasnik, imaš obaveze, moraš servisirati od a do ž. I onda će vidjeti je li netko produktivan ili nije. Ja kao navijač, a to većina misli, nisam zadovoljan rezultatima, jer Hajduku nije mjesto da bude četvrti, nego ili prvi ili drugi. I bar svake treće godine da osvoji prvenstvo - smatra Kerum. Jedna od bolnih točaka njegova mandata sigurno je hotel Marjan. - Marjan je žrtva politike. Ja sam za Marjan platio državi ogroman novac, a isto tako sam platio male dioničare, radnike za njihove dionice, krenuo sa svojim ogromnim novcem, uložio sve unutra i kad sam ušao u politiku, oni su ga stopirali. Hrvatska banka za obnovu i razvoj nikad nije razmotrila kredit, iako je imala obavezu da financira jer ako postoji išta moćno i jako za turizam, onda je to hotel Marjan. I to je završena priča. Netko će ga kupit, i ja sam tu izgubio svoj novac. A kako u zlu ima dobra, svi su preplaćeni koji su sudjelovali u hotelu Marjan osim Keruma. Jedini koji je izgubio na hotelu Marjan je Željko Kerum. Svi koji su bili u doticaju s hotelom su se obogatili, od radnika nadalje. I to ću svugdje dokazat. Prodali su dionice po 500 kuna, a sve im je plaćeno. Prodali su svoja potraživanja kao da nisu isplaćene plaće, a nisu radili, a ja sam im davao plaće u kešu, imam potpisan ugovor i sve. I dalje traže. Svi preplaćeni, od države koja je dobila 170 milijuna kuna, mali dioničari, radnici koji su dobili nekih 13 milijuna kuna - tvrdi. Iako je svoje poslovno carstvo izgradio na trgovinama, usporedno s problemima hotela Marjan završila se i priča s dućanima, a posao se okrenuo prema turizmu i renti. - Trgovinu ja mogu počet radit sutra, ako hoću. A što se turizma tiče, imamo tu u Rogoznici 350 kreveta. To mi vodi žena i to vrlo uspješno. Super je to napravila. Što se tiče mog biznisa, ovi dušobrižnici koji pišu da je Kerum propao, samo ću im reći da Kerum ima 50 milijuna kuna godišnje najma. Tako da dušobrižnici ne bi morali molit Boga za mene, jer ja molim Boga i ujutro i uvečer - poručuje. Svojevremeno je volio govoriti da želi biti među sto najbogatijih ljudi na svijetu. - Ja se bavim biznisom. Kad netko igra tenis, što mu je cilj? Biti prvi. Što je cilj plivaču? Biti prvi. Što je cilj u nogometu? Biti prvak u domaćem prvenstvu i Champions ligi. Tako je i meni. Ja sam napravio čudo i već sam rekao da sam imao puno utakmica i dobivao sve zaredom. Na kraju se dogodilo da sam izgubio jednu, koja je bila jaka. Ali, nema veze. Ulazili su klubovi iz prve u četvrtu ligu, pa su se vratili u prvu. U čemu je problem? Ja to mogu ponovo. Imam više znanja i iskustva sada nego kad sam krenuo. Onda nisam znao što je rabat, što je žiroračun, što je prihod, što je rashod. A danas, usuđujem se reći, rijetko tko u Hrvatskoj zna ono što ja znam. Tako da ja imam predispozicije. Tema je samo moja želja. Da li ja hoću ponovo radit taj trgovački posao ili ću ostati u poslu gdje ću živjeti od rente. I renta je biznis, i to najbolji i najunosniji. Ali, ako se hoću dokazivati, još uvijek imam snage, volje i želje. Mogu ako hoću, ali, naravno, tu odluku neću donijeti sam. To moram pitati obitelj jer taj angažman iziskuje vrijeme, a tada neću moći biti s djecom i obitelji i zato ne mogu sam donijeti odluku. I sad imam više iskustva i kapitala nego kad sam počeo. Trgovinu, da hoću, mogu jednostavno pokrenuti. Otvorit ću odmah 30 dućana, u jednom danu - priča Kerum. Iako je u politiku ušao neiskusan, uspio je i na lokalnoj i na državnoj razini. No, saborske sjednice nisu ga previše zanimale. - Rijetkost je da je koja nezavisna lista ili mala stranka uspjela kao što sam ja u politici. Koliko je njih bljesnulo, napravilo nešto i više ih nije bilo. Ja sam već devet godina u politici, bili smo parlamentarna stranka od dva zastupnika. Tada je SDP imao većinu s koalicijskim partnerima, pa mi nismo imali neke mogućnosti. Sestra Nevenka je redovno bila u Saboru, a ja nisam, jer nisam mogao biti produktivan. Što ću gore bezveze slušat što pričaju gluposti, a sve što se predlaže, unaprijed se zna hoće li proći ili ne. Jasno mi je bilo da na nacionalnoj političkoj sceni ne mogu napraviti puno jer nisam u koaliciji s vladajućom strankom. Koncentrirao sam se na lokalnu politiku, odnosno grad i županiju, i tu sam uvjeren da ću pobijedit - samouvjereno priča. A u nove pobjede opet ide sa sestrom Nevenkom, s kojom se može pohvaliti da su bili prvi brat i sestra zastupnici u povijesti Sabora. - Ne samo to, bili smo mi u još puno toga prvi. Nevenka je vrhunski knjigovođa koja ima zavidnu karijeru i u politici. Nastavljamo dalje - kratko dodaje. Iz prvog braka Kerum ima dvoje odrasle djece, a u braku s drugom suprugom Fani dobio je troje. No, razlike u roditeljstvu sa 30 i sa 50 godina, kako kaže, za njega nema. - Ja imam petero djece; Nevu, Joška, Franu, Zvonimira i Eleonoru. Nema razlike. To je najveće blago. Ne da imam snage, nego uvijek više jer što je više dice, moraš imat više force i više ljubavi. Blago onom tko dođe u situaciju da ima djecu i da ih ima što više. Na tom počiva opstanak čovječanstva i života - s ponosom priča. Od trenutka kad se pojavio na domaćoj javnoj sceni, Kerum je poznat po svojoj iskrenosti, pa je tako i činjenicu da se rastaje i odlazi s drugom ženom otvoreno rekao na svojoj televiziji. - Nikad nisam požalio zbog iskrenosti. Bio sam iskren i kad sam to izjavio, ali iz poštovanja prema obitelji to je nepotrebno komentirati. Svaka čast svemu, ne mogu reći da sam uvijek u životu bio sto posto iskren, ali ja sam iskrena osoba. Lakše mi je govoriti istinu, nego laž, pa se poslije spetljat oko toga - pomirljiv je Kerum. Za razliku od velikog dijela Hrvatske, prvih sto dana Plenkovićeve Vlade komentira pozitivno. - Mislim da je Plenković spretan i ne nasjeda. Nije brzoplet. Uspoređujući ga s drugim političarima, samo u stranačkoj stezi, kao što je Milanović u SDP-u ljude koji su mu bili iti malo kontra, odmah micao, isto tako Karamarko u HDZ-u, i Jadranka Kosor i Sanader. Samo taj segment, jasno je da se radi o čovjeku koji će razmisliti šta će napraviti. Mogao je i on, da je slijedio njihove načine, već troje, četvero ljudi maknut iz HDZ-a. Znači da je mudar, ne žuri mu se. To je jedan od detalja po kojima se vidi da ne želi tu biti trenutno, nego dugoročno. Mislim da će on dugo biti ne samo šef HDZ-a, nego i šef Vlade. Ne postoje mogućnosti gdje ga se može načet ili mu podvalit nešto - komentira. Istog je mišljenja i kad je u pitanju plagiranje ministra Barišića. - Pa što Plenkoviću znači Barišić, da su ga i makli. On je samo tu pokazao da je dosljedan, a nije imao troška. Plenković je mudar i školovan za to. Zna što radi, diplomat je. Sanader je bio autoritet. Imao je i manire i sve, ali desilo se što se desilo. Plenković isto ima manire, ali nije nagal. Po dalmatinsku, kad nisi nagal, polako ćeš, tiha voda brege valja. A nije željan ničega jer najgora osobina političara je pohlepa. A 99 posto njih nije imalo kune u džepu, pa dođe na funkciju i gleda samo kako će drpat. Plenković već ima sve - objašnjava. Aktualna je i Sauchina utaja pola milijuna kuna za putne troškove... - Pitanje je je li to početak nečega ili je to zamagljivanje prave stvarnosti. Što je pola milijuna kuna? Ništa. Ali, nema veze, zakon se mora poštivat. Jedno je pravda, a drugo je zakon. Čak u toj pravdi i nepravdi nema ni morala, ali zakonski to je kazneno djelo. Tko je ukrao, neka odgovara. Daj Bože da je to samo tih 500.000 kuna, ali ima toga od HBOR-a, pa nadalje gdje se uzimala velika lova. A nije tu samo uzimao SDP, nego i funkcioneri HDZ-a. Tu se drpalo na veliko. Koliko rizičnih plasmana ima? Ne može se uspoređivat koja je u privatnom ili stranom vlasništvu i Hrvatska banka za obnovu i razvoj koja je davala kredite gdje su ljudi uzimali proviziju. To neće nitko reći, a ja mogu reći otvoreno jer se ne bojim. To su lupeži. Treba pitati one koji su bili u Nadzornom odboru, od Linića na dalje, kako su to davali Šegonu kredite. Na što? Na ledine po Slavoniji. A kredite za prave plasmane nisu htjeli razmotrit, kao što smo već spomenuli Marjan. Narod ide glasovat za nekoga misleći da je častan i pošten čovjek. Rijetkost je u to hrvatskoj politici, ispasti će možda da se hvalim, ali ja sam jedini jedini koji u politici nije uzeo, nego dao i izgubio - siguran je Kerum. Novi šef SDP-a Davor Bernardić, po njegovu je mišljenju, na velikom testu. - Bernardić je tek izabran, a već ga prozivaju. Hoće li on tu uspit ili ne? Teško je vjerovat da hoće, ali činjenica je da on dobio Ostojića. Ali, ponavljam; jak SDP i jak HDZ je garancija opstojnosti države. Te sitne i nezavisne strančice mogu djelovati na lokalnom nivou, ali vodit nacionalnu politiku, to nema šanse. Vidjeli smo što je radio don Ivan Grubišić. Izvarao je narod da bi dobio 200.000 kvadrata zemlje u Mravincima koju mu je dao Sabor za duhovne obnove, i nikad nitko nije o tome ništa pisao. A narod mu je opet povjerovao i opet će vjerovat takvim što će pričat priče - negoduje Kerum. Po pitanju Mosta, drži kako je prerano suditi o njihovim rezultatima jer u politiku su ušli nedavno. - Most je i nakon ponovljenih izbora imao odličan rezultat, u Vladi i u koaliciji s HDZ-om, a što se tiče lokalne politike, to im je prvi test gdje će se vidjeti je li im rejting u padu ili se diže - prognozira. I za kraj se osvrnuo na prijedlog o vojnom roku. - Za mjesec dana ne možeš ni marendat. Neka rade što hoće, ali u vojsci se nauči neki red. Mislim da se tu momak iskali. Ne znam bi li za to navijao ili ne. Imam tri sina, ne bi ni oni željeli ići. Neki trening bi se trebao uvest, da ljudi budu spremni, ne daj Bože nečega. Barem da steknu vojnu obuku, ali to ne može biti ispod sto dana. Da se momci očeliče - zaključio je.