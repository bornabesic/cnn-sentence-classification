Foto:FaH NJEMAČKA policija prekinula je sinoć popularni rock festival koji se tijekom vikenda trebao održati u  zapadnom dijelu Njemačke zbog "postojanja terorističkih prijetnji".    "Zbog potencijalne terorističke prijetnje rekli smo organizatorima da iz opreza privremeno prekine održavanje festivala", navela je u priopćenju policija grada Koblenza. List Der Spiegel naveo je da su svi posjetitelji zamoljeni da napuste koncert te da se na "kontroliran i miran način" vrate u kamp u kojem su smješteni. Ispitana dvojica osumnjičenih   "Organizator Rock am Ring festivala, radeći u bliskoj suradnji sa sigurnosnim vlastima, za danas je prekinuo predviđeni program festivala", navela je policija. "Iza svega stoji stvarno upozorenje da je nemoguće otkloniti mogućnost terorističke prijetnje", dodaje se u priopćenju.  Navodno je policija ispitala dvojicu ljudi koji su osumnjičeni da su ostavili nešto iza sebe na mjestu održavanja koncerta, a riječ je o kompleksu na kojemu se održavaju i utrke Formule 1, objavio je njemački Bild, a prenosi njemačka agencija dpa. Njemačka policija na licu mjesta, upitana za ove navode, nije ih htjela komentirati.  Njemački mediji također su prenijeli fotografije kako u petak kasno navečer psi tragači pretražuju mjesto održavanja festivala. Život nakon Manchestera  Samoubilački napad na pop koncertu u britanskom Manchesteru 26. svibnja utjecao je na to da dođe do promjena sigurnosnih planova vezanih uz njemački koncert, a broj policajaca koji ga osigurava povećao se na 1.200, objavila je policija.  "Uzimamo vrlo ozbiljno sve indicije i sumnjive incidente i detaljno ih istražujemo", istaknula je policija.  Regionalna vlada potvrdila je njemačkoj agenciji dpa postojanje terorističke prijetnje i navela da je festival prekinut iz sigurnosnih razloga. Ovaj vikend festival održava se u Nuerburgringu, kompleksu koji ugošćava i utrke Formule 1, a okupit će tijekom vikenda oko 90.000 ljudi.  Svjedoci s lica mjesta potvrdili su da su posjetitelji na miran i kontroliran način napustiti to područje, a organizator Marek Lieberberg kazao je da je sve bilo ispražnjeno u roku od sat i pol vremena. Susjedni festival nije prekinut  Prilikom objave posjetiteljima da se festival u petak navečer prekida izražena je i nada da će se on nakon istražnih radnji u subotu nastaviti.  Paralelni rock festival "Rock im park", koji se održava u bavarskom gradu Nuernbergu, gdje su trebali nastupiti isti sastavi, samo u različito vrijeme, održava se kako je i planirano, navodi njemačka agencija dpa.