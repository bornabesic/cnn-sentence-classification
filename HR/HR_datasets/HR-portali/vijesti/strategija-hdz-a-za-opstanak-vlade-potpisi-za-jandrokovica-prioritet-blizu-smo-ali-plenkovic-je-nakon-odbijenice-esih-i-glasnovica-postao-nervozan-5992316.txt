Bruna Esih i Željko Glasnović nisu sinoć htjeli dati svoje potpise Andreju Plenkoviću, iako su do kasnih sati HDZ-ovci uvjeravali kako na njih računaju te pokušali ostaviti dojam kako je to “gotova stvar”. - Točno je, nismo dali potpis. Rekli smo da smo spremni podržati ministra Zdravka Marića i novog šefa Sabora iz redova HDZ-a, ali premijer nam nije htio zajamčiti da u novoj, presloženoj Vladi neće biti HNS-a, IDS-a i SDSS-a i zato nismo dali svoj potpis - rekla nam je sinoć Bruna Esih. A sačuvati ministra financija Zdravka Marića i smijeniti šefa Sabora, Mostova Božu Petrova - bile su dvije glavne stvari kojima su se HDZ-ovci jučer bavili. Plan HDZ-a, kako doznajemo, bio je da što prije, u ova dva dana, prikupe 76 potpisa za Gordana Jandrokovića kako bi postao novi predsjednik Sabora. Smatrali su kako će prikupljanjem tih 76 glasova izbiti Mostu glavni argument na koji se pozivao - da HDZ nema većinu. - Ovo bi bilo kratkoročno rješenje, najprije želimo zatvoriti ovu priču oko šefa Sabora, a poslije ćemo vidjeti. Onda slijedi drugi korak - rekao nam je jedan od HDZ-ovih zastupnika jučer poslijepodne. Nije želio otkriti koliko je u tom trenutku skupljeno potpisa za Jandrokovića. - Blizu smo - kazao je kratko jedan od naših sugovornika. U Klubu HDZ-a jučer je stoga bilo prilično živo. Od ranog jutra u Saboru je bio premijer i šef stranke Andrej Plenković. Ostao je gotovo cijeli dan. U Vladu se vratio tek oko 16 sati. S njim su bili najbliži suradnici Davor Božinović i Gordan Jandroković. Na sat-dva u Klub je došao i Vladimir Šeks. Pojavili su se i neki ministri, poput ministra rada Tomislava Ćorića. Plenković je, kažu naši sugovornici, sve vrijeme bio dobre volje. Ili je barem tako izgledao. No, kasnije navečer, nakon odbijenice Esih i Glasnovića, govore naši izvori, Plenković je postao nervozan. Navodno su HDZ-ovci sinoć vršili pritiske na pojedine zastupnike... Nekima su, doznajemo, govorili kako će oni biti krivi ako dođe do novih izbora, uvjeravajući ih da im daju potpis, iako su s druge strane, navodno, davali do znanja kako bi za njih izbori bili najbolje rješenje jer bi HDZ ostvario povijesnu pobjedu. Tijekom dana pred Klubom HDZ-a u Saboru bilo je gužve. U Klubu HDZ-a viđeni su neki s kojima je Plenković pokušao postići dogovor - Marin Škibola, Ivica Mišić... Oko 13 sati pojavila se i nezavisna Bruna Esih, članica HDZ-ova Kluba. Ona i Glasnović bili su dvaput jučer na razgovoru, i u Saboru, i u Vladi. Iz HDZ-a su se potom pojavile informacije kako imaju njenu podršku, ali se ubrzo pokazalo da nije tako. U saborskim kuloarima cijeli dan se zbrajalo i lobiralo. - Ima li Plenković većinu? Hoće li oporba uspjeti prikupiti 76 ruku za izglasavanje nepovjerenja ministru Mariću - bila su glavna pitanja. No, ni jučer poslijepodne nitko nije stizao do brojke 76. SDP-u su za opoziv Marića, navodno, nedostajala dva glasa, a slična je situacija, kako su govorili HDZ-ovci, bila i s HDZ-om. Navodno je i njima trebao potpis ili dva za Jandrokovića, a glavna borba vodila se za glasove zastupnika iz Kluba Promijenimo Hrvatsku - Ivana Lovrinovića, Ivicu Mišića i Marina Škibolu te nezavisne Željka Glasnovića, Željka Lackovića i Brunu Esih. Činjenicu da je Ivan Lovrinović jučer u Saboru napao Petrova mnogi su shvatili kao njegovu spremnost da HDZ-u da potporu. I HDZ-ovci su to shvatili kao dobar znak, no, jučer do 16 sati HDZ još nije bio siguran u Lovrinovića. I saborska sjednica počela je jučer burno - traženjem stanki i napadom HDZ-ovaca na Božu Petrova, uz tvrdnje da je izgubio legitimitet. A Božo Petrov cijeli je jučerašnji dan - najturbulentniji u ovom sazivu Sabora - bio vezan za fotelju predsjednika Sabora. Nije je napuštao ni na minutu. Nije prepuštao ni vođenje sjednice svojim potpredsjednicima, niti gubio kontrolu nad tijekom saborske rasprave. Nije prihvatio zahtjev predsjednika Kluba HDZ-a Branka Bačića da odmah kao prvu točku na dnevni red stavi odlučivanje o povjerenju samom sebi. HDZ-ovci su smatrali da mora odmah odstupiti. Jer, prijedlog za razrješenjem Bože Petrova, koji je inicirao HDZ, potpisalo je 79 zastupnika, pa stoga Petrov, kako je naglasio Bačić, nema politički demokratski legitimitet da nastavi predsjedati Saborom. - Politička kriza izazvana je smjenom trojice Mostovih ministara, Vlada treba pokazati da ima povjerenje, a pokazat će ga prvi put kad se bude glasovalo o ministru financija Zdravku Mariću. Ako Vlada bude imala 76 potpisa, prva sljedeća točka je rasprava o mojem opozivu - nije se dao Petrov. U njegovu obranu stao je i Robert Podolnjak: - Javnosti treba jasno reći da je sve ovo dio opasnog scenarija kršenja temeljnih načela vlasti i demokracije - rekao je Podolnjak i upozorio na neustavnost HDZ-ova pokušaja da se smijeni predsjednik Sabora, a ne izabere novi, kao ni novi ministri. - Dovoljno je sedam dana za novu većinu, a svako otezanje znači i da većina ne postoji, kako se radi pritisak na zastupnike i prolongira se sve. Petrov je sada jedina brana premijerovoj potpunoj uzurpaciji vlasti te neustavnom kršenju Ustava i zakona - poručio je Podolnjak. HNS-ov šef Ivan Vrdoljak pozvao je HDZ i Most, ali i ostale stranke na smirivanje strasti i ustvrdio da raspad ove koalicije nije kraj svijeta. - Vaš premijer je premijer kao i ja, morate dokazati da imate većinu koju nemate - poručio je Branimir Bunjac iz Živog zida. Petrov je nakon toga najavio “prelazak” na raspravu o Mostovim izmjenama Zakona o arhivskom gradivu i arhivima. To je bio povod za nove stanke. Prvu je tražio SDP, čiji je Peđa Grbin upozorio da se o zakonima ne može raspravljati bez mišljenja radnih tijela. - Zar zaista mislite da je sad vrijeme za arhive, da je to top tema - upitao je Vrdoljak, a pridružio mu se i šef SDP-a Davor Bernardić. - Kao što ne želimo držati ljestve HDZ-u u ovoj krizi, tako ne želimo sudjelovati ni u predizbornoj kampanji Mosta u raspravi o arhivima - rekao je Bernardić. Nakon toga, mnogi su zastupnici napustili sabornicu i preselili se u saborski kafić, gdje se živo raspravljalo o tome tko će s kime i kakva je sudbina Plenkovićeve Vlade. - Ja sam svojih 25 godina staža morao skupljati u osam saziva, a ti si skupio tri mandata u godini i pol dana - našalio se Furio Radin, jedan od dugovječnijih zastupnika, s Veljkom Kajtazijem.