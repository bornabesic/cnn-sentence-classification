Nakon višemjesečnog kriminalističkog istraživanja koje je PNUSKOK proveo u koordinaciji s USKOK-om i Samostalnim sektorom za otkrivanje poreznih prijevara Ministarstva financija (SSOPP), a na temelju kaznenih prijava PNUSKOK-a i SSOPP-a, USKOK je donio rješenje o provođenju istrage protiv Petra i Ante Pripuza i još 11 hrvatskih državljana.  Sumnjiče ih za stvaranje zločinačkog udruženja, zlouporabe povjerenja u gospodarskom poslovanju u sastavu zločinačkog udruženja, utaje poreza ili carine u sastavu zločinačkog udruženja, pomaganja u zlouporabi povjerenja u gospodarskom poslovanju te pomaganja u utaji poreza ili carine u sastavu zločinačkog udruženja.   Osnovano se sumnja da je Petar Pripuz, kao predsjednik Uprave CIOS-a, a potom i kao predsjednik nadzornog odbora iste tvrtke i stvarni voditelj poslovanja tog društva, od početka 2012. do svibnja 2017., na području Hrvatske, radi pribavljanja znatne nepripadne imovinske koristi za sebe i druge, i to izvlačenjem novčanih sredstava iz CIOS-a temeljem nevjerodostojnih računa, te neosnovanim umanjenjem osnovice za obračun poreza na dodanu vrijednost i poreza na dobit, ustrojio zločinačko udruženje. Sumnjaju da je ostale okrivljenike kao odgovorne osobe u više trgovačkih društava povezao u zajedničko djelovanje u sklopu zločinačkog udruženja.  U cilju realizacije plana Petra Pripuz je, zajedno sa sinom Antom,  prvo kao članom uprave a potom i kao formalnim predsjednikom uprave CIOS-a, organizirao nabavu metalnog otpada, time da je prema njihovim nalozima u poslovnim knjigama društva izvršeno evidentiranje nevjerodostojnih računa i druge knjigovodstvene dokumentacije kojom je neistinito prikazana isporuka robe od strane više društava čije su odgovorne osobe sastavljale nevjerodostojnu dokumentaciju i izdavale fiktivne račune za navodno isporučeni metalni otpad, koji ta društva nisu nabavila niti isporučila CIOS-u. Nakon što je u poslovnim knjigama društva neistinito prikazan ulaz metalnog otpada, Pripuzi su, sumnja Uskok, u cilju prikrivanja i neistinitog evidentiranja nastalih viškova metalnog otpada kao nove robe u cilju izvlačenja novca iz društva, nalagali plaćanje fiktivnih računa društvima koja su, sukladno dogovoru takve račune ispostavila, iako su znali da se radi o fiktivnim računima te da ta društva nisu isporučila navedeni metalni otpad.   Nakon plaćanja izvršenih temeljem fiktivnih računa koje je sačinjavala i knjižila osmookrivljena, na račune četiriju društava, od treće do sedmookrivljenog su osigurali daljnje transfere i izvlačenje novčanih sredstava s računa tih društava. Sukladno njihovim uputama, tako uplaćeni novac su u gotovini podizali četvrtookrivljeni, petookrivljeni  te deseto, jedananesti , dvanaesto i trinaestookrivljeni Ukupni iznos podignutog novca okrivljenici su podijelili s Pripuzima. te su na opisani način pribavili nepripadnu imovinsku korist od najmanje 98.000.000 kuna dok su neosnovanim umanjenjem osnovice za obračun poreza CIOS-u omogućili manje plaćanje obveze poreza na dobit i poreza na dodanu vrijednost u ukupnom iznosu od najmanje 22.000.000 kuna.  USKOK je sucu istrage Županijskog suda u Zagrebu podnio prijedlog za donošenje rješenja o određivanju privremenih mjera protiv okrivljenika radi osiguranja oduzimanja nezakonito stečene imovinske koristi. Uskokovi istražitelji Petra Pripuza počeli su ispitivati u 11.30 sati u bolnici Sveti duh i do 15 sati još nisu završili s ispitivanjem.