Predsjednica Kolinda Grabar Kitarović u ekskluzivnom intervjuu za Media servis govorila je o sudbini koncerna Agrokor. - Najveću odgovornost za sudbinu koncerna Agrokor, ali i cijelog sustava koji je vezan uz Agrokor doista snosi sada već bivša Uprava - poručila je predsjednica. - Moram vam reći da sam zgrožena. Jednostavno ne mogu vjerovati da u situaciji kada ne možete plaćati dobavljačima, kada ste u situaciji da vam ovisi o tome hoćete li moći isplatiti plaće. Za mene je utjelovljenje Agrokora jedan mali dućan Konzuma koji se nalazi ispod mojeg stana. Ja ne mogu razumjeti da u situaciji kada ti ljudi strepe za vlastiti život i budućnost svojeg radnog vijeka, kada ne možete plaćati dobavljačima, kada možete izazvati jedan domino efekt pada dobavljača, da i dalje možete živjeti u luksuznim uvjetima u nekakvom dvorcu. Mislim da je to apsolutno nedopustivo i nemoralno - komentriala je predsjednica situaciju u Agrokoru. Rad i poteze Vlade u cijeloj situaciji predsjednica podržava, ali i upozorava na veliku odgovornost... - Mislim da se trude iznaći rješenje koje će osigurati stabilnost koncerna Agrokor, ali i cijelog sustava koji je vezan uz to da se ne javi domino efekt. Bitna je odgovornost Vlade da zaštiti prava radnika i dobavljača, ali i da osigura, tj. kontrolira transparentnost poslovanja. U svemu tome ću podržavati Vladu.  - Svi politički akteri, od mene osobno, preko Vlade i oporbe moramo voditi računa da sve naše izjave u vezi Agrokora itetako glasno odjekuju i u međunarodnoj javnosti. Ni na koji način nisam željela destabilizirati koncern, niti hrvatsko gospodarstvo, no vrlo pažljivo sam pratila sve što se u tom postupku događa, a djelovala koliko mogu u skladu sa svojim ovlastima koje mi daje Ustav - naglasila je još Grabar - Kitarović. Predsjednica se osvrnula i na spor s MOLom oko INA-e. Kaže, dobre volje sada svakako ima, a od Vlade očekuje da predloži neki model. Gužve na granicama i dalje ne prestaju, predsjednica kaže da je u razgovorima sa mađarskim kolegom Janooszom Aderom zaista dobila dojam da Mađarska razumije velike probleme koji zbog strogih kontrola nastaju, a istome se nada i od Slovenije, u koju idućeg tjedna šalje i svog savjetnika za vanjsku politiku kako bi sa slovenskim kolegom o toj temi razgovarao. Kolinda Grabar - Kitarović posljednje je vrijeme intenzivirala svoje vanjskopolitičke aktivnosti, pa nakon Kuvajta, Švedske i Irske, odlazi idućeg tjedna u Katar, još jednu bogatu državu. Ondje će prvenstveno biti riječi o poboljšanju gospodarske suradnje, od vojne, pa do niza drugih industrija. Uz Katar, idući je tjedan Kolinda Grabar Kitarović trebala boraviti i u Egiptu, no taj je posjet odgođen, jer, kako kaže, nije htjela preuzeti odgovornost za sigurnost gospodarstvenika koji bi s njom putovali... - Nije riječ o otkazivanju, već je riječ o odgodi. Naravno nisam htjela opterećivati egipatske službe sigurnosti nekakvim daljnjim naporima gdje bi u ovoj izvanrednoj situaciji trebali posebno brinuti o nama" Demografska obnova kapitalni je projekt za Hrvatsku, složni su i predsjednica i premijer Andrej Plenković. No, dok ona i dalje smatra da je posebno ministarstvo za demografiju pravo rješenje, Vada je nedavno osnovala Vijeće za demografsku revitalizaciju, što upućuje na to da se ne slažu oko načina na koji se demografska obnova može postići. Predsjednica je poručila da se ona još uvijek zalaže za posebno ministastvo, no dodala je da formom nije opterećena, pa se tako nada i uspjehu novoosnovanog Vladina vijeća. Predsjednica je najavila i kadrovska osvježenja u svom timu, neka vezana baš i uz demografiju... - Ja sam imenovala svog posebnog savjetnika za demografiju, gospodina Anđelka Akrapa koji je jedan od najvećih stručnjaka. Gospodina Branka Lustiga postavila sam na mjesto posebnog savjetnika za pitanja holokausta. Imenovanje gospodina Bakića kao posebnog savjetnika za digitalnu transformaciju i STEM, s kojim želim raditi na modernizaciji hrvatskog obrazovanja.  S Pantovčaka odlazi pak Nikica Valentić, predsjedničin savjetnik za gospodarstvo, koji je razriješenje zatražio zbog zdravstvenih razloga. Ususret obilježavanju obljetnice tragedije Jasenovca, koja je iz godine u godinu predmet razdvajanja u Hrvatskoj, Grabar - Kitarović je osudila događaje od početka ovoga tjedna, kada su se neki pojedinci u samom centru Zagreba slikali sa ustaškim obilježjima... - Ja moram iskoristiti prigodu i osuditi ono što se dogodilo u ponedjeljak gdje su se pod okriljem mraka jedna skupina kukavica slikala s ustaškim obilježjem. Nisu svjesni koliko to ogromnu štetu nanosi Hrvatskoj. Naglasila je da očekuje istragu i o tome, ali podsjetila i na još uvijek neriješen slučaj poljudske svastike... - Koja je bila uperena isključivo protiv imidža Republike Hrvatske. Još uvijek očekujem od Ministarstva unutarnjih poslova i policije da nastavi istragu i pronađe počinitelja - zaključila je predsjednica za Media servis.