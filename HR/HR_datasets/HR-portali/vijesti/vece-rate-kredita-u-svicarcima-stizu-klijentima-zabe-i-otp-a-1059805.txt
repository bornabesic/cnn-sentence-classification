Ovih su dana neki dužnici u CHF dobili svoje prve rate u eurima, nakon provedene konverzije, no klijente Zagrebačke banke i OTP-a “razveselili” su uvećani anuiteti, nakon što su im banke prestale obračunavati rate prema zamrznutom tečaju švicarskog franka čija je zakonska primjena istekla. Kod jednih je posrijedi neznatna razlika od stotinjak kuna, no kod drugih je to 400, 500 ili 1000 kuna. Preplaćeni bi iznos, s obzirom na to da je nastao nakon 30. rujna 2015., sukladno zakonu, trebali dobiti na prvom anuitetu nakon konverzije. A ona još uvijek u velikom dijelu banaka nije privedena kraju. U Zagrebačkoj banci trebala bi biti gotova do kraja veljače, jave li se dotad svi od 93 posto dužnika u CHF koliko ih je prihvatilo konverziju. Banka zbog razlike u tečaju naplaćuje uvećane rate i vratit će ih klijentima vjerojatno već u ožujku, dovrše li konverziju u veljači. RBA i dalje primjenjuje “zamrznuti” tečaj i neće imati preplate po osnovi tečajnih razlika, a osim informacije da je konverzija još u tijeku, ne preciziraju koliko su daleko odmaknuli. Premda su najavljivali da će konverziju završiti do kraja siječnja, ponešto se otegnula i u PBZ-u, koji je dosad konvertirao najveći udio kredita od svih banaka – 90 posto. – S obzirom na naš uloženi napor, korektnost ponude i izračuna te jednostavnost i brzinu procesa ugovaranja, omogućili smo svojim klijentima da konverziju provedu prije isteka odredbe Zakona o potrošačkom kreditiranju na temelju koje je zamrznut, odnosno fiksiran tečaj CHF. Za klijente koji nisu ugovorili konverziju do dana isteka zakonskog roka fiksiranog tečaja primjenjivat će se nadalje važeći tržišni tečaj – poručuju iz PBZ-a. U Erste banci, čija je uprava odlučila zadržati tečaj franka fiksiran na 6,39 kuna, dosad je konvertirano oko 74 posto kredita, odnosno 7000 ugovora. Oko 95 posto klijenata prihvatilo je konverziju i očekuje njezin dovršetak do kraja mjeseca. Na polovici puta je Hypo, čijih preostalih 50 posto klijenata može očekivati konverziju do kraja ožujka. Prijedlog konverzije prihvatilo je ukupno 94 posto dužnika u CHF i za sve njih zadržali su fiksni tečaj. Iz Sberbanke nismo dobili odgovor na upit o tijeku konverzije, no prije mjesec dana rekli su nam da su i oni na snazi ostavili “zamrznuti” tečaj i do kraja veljače očekuju reakcije dužnika na nove izračune. >> EK će kritizirati Hrvatsku zbog Zakona o konverziji kredita? 