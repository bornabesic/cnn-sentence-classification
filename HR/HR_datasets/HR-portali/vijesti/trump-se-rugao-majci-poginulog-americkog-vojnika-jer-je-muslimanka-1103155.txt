Republikanski predsjednički kandidat Donald Trump izazvao je ogorčenost rugajući se majci ubijenoga američkoga muslimanskog vojnika. Ghazala Khan stajala je bez riječi pored svojeg muža za vrijeme njegova emocionalnog govora na Demokratskoj nacionalnoj konvenciji u četvrtak. Trump je sugerirao da joj možda nije bilo dopušteno govoriti. Republikanci i Demokrati rekli su da komentari republikanskog kandidata nisu način na koji se može govoriti o majci junaka. Gospođa Khan kazala je da ju je Trumpova primjedba uznemirila. Prošli tjedan njezin je suprug Khizr Khan u govoru na Konvenciji rekao da Trump nije žrtvovao "ništa i nikoga" za svoju zemlju. Na Konvenciji u Philadelphiji on je kazao da njegov sin ne bi ni bio u SAD-u da to ovisi o Trumpu, koji je pozvao na zabranu ulaska muslimanima u SAD. Humayun Khan ubijen je u napadu automobilom bombom 2004. u Iraku u dobi od 27 godina. Donald Trump je ovaj tjedan u intervjuu za mrežu ABC odgovorio na kritike. "Pogledate li tu ženu koja je ondje stajala", rekao je, "ona nije ništa izustila... Možda joj nije bilo dopušteno išta reći. Prosudite sami". Međutim bivši predsjednik Bill Clinton, suprug demokratske predsjedničke kandidatkinje Hillary Clinton, kazao je: "Ne mogu shvatiti kako netko može tako nešto reći majci jednog junaka". Demokratski kandidat za potpredsjednika Tim Kaine rekao je da je Trumpova primjedba bila neprimjerena: "To samo još jednom pokazuje neprimjerenost njegova temperamenta. Ako nemate više osjećaja za empatiju od ovoga, tada je zasigurno nećete ni moći naučiti". U poruci preko Twittera guverner Ohioa, bivši Trumpov suparnik za republikansku nominaciju John Kasich je napisao: "Postoji samo jedan način da se govori o junakovim roditeljima: uz počasti i s poštovanjem". U intervjuu za mrežu ABC u subotu Ghazala Khan je rekla: "Dok sam stajala ondje, cijela je Amerika osjećala moju bol, bez ijedne izgovorene riječi. Ne znam kako to nije shvatio", kazala je i dodala: "Molim vas gospodine Trump, osjetite tu bol i bit ćete bolji.". Njezin suprug Khirz Khan kazao je da Trump nije sposoban osjetiti bol majke koja je žrtvovala sina. "Utrka za predsjedničku funkciju ne daje vam pravo da ne poštujete majku junaka - sram ga bilo". "Nema pristojnosti, njegovo je srce mračno". Ghazala Khan je kazala kako nije govorila jer je još uvijek preplavljena tugom  i ne može ni pogledati slike svoga sina bez suza. >> Nezgoda predsjedničkog kandidata: Trump se zaglavio u dizalu, spašen uz pomoć ljestava 