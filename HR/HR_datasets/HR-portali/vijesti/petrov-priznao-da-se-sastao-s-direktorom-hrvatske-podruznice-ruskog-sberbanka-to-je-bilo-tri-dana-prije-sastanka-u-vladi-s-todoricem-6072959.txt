Predsjednik Mosta i donedavni predsjednik Hrvatskog sabora Božo Petrov komentirao je u utorak pisanje Nacionala u čijem tekstu se spominju njegove navodne veze s predstavnikom ruskog Sberbanka, najvećeg kreditora Agrokora, piše N1. - Zna se da me obitelj Todorić doživljava krivcem za raspad svog carstva pa me optužuju za veze s Rusima iako su oni s njima poslovali godinama. To što su napravili dug od 40 milijardi kuna, a političke elite HDZ-a i SDP-a su to prešutno odobravale - o tome se šuti. Drago mi je da se obitelj Todorić uključila u lokalnu kampanju za HDZ. Ja sam razgovarao s dobavljačima i zato sam inzistirao u Vladi da se ta tema otvori - rekao je Petrov. - U trenutku kada sam od malih poljoprivrednika preko dobavljača čuo da je kritično u Agrokoru pokušao sam u dva navrata razgovarati s ministrom Marićem. Kad nisam dobio odgovor razgovarao sam s dobavljačima, prvo s Maricom Vidaković iz Kraša. Nakon toga sam tražio u Vladi da se taj razgovor otvori. Rekli su mi da preuveličavam, a kad mi ništa nije preostalo tražio sam od dobavljača da Todoriću pošalju poruku da smo zabrinuti i da bi htjeli razgovarati. Bitno mi je bilo da se razgovor konačno otvori. Nije bitno kako su oni došli do njega - rekao je Petrov. Petrov je potom prepričao trenutke u kojima je shvatio kako je situacija u Agrokoru kritična: - Tražili smo prije da se financijska izvješća iz Agrokora otvore i tada se pokazalo da je situacija kritična i da nam slijedi armagedon gospodarstva. Kada se ta tema otvori pred svjedocima nema više uzmicanja i treba se transparentno otvoriti i voditi. Kad se pokazalo da su moje tvrdnje točne o financijskim izvješćima i dogodio se razgovor s Todorićem gdje smo mu dali do znanja da neće dobiti milijardu i pol kuna - rekao je Petrov i zatim objasnio kojim redoslijedom su se sastanci odvijali. - Prvo dobavljači, pa uvid u financijska izvješća, pa tri dana pred sastanak s Todorićem našao sam se s gospodinom Henjakom [predsjednikom Uprave Sberbank Hrvatska] gdje sam mu tada jasno rekao da znamo da su financijska izvješća katastrofa i da Todorić treba razmišljati da izađe iz tvrtke i da ovu priču neće voditi banke. To je sve prije sastanka s Todorićem rečeno, a to sam mu na sastanku i ponovio - rekao je Petrov. - Važno je istaknuti da smo se upravo Most i ja kao predstavnik Mosta u Vladi zalagali da banke ne mogu biti vlasnici ni na početku ni na kraju restrukturiranja. Da se to treba napraviti tako da kad se budu trgovačka društva prodavala da one kompanije iz Hrvatske trebaju biti te koje mogu biti konkurentne prilikom prodavanja tih trgovačkih društava. Tražili smo da su dobavljači prvi u mogućnosti dobiti novac. To sam rekao u Vladi i na drugom sastanku gdje su prisustvovali predstavnici Erste banke, VTB-a i Sberbanka. Oni su naglasili da im nije u interesu ući u vlasništvo, a to sam i ja rekao da mi nije u interesu. Sastanci su išli ovako: prvo dobavljači, pa mali poljoprivrednici, nakon toga sam dva puta pokušao s Marićem, opet dobavljači, pa opet pokušaj s Vladom. Kad to nije išlo tražio sam od dobavljača da pošalju poruku Todoriću da želimo razgovarati - zaključio je Petrov.