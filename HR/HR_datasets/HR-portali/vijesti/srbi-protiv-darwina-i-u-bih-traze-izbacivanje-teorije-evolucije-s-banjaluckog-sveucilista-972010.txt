Foto: 123rf  UPRAVNIM tijelima Sveučilišta u Banja Luci upućena je peticija za izbacivanje izučavanja teorije evolucije Charlesa Darwina iz nastavnih planova i programa, a riječ je o identičnom zahtjevu kakvoga je sveučilištima u Srbiji ranije proslijedila skupina srbijanskih znanstvenika bliskih Srpskoj pravoslavnoj crkvi (SPC), objavile su u utorak banjalučke Nezavisne novine.  Glasnogovornica Sveučilišta, Slava Govedarica, potvrdila je kako su dobili peticiju te kako je konačna odluka o njenoj sudbinu u rukama članova Senata.  "Peticiju su potpisala 52 akademika i profesora Sveučilišta, 61 doktor znanosti, pet magistara znanosti, 50 liječnika-specijalista, 24 inženjera, 19 profesora srednjih škola, 25 diplomiranih pravnika i ekonomista, 14 filozofa, filologa i sociologa, pet farmaceuta i kemičara, osam umjetnika, pet novinara i pet svećenika", pojasnila je Govedarica. Uplitanje u obrazovanje druge države  Zanimljivo je kako je riječ o peticiji koja je istodobno poslana tijelima vlasti u Srbiji te sveučilištima u Beogradu, Novom Sadu, Nišu i Kragujevcu, a oni koji su je uputili očigledno Banja Luku smatraju dijelom istog obrazovnog prostora i sustava, iako je u pitanju druga država.   Zagovornici ukidanja izučavanja teorije evolucije u Srbiji smatraju kako ona nije znanstveno dokazana te kako bi stoga valjalo revidirati dosadašnji pristup toj materiji u obrazovnim programima.  Njihovi kritičari ističu pak kako se radi o skupini osoba sklonih kreacionizmu koji niječu utvrđene znanstvene činjenice. Zahtjev će najvjerojatnije biti odbačen  Izvori s banjolučkog Sveučilišta drže kako će njihov senat najvjerojatnije odbaciti peticiju.  Stojko Vidović, profesor genetike i molekularne biologije na Medicinskom fakultetu u Banja Luci, ocijenio je kako u ovom slučaju nije riječ o peticiji temeljenoj na znanosti nego na nečemu drugom, vjerojatno političkim utjecajima.  Kazao je kako mu je neprihvatljivo izbacivati iz nastavnih programa nešto što je znanstveno dokazano, verificirano i potvrđeno sve dok se sa znanstvenog aspekta ne pojave drugačiji argumentirani dokazi.  Vidović ističe kako je genetička komponenta Darwinove teorije o podrijetlu vrsta sasvim jasna jer od najjednostavnijih organizama na Zemlji, virusa i bakterija pa do najsloženijih organizama, uključujući čovjeka, svi imaju istu genetičku komponentu, što znači da sve što je nastalo na Zemlji ima zajedničko podrijetlo. Nema znanstvene argumente  Profesorica na Prirodno-matematičkom fakultetu u Banja Luci, Vesna Milankov, uvjerena je kako će Sveučilišni senat odbaciti zahtjev iz Beograda.  "Ova peticija nema znanstvene argumente i ima vrlo ozbiljne materijalne greške", kazala je Milankov.