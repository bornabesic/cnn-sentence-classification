Svjesni smo da su nužne promjene u Zagrebu i jedino zajednička, ujedinjena opozicija može na ovim izborima polučiti dobar rezultat, ali to znači prije svega zajedništvo i razgovor svih strana, a nikako soliranje i tvrdoglavost. Poručio je to u utorak predsjednik SDP-a Davor Bernardić iz čega su mnogi u stranci zaključili da je SDP odlučio podržati HNS-ovu kandidatkinju Anku Mrak Taritaš. Još će se razgovarati Iako konačne odluke još nema, naši sugovornici iz samog vrha stranke drže da je to najizglednija opcija. S vlastitim su kandidatom zakasnili, a ako se mora birati između nezavisne Sandre Švaljek i Anke Mrak Taritaš, većina je za to da se podrži kandidatkinja dugogodišnjeg partnera HNS-a od kojeg će se, u tom slučaju, tražiti ustupci u drugim sredinama. Primjerice, u Splitu i Rijeci gdje u SDP-u očekuju da HNS podrži njihove kandidate Aidu Batarelo i Vojka Obersnela te da ne ide na izbore s odvojenim listama. Osim toga, ovih su dana na Iblerov trg stigli rezultati zadnje ankete prema kojoj je kandidatkinja HNS-a navodno bolja od Sandre Švaljek. – Još ćemo sjesti i razgovarati i međusobno i s HNS-om, ali mislim da je Bernardić poslao poprilično jasnu poruku i da je naša podrška Anki najizglednija opcija – kaže izvor iz stranke. Svjestan je, dodaje, da postoji struja u zagrebačkom SDP-u kojoj se takva odluka neće svidjeti, ali i oni, dodaje, moraju biti svjesni da je stranka gradila Bernardića za kandidata, a da je on sada postao predsjednik stranke. I kao takav ne može više, kaže, biti kandidat. I iako se i jučer od nekih iz stranke još moglo čuti da se neki nezavisni kandidat još pokušava naći sve je jasnije da od te priče nema ništa. U svakom slučaju, konačna bi se odluka morala donijeti vrlo brzo, navodno ovih dana. A osim o kandidatu, već se raspravlja i o imenima koja bi se našla na SDP-ovoj listi za Skupštinu. Bit će, kažu u vodstvu SDP-a, kombinacija ljudi iz vodstva zagrebačkog SDP-a, onih koji su se iskazali u prošlom mandatu, ali i u radu stranačkih savjeta. Tko ide na listu? Može se očekivati da će na listi biti Vesna Nađ, Draženko Pandek i Saša Molan, potom Dominik Etlinger, SDP-ov član Gradske skupštine, ali i predsjednica Savjeta za kulturu u zagrebačkom SDP-u Saša Broz, predsjednik Savjeta za zdravstvo Branko Kolarić. Inače jučer je održano i Predsjedništvo SDP-a na kojem je donesena odluka o pokretanju stranačkog postupka protiv pritvorenog Tomislava Sauche. Uz obrazloženje da u stranci drže da je politička odgovornost šira od kaznene. No, ipak će se pričekati da Saucha iziđe iz pritvora i pred strankom iznese svoju obranu, a pričekati će se i da se vidi hoće li optužnica biti potvrđena. >> Ministarstvo: Svi modeli pokazuju da će cijena struje za građane biti niža u odnosu na 2016. Sabina Glasovac Saborska zastupnica SDP-a bit će kandidatkinja stranke za gradonačelnicu Zadra čime bi mogla biti glavna protivnica HDZ-ovu Božidaru Kalmeti ako se i on kandidira za gradonačelnika Franko Vidović Još jedan zastupnik SDP-a u Saboru prihvatio se utrke na lokalnim izborima. Kandidat je SDP-a za gradonačelnika Šibenika koji je vjerojatno jedini grad u Hrvatskoj u kojem nijedna vlast nije osvojila dva mandata zaredom. Aida Batarelo Kandidatkinja je splitskog ogranka SDP-a za gradonačelnicu Splita. Bila je dogradonačelnica bivšem stranačkom kolegi, gradonačelniku Ivi Baldasaru koji ju je razriješio dužnosti nakon što se kandidirala protiv njega. Vojko Obersnel Vodi Rijeku već 16 godina, a kandidat je za gradonačelnika i na idućim lokalnim izborima na kojima želi svoj peti mandat. 