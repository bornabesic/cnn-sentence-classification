Republikanski predsjednički kandidat Donald Trump izjavio je u srijedu kako je ruski predsjednik Vladimir Putin bolji vođa nego američki predsjednik Barack Obama, koristeći televizijski forum da bi pokazao sebe kao sposobnijeg za potvrđivanje američkog globalnog predvodništva. Trump je ustvrdio u televizijskom forumu na kojem su se on i njegova demokratska suparnica Hillary Clinton pojavili jedno iza drugoga da su američkim generalima bile vezane ruke politikama Obame i Clinton, koja je bila državna tajnica u prvom mandatu tog demokratskog predsjednika. "Mislim da su pod vodstvom Baracka Obame i Hillary Clinton generali bili sravnjeni sa zemljom. Oni su oslabljeni do razine koja je sramotna za našu zemlju", rekao je Trump na NBC-ovu forumu "Glavni zapovjednik" u New Yorku kojem nazoče vojni veterani. Bilo je to prvi put da su se Trump i Clinton sučelili na istoj pozornici otkako su u srpnju prihvatili nominacije svojih stranaka za izbore 8. studenoga. Clinton su ispitivali o njezinu postupanju s povjerljivim informacijama dok je koristila svoj privatni email server tijekom obavljanja dužnosti državne tajnice. Ravnatelj FBI-ja James Comey proglasio ju je "krajnje nemarnom" u postupanju s osjetljivim materijalom ali nije preporučio optužnicu protiv nje. "Činila sam točno ono što sam trebala i odnosim se prema tome veoma ozbiljno, uvijek sam i uvijek ću", rekla je. Trumpova pohvala Putinu i njegov prijedlog da Sjedinjene Države i Rusija uspostave savez kako bi porazile Islamsku državu mogli bi izazvati čuđenje vanjskopolitičkih stručnjaka koji drže da se Moskva upliće kako bi zaustavila sirijski građanski rat. "Ako on govori sjajne stvari o meni, ja ću reći sjajne stvari o njemu", rekao je Trump govoreći o ruskom predsjedniku. "Svakako u tom sustavu on je vođa, daleko više nego što je naš predsjednik". Trump je nazivao Obamu "utemeljiteljem ISIS-a", što je kratica za Islamsku državu, u govorima prije nekoliko tjedana. Ta izjava izazvala je kritike što ga je natjeralo na pristup kampanji s više stege. Otada je sustigao Clinton u istraživanjima javnoga mišljenja o njihovoj popularnosti. Trump je isto tako nagovještavao što je doznao u povjerljivim obavještajnim informacijama koje su mu američki dužnosnici davali budući je republikanski kandidat. "Jedna stvar me je šokirala", rekao je Trump. Doznao sam da naše čelništvo, Barack Obama, nije slijedilo ono što su naši stručnjaci... rekli da učini, i bio sam vrlo, vrlo iznenađen...Naši čelnici nisu slijedili ono što su ovi preporučili". Ranije u srijedu Trump je obećao da će pokrenuti američko vojno jačanje rekavši kako je Amerika ugrožena kao nikad ranije od neprijatelja poput islamskih ekstremista, Sjeverne Koreje i Kine.  >> Obama otkazao sastanak nakon što ga je opsovao filipinski predsjednik, Duterte žali zbog izjave 