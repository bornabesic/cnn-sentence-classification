Pred zakonom smo, barem nominalno, svi jednaki, no sudeći po primjeru Zsolta Tamasa Hernadija, neki od nas su ipak jednakiji. Jer prvi čovjek MOL-a, kojeg Hrvatska traži jer je u našoj zemlji optužen da je bivšem premijeru Ivi Sanaderu dao 10 milijuna eura mita kako bi MOL preuzeo upravljačka prava nad Inom, iako na to nije imao pravo, našem pravosuđu postaje sve nedohvatljiviji. Mađarska ga je odavno proglasila svojim nacionalnim interesom, tvrdeći da bi i samo njegovo ispitivanje u bilo kojem svojstvu ugrozilo financijsku i energetsku sigurnost te zemlje!? Istodobno, mađarski diplomati lobiraju za Hernadija gdje stignu, a iz diplomatskih izvora neslužbeno se čuje da je mađarska nota odaslana Interpolu mogući razlog što je ta međunarodna policijska agencija nedavno suspendirala Interpolovu tjeralicu za Hernadijem. Takvu odluku na konferenciji na Baliju donijelo je Glavno tajništvo Interpola, koje je odbilo ukinuti suspenziju međunarodne potrage za Hernadijem iako je prethodno Komisija za kontrolu Interpolovih datoteka zainteresiranim stranama dostavila podatke iz kojih proizlazi da objavljivanje međunarodne potrage ne bi bilo u suprotnosti s pravilima Interpola. Koliko je slučaj Hernadi očito poseban svjedoči i podatak da je riječ o presedanskoj odluci jer se nikada prije nije dogodilo da Izvršni odbor i Glavno tajništvo Interpola ne poslušaju preporuku Komisije za kontrolu Interpolovih datoteka. Da stvar bude bolja, prije ove odluke Interpol je čak tražio i financijsku garanciju od Hrvatske, koja bi pokrila eventualnu štetu koju bi Interpol pretrpio ako bi raspisao tjeralicu protiv Hernadija te ako bi Hernadi na koncu bio oslobođen!? Iako je gotovo nevjerojatno da međunarodna policijska agencija traži financijsku garanciju od države koja potražuje osobu optuženu za ozbiljan kriminal, Hrvatska je bila voljna dati takvu garanciju, no od toga na kraju nije bilo ništa, jer je Interpol, može se pretpostaviti nakon političke intervencije iz Mađarske, od takvog zahtjeva odustao. Inače, ovom odlukom Hrvatskoj je zabranjeno da se u slučaju Hernadi koristi Interpolovim potražnim sustavom, a tjeralica raspisana za njim vrijedi na teritoriju Hrvatske. Za njim je raspisan i europski uhidbeni nalog (EUN), no od toga je slaba vajda jer iako je Hernadi od trenutka kada je Hrvatska za njim raspisala EUN putovao u Austriju i Njemačku, one po njemu nisu postupile. Što je još gore, tamošnji sudovi o hrvatskom EUN-u nisu ni odlučivali, pa je Hrvatskoj izbijena mogućnost da s tom problematikom eventualno ode pred Europski sud pravde u Luxembourg. Istovremeno, Mađari se na sve moguće načine trude opstruirati postupak koji se protiv Hernadija vodi u Hrvatskoj, pa su tako, iako njihovi političari i tužitelji u javnim istupima tvrde drukčije, u čak pet navrata odbili Hernadiju uručiti USKOK-ove pozive. Odbili su Hernadija ispitati, a nisu mu, također zbog nacionalnih interesa, dopustili ni da svjedoči u aferi Spice. Nadalje, Hrvatska Mađarskoj nikada nije ustupila Hernadijev spis, a ni Mađari od Hrvatske nikada ništa iz spisa koji broji tisuće stranica nisu tražili. Uz to su blokirali i konvenciju o uzajamnoj pravnoj pomoći kojoj je Hrvatska trebala pristupiti ulaskom u EU. Napravili su i rade sve što mogu kako bi zaštitili čovjeka optuženog za ozbiljan kriminal.   >> Interpol odbio obnoviti tjeralicu protiv Zsolta Hernadija