Zbog smrti svog djeteta, bebe stare dvadesetak dana, sredinom prošlog tjedna na širem području Zagreba uhićena je 35-godišnjakinja koja je, kako se sumnja, godinama zanemarivala svoju djecu. Tragedija se dogodila nakon što je majka bebu ostavila u kući i otišla u noćni izlazak, a kad se vratila beba je bila mrtva. – Dijete je ujutro pronašao djed nakon što se probudio. Došao je do male koja je već bila hladna, odmah je zvao sina da je probaju zajedno oživiti, ali nisu uspjeli. Kad je hitna došla, mogli su samo konstatirati smrt, a obdukcija je pokazala da se mala preko noći ugušila. Njezina je majka izašla s društvom i vratila se oko četiri sata ujutro pijana, a prije izlaska dijete je okupala i presvukla – prepričao nam je jedan od znanaca privedene majke. Dodao je i da su u stanu u kojem se dogodila tragedija živjeli ona, četvero djece, njezin brat i otac koji je ujedno i vlasnik stana. – Ona vam je živjela takav život da svako dijete ima drugog oca, svi klinci od kojih najstariji ide u drugi razred osnovne škole stvarno su divni, prekrasni. Ne mogu reći da se ona nije brinula o njima, ali kako je bila nezaposlena, nekako su o njima više skrbili njezin brat i otac. Koliko sam čuo, sva djeca sad su u domu u Nazorovoj jer se o njima ne mogu brinuti ni deda ni ujak koji su u šoku nakon svega što se dogodilo – kaže poznanik obitelji. Istovremeno, 35-godišnjoj majci koja je kazneno prijavljena zbog povrede prava djece određen je pritvor zbog opasnosti od ponavljanja djela te opasnosti od utjecaja na svjedoke. >> Bettinin brat: Sve moje sestre majka je prodala Bosancima! >> Majka ide 9 mjeseci u zatvor jer nije plaćala alimentaciju za djecu 