Dopredsjednik Republike Srpske Josip Jerković podržao je priopćenje banjalučkog biskupa Franje Komarice u kojemu je on obrazložio svoju nedavnu izjavu o stradanju Hrvata u RS-u. Podsjetimo, predsjednik ovog bh. entiteta Milorad Dodik od biskupa je zatražio da se javno ispriča zbog izjave u kojoj je progon i stradanje Hrvata Banje Luke u proteklom ratu usporedio s likvidacijama nedužnih na Bleiburgu. U svom priopćenju Komarica je nakon toga objasnio kako nikada nije rekao niti će reći da je srpski narod iskorijenio svoje susjede Hrvate iz njihova zavičaja, nego su to učinili pojedinci koji su u svojim rukama tijekom i poslije rata imali vlast. Jerković se u posljednjih tjedan dana drugi put sastao s Komaricom. – Biskup Komarica moj je biskup. Nadam se kako su svi dobronamjerni ljudi razumjeli što je biskup želio poručiti u svom obrazloženju te kako nema razloga da ga se dalje medijski ili na druge načine napada – rekao je Jerković. Dopredsjednik RS-a pozvao je sve koji su u mogućnosti, prije svega donatore i predstavnike međunarodne zajednice, kao i predstavnike državne vlasti da učine sve kako bi poboljšali položaj Hrvata i povećali broj povratnika u RS i BiH. On je podsjetio kako su Hrvati podnijeli više od 5000 zahtjeva za obnovu i povratak, ali se s time u vezi ništa ne događa. Umjesto toga izmišljaju se razni uvjeti kako bi ih se eliminiralo iz tog procesa, a administracija regionalnog stambenog programa dugotrajna je i spora. – Hrvati su jedan od tri konstitutivna naroda u BiH i treba im omogućiti ostvarivanje njihovih prava jer ne traže ništa više od onoga što imaju i druga dva konstitutivna naroda – istaknuo je Jerković. >> Dodik napao Karamarka zbog potpore biskupu Komarici, optužio ga i za jasenovačke zločine 