Tko je Željko Mikulić? Slijedom iskaza većeg broja svjedoka odlučili smo nastaviti priču o ratnom profiterstvu i klanu Mikulić. Radi se o opširnoj temi koja uključuje obradu velikog broja podataka i informacija. O Marinku Mikuliću, najvećem poreznom dužniku u Hrvatskoj koji je opljačkao, zadužio te na kraju upropastio Pan-papirnu industriju, Trgopromet, plantažu u Borincima te čitav niz drugih nekada uspješnih poduzeća pisali smo i ranije (a nastavit ćemo i dalje), ali posebnu pozornost zaslužuje i njegov brat Željko Mikulić, o kojem se svojedobno u hrvatskim medijima pisalo kao o trgovcu oružjem povezanom s tajnim računima u Villachu. Istražujući ovu temu naišli smo na zanimljiv članak objavljen u „Jutarnjem listu“ gdje Željko Mikulić iznosi svoje viđenje uloge u domovinskom ratu. >>>(FOTO) JE LI OVO NAJVEĆE SMEĆE U HRVATSKOJ? >>>Kako se Hrvatska pljačka i pretvara u pustoš: Ispovijest radnika Pan-papirne industrije! „U ratu sam prošao sva bojišta. Kad sam nabavljao oružje za obranu Hrvatske po Europi, lovila me CIA. U vrijeme kad je Jugoslavenska ratna mornarica držala blokadu uspio sam u riječkoj luci, pred nosom JNA i Udbe, organizirati iskrcaj pošiljke oružja s broda koji je išao uz bok danskog teretnog broda. Oružje je prekrcano na kamione i konvoj oružja došao je u Slavoniju.“ Na pitanje o ratnom profiterstvu Željko Mikulić odgovorio je sljedeće. „Bio sam poduzetnik i prije rata, imao sam pilanu u Slavonskom Brodu, a kad je tržište propalo, radio sam kao broker u Londonu i Americi. U ovaj sam ugostiteljski posao ušao radi osiguranja egzistencije svoje obitelji. No, i ovdje me ucjenjuju, ali na drugi perfidniji način. U restoranu ima 36 zaposlenih….“ Povod razgovora bila je ucjena Željka Mikulića radi koje je intervenirao sam vrh tadašnjeg Mup-a, Đoko Tepša te Marijan Benko, dugogodišnji suradnik Ivice Todorića i direktor korporacijske sigurnosti u Agrokoru. Cijeli razgovor dostupan je i dalje na webu. U priči o Željku Mikuliću sporno je puno kontradiktornih činjenica koje govore u prilog kako su branitelji obranili i oslobodili hrvatsku zemlju, ali je zato „Udba“ u širem kolokvijalnom smislu tog izraza, stvorila državu po svojoj mjeri i potrebi. Da bi pojasnili ovu tvrdnju potrebno je prvo odgovoriti na pitanje tko je Željko Mikulić? Željko Mikulić je bivši emigrant koji je Jugoslaviju napustio navodno zbog straha od političkog progona. U osamdesetima se vraća u tu istu Jugoslaviju iz koje je pobjegao, te otvara pilanu kraj Slavonskog Broda. 1982 godine počinje graditi ogromno imanje koje uključuje dvorac te privatni hipodrom. I sve to usred socijalističke Jugoslavije! Prije par godina počinje se rješavati silnih nekretnina pa tako pokušava prodati dvorac te imanje. Ujedno prodaje i restoran „Kaptolska klet“ koji je ranije kupio od Marinka Bobana. Na prodajnom oglasu jasno se kao godina početka gradnje navodi 1982. godina. Nekadašnjim suradnicima porijeklo novca je objasnio kroz epizodu o nesreći u rudniku dijamanata u Australiji. U toj nesreći koja se dogodila tokom njegovih emigrantskih godina, Željko Mikulić ostao je slijep. A slijep je i danas. Ponavljamo, Željko Mikulić u razgovoru za Jutarnji list kaže da je prošao sva bojišta. Nadamo se kako neće zvučati uvredljivo, ako napišemo kako gospodin Željko Mikulić rata nije mogao ni vidjeti. Na sve pregovore o kupovanju oružja pratio ga je vozač i tjelohranitelj te supruga Snježana. Tko je, osim „Udbe“ mogao istrenirati i pripremiti slijepog čovjeka za tako delikatne i opasne operacije poput šverca oružja? Za Željka Mikulića neki tvrde kako je najopasniji čovjek u državi, i da o njemu nije pametno pisati. Do današnjeg dana niti jedan medij nije povezao nekoliko činjenica koje se naizgled sukobljavaju. Emigrant protjeran iz Jugoslavije, uspješan poduzetnik u toj istoj državi, slijepi švercer oružja i bojovnik, vlasnik dvorca i ugostitelj, a jedno vrijeme čak i broker u Londonu. Zar nitko u ovoj državi ne primjećuje tu išta sporno ili čudno? Možda Željko Mikulić i jest slijep, ali oni koji ništa od ovog ne vide, uistinu su ćoravi.