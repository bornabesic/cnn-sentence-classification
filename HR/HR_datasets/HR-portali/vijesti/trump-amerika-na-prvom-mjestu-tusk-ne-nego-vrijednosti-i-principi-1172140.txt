Američki predsjednik Donald Trump u Bruxellesu se jutros susreo s liderima najvažnijih institucija Europske unije, a poslijepodne sudjeluje na sastanku na vrhu Sjevernoatlantskog saveza, na kojemu Hrvatsku predstavlja predsjednica Kolinda Grabar-Kitarović. Iako Trump nakon susreta s liderima EU nije davao izjave novinarima, predsjednik Europskog vijeća i njegov imenjak Donald Tusk izjavio je kako su se složili oko mnogih pitanja, no ne i po pitanju odnosa s Rusijom. – Razgovarali smo o vanjskoj politici, sigurnosti, klimatskim promjenama i trgovinskim odnosima. Imam dojam da smo se složili na mnogim područjima. Prvo i najvažnije, oko protuterorizma, i siguran sam da ne moram objašnjavati zašto. Ali neka pitanja ostaju otvorena, poput klimatskih i trgovinskih. I nisam sto posto siguran da danas možemo reći (pod ''mi'' mislim na gospodina predsjednika Trumpa i mene) da dijelimo mišljenje o Rusiji. Premda, kad je riječ o sukobu u Ukrajini, čini se da smo na istoj liniji – rekao je Tusk.  Američkom predsjedniku, koji je tijekom kampanje i u tranzicijskom razdoblju signalizirao da gaji simpatije prema euroskepticima i da potiče ili barem očekuje da će i druge članice EU krenuti putem Velike Britanije koja je na referendumu izglasala izlazak iz Unije, Tusk je poručio nešto što zvuči suprotno Trumpovoj mantri “America first” (Amerika na prvom mjestu). – Moja glavna poruka predsjedniku Trumpu bila je ta da su temeljne zapadne vrijednosti, poput slobode, ljudskih prava i poštovanja ljudskog digniteta ono što našoj suradnji i prijateljstvu daje najdublje značenje – rekao je Tusk. – Najveća zadaća danas je konsolidacija čitavog slobodnog svijeta oko tih vrijednosti, ne samo oko interesa. Vrijednosti i principi na prvom mjestu: to je ono što bismo mi, Europa i Amerika, trebali govoriti – zaključio je predsjednik Europskog vijeća. Osim Tuska, EU su na sastanku predstavljali i predsjednik Europske komisije Jean-Claude Juncker, predsjednik Europskog parlamenta Antonio Tajani i visoka predstavnica EU za vanjsku i sigurnosnu politiku Federica Mogherini.