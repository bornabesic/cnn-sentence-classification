Foto: Marko Lukunic/ Pixsell, Screenshot: HRT STRUČNJAK za reviziju Hrvoje Zgombić ocijenio je da će se razgovori između predstavnika ruske Sberbank i hrvatske strane voditi po ekonomskim načelima, dok je analitičar Damir Novotny upozorio da je neodrživo svaki mjesec dogovarati kredit za cijeli Agrokor, nego da je potrebno pregovarati o restrukturiranju koncerna.  Predsjednik Vlade Andrej Plenković izjavio je u nedjelju kako se vode razgovori s domaćim i ruskim bankama oko financiranja Agrokora te očekuje da će se financiranje nastaviti pod povoljnijim uvjetima nego ranije.  Od današnjeg razgovora s predstavnicima Sberbanke očekuje nastavak suradnje i da će se financiranje nastaviti.  Na upit kako ocjenjuje situaciju oko Agrokora i kakvi će se razgovori voditi između ruskog Sberbanka i vlade te potom i izvanredne uprave i ruske banke, Zgombić je u emisiji Hrvatskog radija "Poslovni tjedan" rekao da će se oni voditi na potpuno ekonomskim načelima. "Tu će biti pitanje interesa banaka, pa i Sberbanke, da financiraju Agrokor", kazao je on i dodao da se preko tih interesa, gledajući iz političkog kuta, neće dogoditi ništa.  Zgombić je naveo da se u Agrokoru sada obavlja revizija te da se do okončanja tog postupka neće znati kakav je točno financijski položaj Agrokora. "Zadaća revizije je da odgovori na pitanje što se događalo s Agrokorom tijekom 2016. odnosno na kraju te godine. Isto tako, revizija će morati reći o događajima nakon datuma bilance, odnosno nakon 31. prosinca 2016.",  naveo je.    Na pitanje je li optimist kada je u pitanju rješavanje situacije u Agrokoru, odnosno što će i kada revizija pokazati, Zgombić je kazao da se radi o jako velikoj kompaniji te pretpostavlja da bi nalaz mogao biti gotov do kraja lipnja, a ta će revizija  onda odgovoriti na to kakav je financijski položaj Agrokora, iz čega će se vidjeti što i kako dalje. Novotny: Vlada ne bi smjela preuzeti obveze Agrokora  Ekonomski analitičar Damir Novotny istaknuo je da Vlada ne bi smjela preuzeti obveze Agrokora ili grupe Agrokor kao javni dug. Zabrinjava ga, ako je to točno, da jamstva jednog od poduzeća iz sastava koncerna, Leda, premašuju 18 ili 19 milijardi kuna za obaveze drugih poduzeća ili Agrokora kao krovne holding kompanije.  "Tada se postavlja pitanje koji će biti model restrukturiranja, jer smo vjerovali da poduzeća koja su na burzi mogu samostalno nastaviti živjeti i da stvaraju nove dodane vrijednosti koje će omogućiti njihovo preživljavanje u budućnosti. Sad se vidi da je to dosta teško", naveo je Novotny.  Ocijenio je i da je pogrešan pristup da se sada radi forenzika, odnosno da se gleda što se događalo u prošlosti, a da se ne vidi niti jedan korak prema budućnosti, tj. kako će ta kompanija izgledati za pet mjeseci ili godinu dana.  "Mi sada govorimo o tome da se pregovara o kreditima, umjesto da govorimo o tome da se pregovara o tome kako će se kompanija restrukturirati, a onda će se novac naći", rekao je. Smatra neodrživim da se svaki mjesec, za svaku plaću dogovaraju krediti za cijeli Agrokor, jer će banke postavljati sve veće i veće zahtjeve.  Novotny smatra i da bi se u idućih mjesec dana morao iskristalizirati smjer restrukturiranja, odnosno hoće li se spašavati pojedinačne kompanije poput Leda, Jamnice, Belja itd., "dakle one čije su dionice uvrštene na tržište kapitala i onda da se pokuša dodati svježi kapital u te kompanije ili će se dodavati u Agrokor grupu novac koji će se onda raspršiti i zapravo nigdje neće biti dovoljno efikasno lociran", rekao je Novotny.  Tvrdi da je pogrešna teza kako će ljetni promet popraviti promet u Konzumu ili u maloprodaji Agrokora jer promet pada, a doći će na naplatu potraživanja dobavljača koji su isporučivali robu i usluge nakon 10. travnja.  "Više od mjesec dana kao javnost im ne smijemo dati. Ili će spasiti većinu radnih mjesta, što bi bilo moguće, ili će kroz to odugovlačenje restrukturiranja zapravo dovesti do polaganog odumiranja cijelog Agrokora, sve dok se jednog dana ne konstatira da taj koncern više ne postoji", izjavio je Novotny.  Drugi čovjek Sberbanka danas u Zagrebu Podsjetimo, u Zagreb je jutros stigao Maksim Poletaev, drugi čovjek ruskog Sberbanka, najvećeg kreditora Agrokora.  On se nešto prije 10 sati u vladi sastao s premijerom Andrejom Plenkovićem i ministricom Martinom Dalić. Očekuje se i da će se sastati i s Ramljakom.  Poletaev će na sastanku s vladom pokušati od države dobiti ono što nisu uspjeli od izvanrednog upravitelja Ante Ramljaka, tzv. senior status ili prvenstvo u naplati. Bez toga ne namjeravaju Agrokoru isplatiti novi kredit.   Upravo je Maksim Poletaev još u veljači odobrio Agrokoru kredit od 100 milijuna eura.  No premijer Andrej Plenković očekuje nastavak suradnje i financiranja i to po povoljnijim uvjetima nego prije. Kazao je između ostalog i da je Agrokor kompanija koja može dobiti svježu likvidnost od niza komercijalnih banaka.