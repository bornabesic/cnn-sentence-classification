Suđenje skupini lihvara, predvođenih Markom Romaničem ni iz drugog pokušaja nije počelo na  zagrebačkom  Županijskom sudu. Naime, braniteljica Igora Matušića, jednog od optuženika, tražila je odgodu, jer nije imala mogućnost uvida  u  spis.  Ona je na prošloj raspravi po službenoj dužnosti imenovana Matušićevom  braniteljicom,  a  spis  koji  broji  87.000 stranica od konca studenog  lani  do 1. veljače bio je na Vrhovnom sudu, po žalbi Nine Bevca, jednog  od  optuženika.  Obzirom  na opsežnost spisa i nemogućnost pripreme obrane,  Daniela  Kustec,  predsjednica  sudskog vijeća, uvažila je zamolbu braniteljice te je početak suđenja odgodila za kraj travnja. USKOK Romaniča tereti da je od 2007. do 2012. organizirao grupu čiji je cilj bio sklapanje što  većeg  broja  lihvarskih  ugovora.  Na  taj su način, prema optužnici, najmanje  660  osoba oštetili za oko 91 milijun kuna. Prvobitnom optužnicom bilo je optuženo 19 osoba, no pojedini optuženici su u međuvremenu priznali krivnju te su temeljem sporazuma s USKOK-om, osuđeni. Romanič je od početka nedostupan  našem  pravosuđu te je za njim raspisana tjeralica pa se njemu, Andreji  Škalić  i  Nikoli Đukiću sudi u odsutnosti, dok je na optuženičkoj klupi ostalo šestero okrivljenika. >> Lažna Romaničeva kreditorica osuđena na rad za opće dobro  