DONALD Trump rekao je ruskim službenicima za vrijeme sastanka u Ovalnom uredu da je smanjio pritisak istrage o ruskom upletanju u američke izbore tako što je otpustio direktora FBI-a, piše New York Times.  "Nedavno sam otpustio šefa FBI-a. Bio je lud, totalni luđak", rekao je Trump tijekom sastanka. "Bio sam pod velikim pritiskom zbog Rusije. Sada je to u redu", dodao je.  Također je ponovio da on osobno nije pod istragom. Njegova izjava o otpuštanju direktora FBI-a samo je dodatni dokaz da je Trump otpustio Comeyja barem djelomično kako bi omeo istragu o vezi svog izbornog stožera s Rusijom.  Trumpova administracija znala je za veze s Rusijom  Trump je prije otkaza od Comeyja zatražio da prekine istraživati bivšeg savjetnika za nacionalnu sigurnost Michaela Flynna, koji je morao dati ostavku zbog laži o svojim razgovorima s Rusijom.  Kasnije je otkriveno da je Trumpova administracija znala za Flynnove veze s Rusijom. Bivša glavna državna tužiteljica Sally Yates također je upozorila Bijelu kuću da je Flynn podložan ruskim ucjenama oko tri tjedna prije nego je dao ostavku.