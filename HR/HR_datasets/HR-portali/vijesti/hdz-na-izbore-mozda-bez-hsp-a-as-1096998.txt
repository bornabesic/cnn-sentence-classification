Iako još nema konačne odluke, a neće je ni biti dok se ne izabere novi predsjednik stranke, u HDZ-u se može čuti da postoji mogućnost da na izbore izađu bez HSP-a AS u koaliciji. To je za sada samo opcija, ali jučer su nam takav stav potvrdila dva neovisna izvora iz vodstva HDZ-a. Politika centra Jedan izvor smatra kako je vrijeme da se HDZ odmakne od stranke koja je u javnosti percipirana kao radikalno desna, a drugi izvor potvrđuje kako je opcija da ih ne bude s HDZ-om u savezništvu. Budući da je sve izvjesnije da će jedini kandidat za predsjednika HDZ-a biti Andrej Plenković, s obzirom na to da je od kandidature jučer odustao i Miro Kovač, u skladu s njegovom politikom približavanja HDZ-a centru i HDZ-a lišenog bilo kakvog radikalizma, mogućnost koalicije bez HSP-a AS ne čudi. – Ako bude pameti, nećemo ići s HSP-om AS. Ali ne treba ih skroz odbaciti, neka oni okupe desnicu i izađu na izbore. No, konačnu odluku donijet će Predsjedništvo nakon izbora novog predsjednika – rekao nam je izvor iz vodstva HDZ-a. Ivan Tepeš, predsjednik HSP-a AS, i Pero Ćorić, glavni tajnik te stranke, jučer su bili u središnjici HDZ-a na razgovorima s HDZ-ovim pregovaračkim timom. S HDZ-ove strane razgovarali su s Milijanom Brkićem, koji obnaša dužnost šefa HDZ-a, Tomislavom Čuljkom, bivšim političkim tajnikom koji je dogovorio prvu koaliciju s tom pravaškom strankom, te Domagojem Ivanom Miloševićem, glavnim tajnikom HDZ-a. I u HDZ-u i u HSP-u AS potvrđeno nam je da još ništa nije dogovoreno ni odlučeno, s time da Ivan Tepeš kaže kako su obje strane iskazale spremnost za daljnju suradnju. “Guraju nas u radikale” – Četiri smo godine s HDZ-om, ali treba pričekati barem srijedu da vidimo je li Andrej Plenković jedini kandidat za šefa HDZ-a. Bude li jedini, i on će se uključiti u pregovore između nas i HDZ-a. Današnji razgovor bio je konstruktivan i izrazili smo spremnost da i dalje surađujemo – rekao nam je jučer nakon sastanka Ivan Tepeš. Objasnio je da je s Andrejem Plenkovićem, najizvjesnijim novim šefom HDZ-a, surađivao u kampanji za europske izbore i dodao da HSP AS nije radikalna stranka. – Ni u jednom mojem intervjuu nećete pronaći nijednu izjavu koja se može ocijeniti radikalnom. Drugo je što nas netko stalno gura u radikalnu desnicu – rekao je Tepeš koji je pak upamćen da je sudjelovao u prosvjednom skupu protiv Mirjane Rakić u kojem su pojedinci uzvikivali “za dom spremni”. Ćorić je uoči sastanka rekao da očekuje dogovor s HDZ-om i pobjedu na izborima kako bi se “spriječio povratak na vlast neokomunista Zorana Milanovića”. U HDZ-u su stava da treba biti oprezan s HSP-om AS i da dobro treba odvagnuti svaku odluku. Na prošlim parlamentarnim izborima ta se stranka ipak pokazala sposobnijim HDZ-ovim partnerom od HSS-a, koji je uspio izgubiti i fiksna mjesta na listi (jer su pojedini HDZ-ovci vodili preferencijalnu kampanju i istisnuli HSS-ovce s prolaznih mjesta), dok je HSP AS imao dva tzv. zicera na listi, a treći je mandat dobio Ivan Kirin u osmoj izbornoj jedinici na preferencijalni glas. Odluka što će s HSP-om AS bit će na Plenkoviću, a odrekne li se koalicije s njima, bit će mu lakše ponuditi HDZ na izborima u novom “pakiranju”. >>Grmoja: 'Svaki dan nas zovu manje stranke, ali ne želimo imati priljepke kao HDZ i SDP' Temelj HDZ-ova izbornog programa bit će program IFO instituta koji je prije godinu dana HDZ izradio u suradnji s tim bavarskim institutom. Jučer su na Predsjedništvu iznesene prve ideje u kojem smjeru treba ažurirati taj izborni program i izraditi novi, rekla je Ivana Maletić, potpredsjednica HDZ-a. Program će se prilagođavati i po županijama, odnosno svaka izborna jedinica imat će svoje lokalno prilagođene programe za parlamentarne izbore, najavila je Ivana Maletić. 