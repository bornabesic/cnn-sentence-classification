BEJRUT - Sirijska vojska ušla je u subotu prvi puta u dvije godine u provinciju Raka na sjeveru zemlje, koja je uporište Islamske države, objavio je Sirijski opservatorij za ljudska prava.   Režimske snage u svojoj ofenzivi koja je počela u četvrtak kako bi se preuzeo nadzor nad gradom Tabka "imaju potporu zračnih udara ruskih zrakoplova i oružanih skupina koje su obučili Rusi", kazao je Rami Abel Rahman iz SOHR-a.   Snage su u provinciju ušle u subotu ujutro, prvi puta od kolovoza 2014., kaže on.   Glavni cilj vojske je osvojiti grad Tabka na Eufratu u blizini kojeg se nalazi zatvor koji kontrolira IS i vojni aerodrom.   Najmanje 26 džihadista i devet prorežimskih boraca poginulo je od početka ofenzive u četvrtak.   Grad Raka, koji se nalazi u istočnom dijelu istoimene provincije, de facto je prijestolnica IS-a u Siriji i, zajedno s iračkim gradom Mosulom, krajnji cilj snaga koje se bore da poraze džihadiste i unište njihov samoproglašeni kalifat.