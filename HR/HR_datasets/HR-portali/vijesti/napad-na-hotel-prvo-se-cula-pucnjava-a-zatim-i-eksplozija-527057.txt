Nekoliko ljudi ozlijeđeno je u napadu u glavnom gradu Filipina Manili. BBC prenosi da su se pucnjava i eksplozije čuli u hotelu Resort World, a kako piše AFP, odgovornost za napad preuzela je Islamska država. Rappler piše da su očevici vidjeli naoružanog i maskiranog muškarca i da je nakon napada u hotelu izbio požar. Očevidac je ispričao da se nalazio na trećem katu kada je čuo pucnjavu pa se sakrio u toaletu. Zatim je čuo još pucnjeva i vidio dim. Potom su ga iz hotela izveli zaštitari. Na službenoj stranici hotela napisali su da je objekt zatvoren. - Evakuirali smo zgradu. Provodi se istraga, nadamo se da ćemo pronaći počinitelje, kazao je Stephen Reilly iz uprave hotela. Džihadistička Islamska država objavila je da su "vuci samotnjaci", koji su joj se zakleli na vjernost, počinitelji napada, piše SITE. Zasad nema dojave o žrtvama. Filipinski predsjednik Rodrigo Duterte objavio je prošli tjedan izvanredno stanje za otok i pokrajinu Mindanao kako bi se borio protiv islamističkih militanta koji su prisegnuli na vjernost IS-u. U toj pokrajini koja se proteže na trećini filipinskog teritorija živi 20 posto od više od 100 milijuna stanovnika arhipelaga. Radikalni Duterte je zaprijetio da će režim izvanrednog stanja proglasiti za cijelu zemlju ako se proširi teroristička prijetnja.