Iseljenje Ureda bivšeg predsjednika Republike Stipe Mesića iz vile u Grškovićevoj ulici u Zagrebu formalno je započelo nakon što je jučer u kontaktu Mesića s ministrom državne imovine Goranom Marićem dogovoreno da će se primopredaja objekta, ispražnjenog od Mesićeva inventara, dogoditi u roku od nekoliko dana. – Na sastanku predstavnika Ministarstva i Ureda bivšeg predsjednika dogovoreni su tehnički detalji o primopredaji, koja će se dogoditi za nekoliko dana. Iseljenje se odvija na civiliziran način – rekao nam je ministar Marić. “Poštovat će odluku” U Uredu bivšeg predsjednika, s druge strane, kažu da je Mesić osobno kontaktirao s Ministarstvom državne imovine te da će poštovati odluku Ustavnog suda. U Ministarstvu još ne znaju hoće li i kada biti donesena odluka o novim korisnicima zgrade u Grškovićevoj 13, ali navodno ima puno zainteresiranih za taj, kako kažu, višenamjenski objekt. Podsjetimo, Mesić je izgubio pravo da kao bivši predsjednik koristi ured na teret državnog proračuna nakon što je Ustavni sud na sjednici održanoj 6. prosinca 2016. odbio njegov prijedlog o pokretanju postupka ocjene ustavnosti nedavnih izmjena Zakona o posebnim pravima predsjednika RH po prestanku obnašanja dužnosti. Sabor je izmijenio taj zakon u svibnju ove godine i tim je izmjenama precizirano da bivši predsjednici nemaju pravo na ured trajno, nego najdulje pet godina nakon prestanka obnašanja dužnosti. Mesić je koristio zgradu u Grškovićevoj 13 (površine 288 četvornih metara) od 1. ožujka 2010. godine. Kad je prošlog tjedna objavljena odluka Ustavnog suda, Stipe Mesić poručio je kako to pokazuje da je Hrvatska “još uvijek udaljena od toga da bude pravna država”. “Povijesni revizionisti” Mesić svoje iseljenje iz ureda o državnom trošku shvaća kao “pobjedu ne samo aktualne vlasti nego i svih onih koji uporno razgrađuju” njegovu politiku. “Pobjeda je to zagovornika i protagonista povijesnog revizionizma, revitaliziranja fašizma i njegovih idejnih zasada, propovjednika mržnje i netolerancije, odnosno svih onih koji sve agresivnije trasiraju put koji Hrvatsku vodi u najtamnije razdoblje njezine prošlosti”, priopćio je bivši predsjednik države.