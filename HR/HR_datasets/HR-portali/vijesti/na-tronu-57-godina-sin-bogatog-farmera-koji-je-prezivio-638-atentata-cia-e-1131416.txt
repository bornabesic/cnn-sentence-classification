Kubanski lider Fidel Castro, osim što je jedan od rijetkih komunističkih vođa u svijetu koji je umro dok je na snazi u njegovoj državi sustav koji je sam uspostavio, zanimljiv je još prema nizu činjenica. Bio je treći najdugovječniji vladar nakon britanske kraljice te tajlandskog kralja Bhumibola. Izuzimajući plemstvo, rekorder je – na vlasti je bio 57 godina. Vlasnik je i Guinnessova rekorda za najduži govor. Na sjednici Ujedinjenih naroda 1969. govorio je četiri sata i 29 minuta. Ni to nije bilo ništa prema govoru koji je održao na partijskom kongresu u Havani 1986., tada je pričao sedam sati i deset minuta. Do smrti je tvrdio da je preživio 638 pokušaja atentata, uglavnom od CIA-e. Izdržao je desetoricu američkih predsjednika bez obzira na sankcije koje je George Bush još i pojačao. Kada bi se uračunao i brat Raul, ta se brojka penje na 11. Šestoricu je i fizički nadživio. Svoj simbol, kubanske cigare, ostavio se 1985. Shvativši koliki je rizik pušenje za ljudski organizam, izjavio je kako je najbolja stvar koju možete učiniti s kutijom cigara da ih poklonite svojem neprijatelju. Ništa čudno s obzirom na to da je jedan od znamenitijih atentata uključivao cigaru napunjenu eksplozivom. Drži se da ima devetero djece s pet žena. Među njima je i Fidelito koji je atomski fizičar školovan u Sovjetskom Savezu i koji je ‘pljunuti’ otac. S drugom suprugom Daliom Soto ima pet sinova čija imena redom počinju slovom ‘A’. No, izvanbračna kći Alina Fernandez prebjegla je u SAD 1993. i jedan je od glavnih kritičara njegova režima. Imao je Fidel i omiljenu kravu, još 80-ih godina prošlog stoljeća. Ubre Blanca u jednom je danu dala 110 litara mlijeka po čemu je došla u Guinnessovu knjigu rekorda. Magazin Time imenovao ga je 2012. jednim od stotinu najutjecajnijih ljudi svih vremena. Sin bogatog farmera usvojio je antiimperijalnu politiku na havanskom sveučilištu dok je studirao pravo. Zanimljivo, izvanbračno je dijete iz očeve veze sa siromašnom služavkom. Prije negoli će svrgnuti Fulgencia Batistu, sudjelovao je i u pobunama protiv desničarskih vlada Dominikanske Republike i Kolumbije. U Dominikani je bio još kao student, iako tamo prevrat nije ni počeo, ondje prihvaća ideju kako je najefikasniji način prevrata oružana borba. Batistu će pobijediti iz drugog pokušaja, prvi koji je pokušao 1953. propao je, no nakon izlaska iz zatvora 1955. uspijeva doći na vlast 1959. Već 1961. preživjet će i napad koji organizira CIA i kubanski emigranti u Zaljevu svinja 1961. Godinu dana kasnije na Kubi se pojavljuju sovjetske rakete, svijet gleda jednu od najvećih kriza, treći svjetski rat je, čini se, neizbježan. Nije se dogodilo, no Fidel i njegova Kuba postaju američkim neprijateljem broj jedan. Fidel Castro prijateljevao je s trojicom papa, Ivanom Pavlom II., Benediktom XVI. i Franjom. U studenome 1996. Castro je stigao u Rim na sastanak FAO-a (Svjetske organizacije za prehranu) i tada se prvi putasusreo s Ivanom Pavlom II. Revolucionar Castro otišao je u Vatikan k papi Wojtyli koji je srušio Berlinski zid. Taj susret značio je početak kubanskog otvaranja prema svijetu. Dvije godine kasnije, 21. siječnja 1998., Ivan Pavao II. došao je u Havanu. Castro je dočekao Ivana Pavla II. u civilnom odijelu. Prvi put skinuo je uniformu kako bi pokazao štovanje prema papi. U rujnu 2012. na Kubu dolazi Benedikt XVI. i govori se o zajedničkom hodu Crkve i kubanskog naroda. Bio je to posjet koji je doveo i do popuštanja napetosti između Kube i SAD-a. Castro se posljednji put sastao s jednim papom 20. rujna 2015. kada je na Kubu stigao papa Franjo. Govorilo se da mali mostovi stvaraju veliki most mira. A Havana je grad i prvog susreta jednog pape i jednog patrijarha Ruske pravoslavne crkve.  >> Umro zadnji revolucionar: Kubanci su živjeli u bijedi, no i ta je bijeda bila bolja od Batistina režima 