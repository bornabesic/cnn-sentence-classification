Petero kandidata za predsjednika SDP-a prvi se put danas sučelilo u raspravi o ulozi socijalne demokracije u Hrvatskoj, na skupu koji je protekao bez jačih zaoštravanja teza, uz zajedničku ocjenu da stranku treba reorganizirati, ojačati i približiti građanima.    Od ukupno sedam kandidata, skupu su se odazvali Davor Bernardić, Ranko Ostojić, Tonino Picula, Orsat Miljenić i Karolina Leaković, složni da SDP mora postati stranka svih koji žive od svoga rada i težiti smanjivanju društvenih nejednakosti.   Kandidatkinje Vesna Škulić i Gordane Sobol nisu došle na raspravu održanu u Zagrebu uoči službenih debata s kojima se već sutra kreće u Splitu.    Današnji skup organizirala je Zaklada Friedrich Ebert kako bi se na početku kampanje za unutarstranačke izbore u SDP-u, 19. studenoga, članstvu i građanima predstavili formalno potvrđeni kandidati za novog predsjednika stranke.  Bernardić za socijaldemokrate s empatijom, Miljenić protiv molitvenih zajednica    "Socijaldemokracija je briga za čovjeka - s ljudima i za ljude. Socijaldemokrat mora imati empatiju i solidarnost, zato se SDP mora reorganizirati kao stranka. Ni naši zastupnici, ni naši ministri do sada nisu izlazili pretjerano na teren kako bi bili s ljudima, propustivši izgraditi povjerenje i pripadnost s građanima. To moramo vratiti", poručio je Davor Bernardić.   Orsat Miljenić u svom se izlaganju koncentrirao na potrebu otpora "ultrakonzervativnoj revoluciji i ultraliberalnoj ekonomiji" u kojoj je "profit osnovno mjerilo svega".   "Smatram da su danas u Hrvatskoj molitvene zajednice protiv pobačaja veći problem od njegove zabrane. Stranka prema njima mora zauzeti jasan stav i pridobiti birače koji ne žele da im se Crkva miješa u osobni život", istaknuo je Miljenić.   Smatra i da se stranka treba zalagati za jačanje uloge države u prevladavanju društvenih nejednakosti, kako bi svi dobili slične šanse na rad i obrazovanje.    Rasprava o budućnosti socijaldemokracije u Hrvatskoj, koju je moderirao jedan od suosnivača SDP-a Antun Vujić, dotaknula se i ciljane populacije kojoj se stranka obraća, a oko čega se nisu baš složili Leaković i Bernardić.   Leaković: SDP ne reprezentira samo proizvodne radnike    Bernardić je u svom izlaganju o razvoju socijaldemokratske misli od 19. stoljeća, preko Oktobarske revolucije do Mao Ce-tunga, posebno apostrofirao proizvodne radnike, pohvalivši se pritom kako je on jedini kandidat sa STEM (prirodoslovnim, matematičkim, tehničkim) obrazovanjem.    Na njegovu primjedbu o previsokim upisnim kvotama na društveno-humanističkim fakultetima odgovorila mu je Karolina Leaković istaknuvši kako se na Filozofskom fakultetu u Zagrebu trenutačno odvija najsnažnija politička borba u Hrvatskoj - borba za sekularno obrazovanje i sekularnu državu.   Ne slažem se da se Filozofskom fakultetu smanje upisne kvote kako bi se "bjesomučno povećale na nekim drugim fakultetima", kao ni s idejom da SDP reprezentira samo proizvodne radnike, ali ne i službenike, odgovorila je Leaković Bernardiću.    Ostojić za suočavanje s pogreškama, Picula za jačanje stranke na lokalnoj razini    Ranko Ostojić pak smatra da se stranka mora suočiti s prigovorima za dosadašnje "nedjelovanje", posebno "šutnju dok se provodila pretvorba i privatizacija". "Da smo bolje štitili radnike, ne bi nam se danas dogodilo da svega 55.000 ljudi raspolaže bogatstvom od 18 milijardi kuna na svojim bankovnim računima", rekao je Ostojić. Pozvao je SDP i na zauzimanje jasnog stava prema mogućem slanju hrvatskih vojnika "na istočni front". SDP na to treba odgovoriti i profilirati se u odnosu na one "koji nisu spremni prestati se klanjati NATO-u", rekao je.    U svojoj viziji budućeg razvoja SDP-a Tonino Picula ističe važnost izgradnje jake stranke koja će moći pobijedi HDZ "dok je u punoj snazi", a ne samo "kada je urušen internim korupcijskim skandalima".   Za jačanje stranke, ističe, trebaju lokalne inicijative i prilika članstvu da samo, unutar sebe, bira kandidate. Sami moramo moći pobijediti HDZ i to onda kada je jak i po mogućnosti bez velike koalicije koja traži velike kompromise, poručio je Picula.    Prvi krug unutarstranačkih izbora, na kojima će SDP-ovci birati novoga predsjednika stranke, održat će se 19. studenoga. >> Komadina o izborima u SDP-u: Milanka Opačić je trebala ostati neutralna 