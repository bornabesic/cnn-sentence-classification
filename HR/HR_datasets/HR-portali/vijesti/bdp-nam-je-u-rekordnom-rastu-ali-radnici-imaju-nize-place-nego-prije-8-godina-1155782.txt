Iako nam je BDP u rekordnom rastu, hrvatski radnici imaju niže plaće nego prije osam godina.  Pokazuje to istraživanje Europskog sindikalnog instituta (ETUI) i Europske konfederacije sindikate (ETUC) "Benchmarking Working Europe 2017", na koje je danas upozoio Savez samostalnih sindikata Hrvatske (SSSH).  Iz rezultata istraživanja vidljivo je da radnici u sedam država članica još uvijek imaju niže plaće nego na početku svjetske gospodarske krize. "U razdoblju od 2009. do 2016. realne plaće (prilagođene za inflaciju) svake godine su bilježile pad u prosjeku 3,1 posto u Grčkoj, jedan posto u Hrvatskoj, 0,9 posto u Mađarskoj, 0,7 posto u Portugalu, 0,6 posto na Cipru, 0,4 posto u Ujedinjenom Kraljevstvu i 0,3 posto u Italiji", stoji u priopćenju SSSH-a. "Radnici u Hrvatskoj trebaju veće plaće" - Novinski naslovi govore o rekordnom rastu BDP-a, rastu industrijske proizvodnje, izvoza, povoljnijim kreditnim rejtinzima… Međutim, nema ekonomskog rasta bez rasta zapošljavanja i kvalitetnih radnih mjesta. Krajnje je vrijeme da taj oporavak osjete i hrvatski građani. Radnici u Hrvatskoj trebaju veće plaće - poručio je predsjednik SSSH Mladen Novosel.  Istraživanje pokazuje i da su plaće u 18 država EU rasle puno sporije u sedam godina nakon početka krize, nego u osam godina prije toga, a realne plaće porasle su samo u Njemačkoj, Poljskoj i Bugarskoj.  "Istraživanje ističe i kako u većini zemalja minimalna plaća ostaje preniska pa čak i radnici s punim radnim vremenom nemaju dostojanstven standard života. Nadalje, deregulatorne reforme sustava industrijskih odnosa, provođene u mnogim zemljama, stvorile su okvirne uvjete koje dodatno otežavaju uzlaznu konvergenciju plaća i ostvarivanje ekonomskog rasta potaknutog plaćama. Sve su veće razlike između različitih skupina radnika i između različitih zemalja: radnici stariji od 65 godina više sudjeluju na tržištu rada, što može biti odraz održivog radnog života ali i nedovoljnih prihoda od mirovina. Mladi i oni s niskom razinom obrazovanja i dalje su u vrlo teškom položaju na tržištu rada, a dugotrajna nezaposlenost među tom skupinom i dalje je vrlo izražena, i raste. Istodobno, sve je veći udio radnika koji su zarobljeni u poslovima s atipičnim oblicima ugovora o radu i niskim primanjima te su u riziku od siromaštva iako zaposleni. Općenito, zadnjih devet godina povećan je rizik od siromaštva uz rad", stoji u priopćenju SSSH-a.  >>DZS još nije zabilježio ovakav niz: Potrošnja porasla 29. mjesec zaredom >>Objavljen novi registar neporeznih davanja - ima ih čak 547 