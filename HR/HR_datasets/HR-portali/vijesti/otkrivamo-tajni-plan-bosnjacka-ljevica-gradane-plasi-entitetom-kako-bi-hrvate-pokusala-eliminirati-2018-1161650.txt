U praksi se ostvaruje ono što su suarhitekti političkog kaosa i krize osmislili još prošle godine na jednoj od redovitih sarajevskih političkih “sećija” tzv. ljevice koja okuplja SDP BiH, Građanski savez i Demokratsku frontu.   Hrvatima ‘oteti’ predsjednika   Po tom scenariju, do sljedećih izbora svaki potez Hrvata ocjenjuje se fašizmom, Bošnjake se straši “trećim entitetom”, a manipulacijama ih se radikalizira toliko da manje lošijim rješenjem smatraju Hrvatima nametnuti političke predstavnike 2018., piše Vecernji.ba. Takvu strategiju apsolutne radikalizacije odnosa između Hrvata i Bošnjaka osmislile su i provode stranke bošnjačke ljevice koje svojom mržnjom prema Hrvatima dosežu granice pojedinih diktatora i krvnika iz prošlih desetljeća koji su se također kitili svojim socijalističkim ideološkim korijenima.   No, zanimljivo je kako se u svojim planovima i projektima apsolutno poklapaju s interesima “autentičnih” bošnjačkih stranaka kojima ipak neće remetiti planove na izborima, što onda sugerira na postojanje šireg svebošnjačkog dogovora koji javnosti nije poznat. No, poznato je kako su se stranke ljevice udružile u otimanju političkog, a time i životnog kolača Hrvatima u BiH, i to je ključni razlog zašto sve najave oko izmjena Izbornog zakona vide najvećom prijetnjom po njihovu egzistenciju, čak veću i od same podjele ili komadanja zemlje. “Ako bi prošao HDZ-ov prijedlog, bio bi to kraj građanske BiH. BiH bi postala labava unija triju državica i nikada više netko kao Komšić ne bi mogao postati legitimni hrvatski član Predsjedništva BiH”, rekao je Reuf Bajrović, predsjednik Građanskog saveza, stranke koja Hrvate poistovjećuje s propalim zločinačkim režimima nacista i ustaša, premda su njihove stranačke poruke puno sličnije upravo tim idejama. Slučajno ili ne, medijsko pitanje Bajroviću, kojemu bi zbog poruka koje šalje pristup u medijima u normalnim državama nosio oznaku s upozorenjem, zašto se ne kandidira za bošnjačkoga člana Predsjedništva BiH demaskiralo je potpuno ideje i ciljeve bošnjačke ljevice. “Nema šanse da ja budem kandidat za bošnjačkoga člana Predsjedništva. Lijevi blok treba kandidirati nekoga iz reda Hrvata. Ja sam osobno zainteresiran da zajedno djelujemo i da znamo koje su nam granice preko kojih nećemo djelovati. Ne smijemo ubiti nadu”, naveo je ovaj bivši savjetnik Zlatka Lagumdžije i ocijenio kako će izbori sljedeće godine biti “presudni za budućnost BiH”. Nakon svih tih izjava, čak i korak dalje otišao je Željko Komšić, čelnik DF-a, kojega su Bošnjaci u dva navrata nasilno nametnuli Hrvatima za člana Predsjedništva BiH koji je panično reagirao na mogućnost da bošnjački lider Bakir Izetbegović “popusti” oko izmjena odredbi Izbornog zakona BiH glede izbora izaslanika u Dom naroda i članova u Predsjedništvo BiH. Odmah su Izetbegoviću mlađem najavili da će biti proglašen nacionalnim izdajnikom u medijskoj kampanji.   Izetbegović ‘izdajnik’   “Ono što Izetbegovića onemogućava je mogućnost da ga se proglasi nekom vrstom izdajnika i da mu ljudi ispostave fakturu na način: Zašto to sada radiš? Čemu onolike mrtve glave i onoliko razaranje BiH da mu isporučiš ono što su Mate Boban i Franjo Tuđman tražili”, objasnio je Komšić. Ovi stavovi, čiji je cilj potpuno zbuniti Bošnjake i odaslati lažne prijetnje, upravo su najveća prijetnja stabilnosti Bosne i Hercegovine i mogli bi dovesti do još veće krize u zemlji koja je ionako na kartama najvećih svjetskih administracija označena kao bure baruta. Iako se skrivaju iza socijaldemokracije, gotovo u cijelosti se planovi bošnjačke ljevice poklapaju s velikobošnjačkim projektom stvaranja polovine Bosne i Hercegovine, odnosno federalnog entiteta kao muslimanske države. Ovaj projekt ubrzano se pokušava realizirati od kako su objavljeni krivotvoreni rezultati popisa pučanstva iz 2013. godine. Tako čak i šef SDA Izetbegović govori o velikodušnim ustupcima prema Hrvatima tako što će im se “dopustiti” da biraju svoje predstavnike u vlasti, a istodobno ljevica ne bi dopustila ni to opstruirajući izmjene Izbornog zakona, a time i prigodu za bilo kakvo popravljanje hrvatsko-bošnjačkih odnosa koji su upravo zapeli na majorizaciji i diskriminaciji malobrojnijih Hrvata. >> Prlić: Herceg-Bosna je nastala kada je kolabirala država BiH >> Stier upozorava na krizu u BiH bez novog izbornog zakona