Najveći politički okršaj drugog kruga lokalnih izbora, uz Split, onaj je u glavnom gradu. Aktualni gradonačelnik Milan Bandić nikad do sada nije bio toliko ugrožen pa, iako mu ankete daju blagu prednost, uz veliku izlaznost, njegova protukandidatkinja, HNS-ova Anka Mrak Taritaš drži da ima šanse svrgnuti ga s trona. Demotivirani SDP-ovci U njezinu stožeru, ali i u SDP-u, koji joj je dao podršku u kandidaturi za gradonačelnicu, upravo su zbog toga sve podredili povećavanju izlaznosti. Prema dogovorenoj strategiji, cilj je podići izlaznost u onim dijelovima Zagreba u kojima su odlične rezultate postigli Mrak Taritaš, nezavisna Sandra Švaljek te opcija Zagreb je naš koji su već pozvali svoje birače da glasaju protiv Milana Bandića. Riječ je o kvartovima poput Donjeg i Gornjeg grada, dijela Črnomerca i Stenjevca, Trešnjevki, Novom Zagrebu istok i dijelu Novog Zagreba zapad. Pa iako su u vrhu SDP-a svjesni da im pobjeda zajedničke kandidatkinje Mrak Taritaš može donijeti određenu satisfakciju i da bi i njezin uspjeh mogli prikazivati kao svoj vlastiti, dio ljudi u SDP-u ipak je skeptičan i demotiviran lošim izbornim rezultatom. Pitanje je stoga koliko će se potruditi da u nedjelju Mrak Taritaš ostvari što bolji rezultat. Nije tajna da je zagrebačka organizacija SDP-a u odnosu na prošle lokalne izbore izgubila više od 200 mjesta, što u vijećima gradskih četvrti, što u mjesnim odborima. A to je pak rezultiralo golemim nezadovoljstvom unutar zagrebačke organizacije SDP-a koju je godinama vodio upravo šef stranke Davor Bernardić. Iako nezavisna Sandra Švaljek svojim biračima nije preporučila kako glasati u drugom krugu, redatelj i glumac Marko Torjanac, koji je u prvom krugu izbora izborio mjesto u Skupštini upravo s liste Sandre Švaljek, pozvao je jučer birače da svoj glas daju HNS-ovoj kandidatkinji. Uhićenje Pripuza teret Sve to šteti aktualnom gradonačelniku, kojemu naruku ne ide ni činjenica da je u samom finišu izborne utrke uhićen i suvlasnik tvrtke za zbrinjavanje otpada C.I.O.S. Petar Pripuz, kojeg se povezuje s Milanom Bandićem. Čak je i Pripuzov odvjetnik Anto Nobilo kazao kako mu je tajming sporan i da mu se čini da je to namjerno napravljeno uoči drugog kruga lokalnih izbora kako bi se naštetilo upravo Bandiću. U stožeru Mrak Taritaš najnovije uhićenje i tvrdnju da to šteti Bandiću komentirali su riječima da je to ružna slika grada koji postaje grad slučaj. – Već pet godina slušamo o aferama i uhićenjima, a to je samo ono što vidimo – komentirali su u stožeru HNS-ove kandidatkinje.