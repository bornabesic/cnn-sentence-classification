Rezultat američkih predsjedničkih izbora razveselio je mnoge u Sloveniji, osobito u turističkim krugovima, zbog besplatne reklame zemlji u kojoj je rođena Melania Trump, supruga izabranog predsjednika Donalda Trumpa. U reportaži koju je u četvrtak objavila američka globalna televizijska mreža CNN navodi se 10 turističkih lokacija koje treba posjetiti u staroj domovini nove prve dame, rođene u slovenskoj Sevnici. Reportaža je upoznavanje gledatelja sa Slovenijom koju su još tijekom američke predizborne kampanje opsjedali strani novinari, upravo zbog povećanog interesa za gradić Sevnicu, gdje se rodila Melania Trump, rođena Knavs. Boris Kovacev / HANZA MEDIA   Slovenija ima oko dva milijuna stanovnika i smještena je između Italije, Austrije, Hrvatske i Mađarske, no mnogim je turistima zapravo bila prilično nepoznata, što se s pravom promijenilo nakon što je postalo jasno da će u Bijelu kuću useliti predsjednik čija je supruga iz te zemlje, navodi CNN. Dodaje da Slovenija na šarmantan način spaja utjecaje balkanskog, alpskog i mediteranskog prostora. Se90 / CC Triglavski narodni park   Canadianhockey91 / CC Jezero Bled   Za turiste je vrlo povoljna činjenica da se iz centra u svaki kraj Slovenije može stići za manje od tri sata. Neki je uspoređuju s Novim Zelandom jer je vrlo raznovrsna, s mnogo prirodnih i drugih ljepota, a uz to mnogo ljudi zna engleski i spremni su komunicirati sa strancima, navodi dopisnik CNN-a koji je Sloveniju prošao uzduž i poprijeko. Uz klasične turističke točke kao što su Bled, ergela lipicanera u Lipici, Postojnska špilja, Triglav, ljubljanska tržnica i druga mjesta, CNN ističe da je zemlja poznata i po kvalitetnim vinima koja se mogu posjetiti slijedeći vinske ceste, ali i po vrlo dobroj kulinarskoj tradiciji. Tea Cimas / HANZA MEDIA Postojnska špilja   Jedan je slovenski ekonomist inače ovih dana izračunao da je u Sloveniju u prvih devet mjeseci ove godine došlo 27 posto više američkih turista nego lani, što se tumači i zanimanjem Amerikanaca za zemlju podrijetla nekadašnje manekenke. Zanimljivo je da među 10 najzanimljivijih turističkih točaka u Sloveniji koje je istaknuo CNN nema Sevnice, gradića kod Krškog, gdje je Melania Trump provela djetinjstvo i ranu mladost. O medijskom zanimanju za Sevnicu koje su u zadnje vrijeme pokazivali veliki svjetski mediji, a pomalo i o zavisti, govori i vic koji je lansiran u Ljubljani da bi slovensku prijestolnicu trebalo preimenovati i nazvati Ljubljana kod Sevnice. Da će Sevnica imati koristi od reklame koju mu je Melania donijela ne sumnja njen načelnik Srečko Ocvirk kojega su proteklih tjedana masovno posjećivali strani novinari, a on im govorio o povijesti mjesta i njegovim ljudima, osobito o Melanijinim roditeljima. No, on se za domaće medije potužio kako nije zadovoljan svim reportažama koje su o Sevnici nakon toga prikazane na raznim svjetskim televizijama. Neke su radije svojim gledateljima prikazivale dimnjake tvornica i sive stambene zgrade iz vremena socijalizma, umjesto prirodne ljepote tog kraja i obnovljeni stari dvorac, kako je očekivao.