Most realno nema razloga za nezadovoljstvo prvim krugom lokalnih izbora. Njihovi su kandidati ušli u gradska vijeća Splita, Rijeke i Osijeka, u većini su županijskih skupština, a Nikola Grmoja i Tomislav Panenić u drugom će se krugu boriti za župane u HDZ-ovim utvrdama Dubrovačko-neretvanskoj i Vukovarsko-srijemskoj županiji.   U drugi ide i pučki tribun Miro Bulj, koji će se ogledati s HDZ-ovim kandidatom za splitsko-dalmatinskog župana Blaženkom Bobanom. Iako su neke prognoze govorile da bi im dio kolača mogao odnijeti Živi zid, Most se potvrdio kao treća politička snaga u državi i birači ih, očito, nisu kaznili za još jednu neuspješnu koaliciju s HDZ-om. Ipak, na ovim su izborima morali progutati nekoliko gorkih pilula. Loše su, naime, prošli u u nekim sredinama u kojima su na izbore izvukli “tešku artiljeriju”. Donedavni državni tajnik Ante Čikotić u Splitu je tako osvojio svega 6,6 posto glasova u utrci za gradonačelnika. U Buljevu Sinju Mostov kandidat Joško Kontić i njihova lista završili su tek na trećem mjestu. Problematičan je i Metković, koji za Most ima veliku simboličku vrijednost, s obzirom da je cijela priča o krenula upravo iz tog grada. Katarina Ujdur osvojila je, doduše, najveći broj glasova, no HDZ-ov Dalibor Milan prati je u stopu, sa svega par postotaka razlike. Dodatni problem predstavlja činjenica da su se u tom gradu birači na izbore odazvali u izuzetno visokom postotku i da će ih u drugom krugu teško uspjeti “izvući” još više. Na trećem je mjestu, pak, ostao Stipe Gabrić Jambo, na čije birače Ujdur u drugom krugu definitivno ne može računati. Prije će biti da će učiniti sve kako bi mladoj metkovskoj gradonačelnici onemogućili još jedan mandat. Uspije li Ujdur ipak osvojiti Metković, njezina će vladavina trajati samo do prvog proračuna, jer u Gradskom vijeću neće moći osigurati većinu. Izgubi li Metković, doći će u pitanje autoritet Bože Petrova pred biračima, a onda i u Mostu, što bi stranci (ili platformi), mogao biti popriličan problem.