Dokumentarac o genocidu u Srebrenici pogledat će se moći u jesen 2017. godine Poznati američki glumac Morgan Freeman krajem svibnja tri je dana proveo u Bosni i Hercegovini gdje je s filmskom ekipom snimao dokumentarni film. Njegov domaćin u Sarajevu bio je novinar Senad Hadžifejzović koji se također pojavljuje u filmu, a oskarovac Freeman dao mu je intervju koji je u petak navečer prikazan u Hadžifejzovićevom Centralnom dnevniku na Face TV-u. Intervju je snimljen u Memorijalnom centru u Potočarima, a Freeman je navodno tijekom snimanja i zaplakao. Freeman je govorio o dokumentarcu “Priča o nama” (“Story of us”) koji je odobrio National Geographic, kao i razlozima zbog koji se odlučio snimati upravo BiH. Dokumentarac o genocidu u Srebrenici pogledat će se moći u jesen 2017. godine. “Posebni ste, jer ste proživjeli strahotu u svojoj zemlji, a nekako ste svi pribrani. Preživjeli ste takav užas i umjesto da kasnije mrzite ljude koji su to napravili, vi oprostite”, rekao je Freeman koji je govorio i o svojem viđenju situacije u BiH nakon rata. “Obilazimo svijet i ljude koji su preživjeli nešto slično ovome, npr. u Ruandi i kada govorimo o tome u programu govorimo o otpornosti ljudskog srca. Iz povijesti znamo da je oprost moćno sredstvo”, rekao je Freeman. Na pitanje o tome što misli o tome tko su Bosanci i Hercegovci, Freeman je rekao da ne zna, ali da zna tko su bili. “Ne znam. Znam tko ste bili, Jugoslaveni, a republike su bile zajedno, u Jugoslaviji. Onda se to raspalo, pa su nastale Srbija, Hrvatska, Slovenija, Kosovo i Makedonija, Crna Gora i Bosna. Koliko znam, koliko mogu shvatiti vi ste još uvijek veliki dio tog konglomerata. Niste vi samo Bošnjaci, tu su i Hrvati i Bosanci…, svi još žive tu u Bosni. Da biste živjeli u ovakvoj, kohezivnoj državi morate svi biti Bosanci. Baš kako je predsjednik Ruande rekao da oni više ne smiju biti Hutu i Tutsi, nego da svi moraju biti Ruanđani. Danas se oni izjašnjavaju tako, i vi to morate napraviti”, rekao je ovaj Oscarovac. Upitan je li svjestan da je više od umjetnika i glumca, Freeman skromno kaže kako je on glumac koji putuje i ništa više od toga, prenosi Faktor. “Mi samo glumimo, samo se pretvaramo da imamo moći, da smo neke ličnosti, a nismo, obični smo ljudi. Ja sam samo glumac koji uživa u svom poslu”, zaključio je Freeman.