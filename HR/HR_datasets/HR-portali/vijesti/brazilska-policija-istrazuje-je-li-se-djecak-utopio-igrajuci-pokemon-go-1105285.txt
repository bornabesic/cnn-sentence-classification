Policija istražuje mogućnost da je devetogodišnjak koji se utopio u rijeci na jugu Brazila tada igrao Pokemon Go, prenosi Reuters. Policija je poručila da će, pokaže li se da je to istina, tužiti proizvođača te megapopularne igre, koja je skinuta više od 100 milijuna puta. Dvojica devetogodišnjaka jučer su se igrali na čamcima kada je jedan pao u rijeku i utopio se. Mediji su naveli da su dječaci "lovili" pokemone, ali roditelji su to odbacili i rekli da mobitel Alcatel One Touch preživjelog dječaka nije imao tu aplikaciju. Međutim, policija nije isključila mogućnost da je igra povezana s utapanjem.  - Smartphone koji smo danas zaplijenili nema aplikaciju za igru. Istražujemo je li bila instalirana - rekao je šef policije u Imbeu Antonio Carlos Ractz, dodajući da će, u slučaju da je igra bila na mobitelu, razmotriti tužbu protiv proizvođača jer "igra nema dobne granice i već je uzrokovala nesreće diljem svijeta". Developeri igre Niantic i Nintendo nisu odmah mogli komentirati slučaj. >> Prehodali 30 kilometara loveći Pokemone 