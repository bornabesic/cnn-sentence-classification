Foto: Screenshot HRT RIJEKA je prvak Hrvatske. Ono što momčad s Kvarnera nije uspjela 1999., pošlo im je za rukom 18 godina kasnije. Od prvog do posljednjeg kola Rijeka je predvodila karavanu i zasluženo, da zaslužnije nije moglo biti, naslov prvaka došao je na Rujevicu. S tim se slaže i Joško Jeličić koji je u emisiji "Stadion" biranim riječima analizirao put Rijeke do povijesnog naslova. ''Kad vidim ove slike, odmah me preplave emocije. Rijeka je zasluženo prva jer je projekt šampionske Rijeke postavljen na pravim temeljima. Točno se zna hijerarhija, tko što radi i tko je za što zadužen. Navijači su prepoznali stvar i stali su iza kluba. Prekrasna je to simbioza navijača i igrača. No ako ipak nekoga moramo podcrtati, onda je to Matjaž Kek'', rekao je na početku Jeličić, pa je nastavio hvaliti slovenskog stručnjaka: ''Njegova radna etika je zarazna i s njom je zarazio sve u klubu. Naravno da mu u prilog ne ide prevelika fluktuacija igrača, što je veliki problem za svakog trenera, no Kek se uspio nositi i s tim problemom, prilagodio se situaciji i strašnu stvar je napravio s onim što je imao na raspolaganju. Ne smijemo zaboraviti da je Rijeka prije manje od godine dana ostala bez više od pola momčadi. Igrači koji su došli bili su uglavnom nogometaši s posudbe, oni koji su došli u Rijeku s velikim upitnikom iznad glave. Točno se vidi da je u ovih godinu dana sazrio. Kao pametan čovjek naučio je nešto iz svojih grešaka lani, a pri tome mislim na način kako je izgubio prvenstvo prošle sezone od Dinama, kad praktički na Maksimiru nije ni zaprijetio. Naučio je skrivati nedostatke i broj pogrešaka drastično je reducirao. Svaka mu čast.'' Je li ovo samo početak jake Rijeke? ''Ne bojim se za Rijeku. Kek ostaje, koncept i struktura kluba ostat će isti, iako će se i dalje igrači mijenjati. Oni su naučili ići korak po korak, polako i bez iskakanja. Kek shvaća da je u nogometu najvažnije ostati skroman i ponizan. Rijeka je sjajna priča iz koje svi naši klubovi mogu puno naučiti. Drago mi je da je Rijeka prvak jer je dokazala da hrvatski nogomet ima širinu i da svi mogu imati priliku napraviti nešto veliko.'' Neki će reći da je Dinamo podbacio i da je zato Rijeka prvak. ''Istina, Dinamo je ovu sezonu odigrao loše, no nije Rijeka prvak jer je Dinamo bio loš već zato što je Rijeka bila najbolja. Na Maksimiru su puno toga ove sezone napravili krivo. Prijašnjih godina su neke stvari uspijevali zamaskirati individualnom kvalitetom, no ove sezone naletjeli su na momčad koja je točno znala što može i što želi i nisu imali šanse. Odmah su na početku sezone prodali Roga i Pjacu i taj hendikep nisu uspjeli nadoknaditi. S druge strane, nakon odlaska Mamića, došao je jedan trener, pa odmah drugi. Puno toga u Dinamu nije napravljeno kako treba, no mislim da na Maksimiru ne trebaju očajavati. Štoviše, ovaj naslov Rijeke sjajna je stvar za Modre jer ovakav Dinamo ne samo da nije konkurentan za Ligu prvaka, već nije ni za Europsku ligu. Za njih je dobro da promijene fizionomiju momčadi, a možda će nakon ovog poraza razmisliti o tome. Možda će ih ovo natjerati da se resetiraju'', kazao je Jeličić, pa je za kraj rekao par rečenica o Hajduku: ''Hajduk je sjajnom serijom na proljeće malo popravio dojam, izbacio je Futacsa koji je za mene najbolji napadač lige, no na Poljudu ima još puno posla. Hajduk je prevelik klub da bi se zadovoljavao trećim mjestom. Kažem, pomak je vidljiv, no treba ići korak po korak.''