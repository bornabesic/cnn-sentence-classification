Službeni  predstavnici dužnosnici arhivistike u Hrvatskoj uputili su otvoreno pismo Hrvatskom saboru u kojem pozivaju da se pitanjima neophodnih promjena u arhivskoj struci i najavljenoj promjeni zakona ne prilazi parcijalno, a pogotovo ne bez temeljne stručne i šire javne rasprave, te napominju da je "samo sinergijom struke i politike moguće iznaći najkvalitetnija rješenja". Iz najnovije medijske kampanje oko toga pitanja očito je kako same arhiviste u ovom slučaju o tome nitko ništa ne pita, kažu četiri potpisnika otvorenog pisma i zamjeraju da se čak i ime zakona krivo navodi, pri čemu "ni upućeni ni neupućeni čitatelj ne može razlučiti radi li se o pogrešci onih koji namjeravaju mijenjati zakon ili o pogrešci slabo informiranih novinara". Želimo naglasiti kako senzacionalizam u lansiranju informacija i prenošenju vijesti koje se tiču tako važnih stvari, a bez uključivanja same struke ne smatramo primjerenim, ističe se u pismu v.d. ravnatelja Hrvatskog državnog arhiva Maria Stipančevića, predsjednika Hrvatskog arhivskog vijeća Darka Rubčića, predsjednika Hrvatskog arhivističkog društva Dražena Kušena i predstojnika Katedre za arhivistiku i dokumentalistiku Filozofskog fakulteta u Zagrebu Hrvoja Stančića. Dugogodišnja stručna obrazlaganja i cijeli niz nastojanja od strane same struke uvijek su zahvaljujući čvrstim argumentima završavala zaključkom kako je neophodno ući u postupak donošenja posve novog arhivskog zakona. Međutim, učestale političke promjene i diskontinuitet u svim spomenutim nastojanjima u odnosu na resorno ministarstvo, nisu do danas omogućili da se reforma arhivskog zakonodavstva dovrši u skladu sa suvremenim potrebama i stavovima struke, kaže se. >> Odlučno treba slomiti otpor suočavanju s komunizmom >> Božo Petrov: Objavit ćemo sve komunističke dosjee   