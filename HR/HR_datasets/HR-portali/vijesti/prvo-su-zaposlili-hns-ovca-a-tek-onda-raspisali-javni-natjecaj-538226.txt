Na javnom natječaju za savjetnika ministra gospodarstva za robne zalihe koji je raspisan lani u prosincu, a okončan u ožujku ove godine od 18 prijavljenih kandidata izabran je Marijan Varga, član HNS-a i načelnik međimurske općine Donja Dubrava. Rotirajuća vrata Varga je tako dobio posao na neodređeno vrijeme, a dotad je također radio u Ministarstvu gospodarstva, također na savjetničkom mjestu, ali na određeno vrijeme. Njega je, naime, za savjetnika uzeo sad već bivši ministar gospodarstva Radimir Čačić i to u svibnju 2012. bez javnog natječaja. Tada su u ministarstvu Vargino zapošljavanje objašnjavali takozvanim rotirajućim vratima koje je uvela Kukuriku koalicija, a kako bi mogla bez javnih natječaja zapošljavati suradnike ministara koji će onda iz državne službe otići kad i određenom ministru prestane mandat. Tako su u ministarstvu tvrdili i za Vargu – otići će kad ode i Čačić. No Čačić je otišao u jesen, a Varga je ostao. Novi ministar gospodarstva Ivan Vrdoljak produljio mu je mandat savjetnika, a onda je raspisao natječaj za radno mjesto na kojem je već zaposlen Varga. Kao Varginu kompetenciju za savjetničko mjesto za robne zalihe u ministarstvu u lipnju prošle godine navodili su njegovo radno iskustvo na mjestu načelnika Policijske uprave međimurske. Hrvatski branitelj Varga je do zapošljavanja u Ministarstvu pak bio u mirovini, a načelničku dužnost u Donjoj Dubravi obnašao je volonterski. Sad je istodobno i savjetnik ministra gospodarstva i načelnik općine pa putuje svakodnevno na posao u Zagreb iz 120 kilometara udaljene Donje Dubrave. U Ministarstvu gospodarstva sad tvrde da je Varga dosad bio zaposlen kao savjetnik u kabinetu ministra, a da je novo radno mjesto na koje je primljen ono savjetnika ministra u Ravnateljstvu za robne zalihe. Navode i da je Varga na testiranju postigao najbolje rezultate i da je na razgovoru za posao dobio najveći broj bodova. U ministarstvu kažu da je Varga hrvatski branitelj i da su se na natječaj javila četiri branitelja, no tvrde da se odredbe Zakona o pravima hrvatskih branitelja koje daju prednost braniteljima pri zapošljavanju ne odnose na rukovodeća radna mjesta. Varga nam je kazao je prvotno bio primljen za savjetnika u kabinetu ministra te da se bavio robnim zalihama, a da se u međuvremenu otvorilo radno mjesto u savjetnika ministra u Ravnateljstvu za robne zalihe. >> Mailovi HNS-a: 'Stari mi ćemo sve dogovoriti' i :) na kraju!