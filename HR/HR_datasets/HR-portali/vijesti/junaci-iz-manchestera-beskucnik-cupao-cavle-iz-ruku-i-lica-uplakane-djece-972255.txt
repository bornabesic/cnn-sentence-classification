Screenshot: YouTube BESKUĆNIK Stephen Jones (35) spavao je u blizini arene u Manchesteru kada ga je probudila eksplozija improvizirane naprave koja je ubila 22 i ranila 59 osoba.  "Čupao sam čavle iz ruku i lica uplakane djece"  Jones je potrčao u pomoć žrtvama. Ispričao je kako je pomogao djeci koja su plakala i vrištala, potpuno prekrivena krvlju.  "Instinkt me naveo da pomognem ljudima. Htio bih vjerovati da bi netko isto učinio za mene kada bi mi bila potrebna pomoć", rekao je Jones.  "Morao sam izvlačiti čavle iz ruku uplakane djece, a jednoj djevojčici sam izvlačio čavle i iz lica".  "Ne bih mogao živjeti sa sobom da sam samo otišao"  "Jedna žena je toliko krvarila da smo joj morali podići noge jer smo mislili da će jednostavno iskrvariti do smrti", nastavio je Jones mučnu priču.  "Ne bih mogao živjeti sa sobom da sam samo otišao i ostavio tu jadnu djecu. To što sam beskućnik ne znači da nemam srce i da nisam čovjek", zaključio je hrabri beskućnik.  Beskućnici postali junaci tragedije u Manchesteru  Ranije je još jedan beskućnik, Chris Parker, opisao kako je odmah nakon napada utrčao u arenu kako bi pomogao ljudima.   Spasio je djevojčicu koja je ostala bez obje noge, a zatim je do posljednjeg daha na rukama držao ženu koja je preminula od teških ozljeda.