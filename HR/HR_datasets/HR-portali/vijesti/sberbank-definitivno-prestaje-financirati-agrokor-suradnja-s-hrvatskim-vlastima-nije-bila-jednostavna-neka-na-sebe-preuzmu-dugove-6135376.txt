Direktor Sberbanka German Gref izjavio je danas u Moskvi kako više neće davati nikakva sredstva Agrokoru, dok ne postignu dogovor s hrvatskom Vladom, te da očekuju kako će Vlada na sebe preuzeti dugove koncerna, javlja Reuters. - Suradnja s hrvatskim vlastima do sada nije bila jednostavna, rekao je Gref, i osvrnuo se na 'Lex Agrokor'. - Ne biste smjeli uvesti zakon koji oduzima prava vjerovnicima post factum, izjavio je novinarima u Moskvi. Gref je najavio kako će se predstavnici banke naći s hrvatskom Vladom odući tjedan, a na pitanje misli li tužiti hrvatsku Vladu, rekao je: 'Ne bih to volio. Bože nas sačuvaj od toga. Ali danas smo vodili razgovore s najvećim vjerovnicima, i svi su u šoku.' - Ako su preuzeli odgovornost za vođenje tvrtke, onda bi trebali preuzeti odgovornost i za njezine dugove. Neka daju državna jamstva za te dugove, rekao je Gref. - Ako to nisu spremni učiniti, to znači da bi trebali vratiti tvrtku pod normalne tržišne uvjete, kazao je.