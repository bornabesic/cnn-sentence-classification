Srbijanski šef diplomacije Ivica Dačić rekao je u četvrtak da je "ponašanje odlazeće hrvatske vlade prešlo sve granice normalnog" govoreći o nastojanjima Hrvatske da u pristupnim pregovorima s EU-om prisili Srbiju da ukine nadležnost za ratne zločine na području Hrvatske, surađuje s Haškim sudom i osigura hrvatskoj manjini predstavnika u srbijanskom parlamentu.  U Dačićevoj vrlo oštro intoniranoj izjavi koju je medijima proslijedilo ministarstvo vanjskih poslova Srbije, navodi se kako je "krajnje vrijeme da se hrvatska vlada urazumi i prekine ovo prljavo kazalište za domaću javnost, koje nanosi štetu cijeloj regiji". "Retorika, rječnik i neskrivena mržnja koja zrači iz svake njihove izjave i nastupa, više nije samo potreba predizborne kampanje u Hrvatskoj, već izraz patološke opterećenosti Srbijom i antisrpske histerije u Hrvatskoj, čiji je predvodnik hrvatska vlada", ocijenio je Dačić, koji je i prvi potpredsjednik srbijanske vlade u tehničkom mandatu. "To ne dozvoljavamo nikome, ni najmoćnijim zemljama, a kamoli Hrvatskoj koja ne može obraniti ni 10 ćiriličnih ploča, u kojoj se ustaški fašistički pozdrav i dalje prolama na javnim manifestacijama", navodi se u pisanoj Dačićevoj izjavi. Srbija je u ponedjeljak otvorila u pristupnim pregovorima s EU-om pregovaračka poglavlja 23 i 24, a Hrvatska tvrdi da je u zajedničkim stajalištima EU-a osigurala da Srbija mora ukinuti nadležnost za ratne zločine na području Hrvatske, u potpunosti surađivati s Haškim sudom te omogućiti da hrvatska manjina ima svojeg zajamčenog predstavnika u srbijanskom parlamentu. "S današnjem danom u biti je de facto suspendiran taj zakon u Srbiji", rekao je u ponedjeljak hrvatski ministar vanjskih i europskih poslova Miro Kovač govoreći o spornom srbijanskom zakonu o univerzalnoj jurisdikciji za ratne zločine na području cijele bivše SFRJ govoreći nakon sastanka u vladi s hrvatskim braniteljima o tom pitanju. Kovač je naglasio da će Zagreb pozorno pratiti provedbu tih obveza i da bez njihova ispunjavanja Srbija neće moći napredovati prema Europskoj uniji. Srbijanski šef diplomacije pita i zašto se Hrvatska u Bruxellesu time ne hvali "nego tamo šute kao zaliveni i trpe kritike od vodećih ljudi EU i SAD, što pokušavaju sapletati Srbiju"? Dačić se, među ostalim, pita i "ima li se hrvatska vlada nečim drugim baviti osim što raspaljuje mržnju prema Srbiji i Srbima?" "To što se premijer (Aleksandar) Vučić sastao s predsjednicom Hrvatske i što ne dozvoljavamo sebi da se ponašamo kao hrvatska vlada, znak je naše snage, a ne slabosti. Lako je širiti mržnju, teško je miriti ljude. Količina laži o tome šta Srbija navodno mora uraditi, obrnuto je razmjerna onom što stvarno piše u mjerilima prilikom otvaranja poglavlja sa Srbijom", ocijenio je Dačić. Po njegovoj ocjeni, Hrvatska prvo treba uvjeriti "više od 10 zemalja EU u kojoj postoji univerzalna jurisdikcija o ratnim zločinima, između ostalog Njemačku". Dačić pita i kako Hrvatskoj  "nije smetalo kada se za zločine u bivšoj SFRJ sudilo u Danskoj, Nizozemskoj, Švicarskoj ili Njemačkoj?" "Ili kako im nije smetalo kada je suđeno po tom zakonu za zločin na Ovčari, u Lovasu, Zvorniku...? Srbija nikome neće dati da je ponižava", poručio je Dačić. Po njegovoj ocjeni, ovakvim ponašanjem Hrvatska ne postaje problem Srbiji već "Hrvatska postaje problem Europi". Po Dačićevoj ocjeni, "vlada koja nije uspjela opstati dulje od šest mjeseci i koja nije uspjela sačuvati sebe, sigurno neće sačuvati hrvatske interese", naprotiv "samo narušava ugled Hrvatske i ruši stabilnost u regiji".  >> Politički konsenzus u Hrvatskoj postoji: srbijanski zakon neprihvatljiv 