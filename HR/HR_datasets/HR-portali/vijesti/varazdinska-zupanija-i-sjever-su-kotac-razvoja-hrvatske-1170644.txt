Župan Varaždinske županije Predrag Štromar osvrnuo se na proteklo četverogodišnje razdoblje te istaknuo kako je zadovoljan. - Pokazali smo da znamo kako povećati BDP i smanjiti nezaposlenost. Za usporedbu, 2012. godine u Varaždinskoj županiji bilo je više od 12 tisuća nezaposlenih, a sada je nezaposlenih nešto više od 4 tisuće. Cilj koji smo si postavili je osiguravanje uvjeta za nove investicije kako bi se povećao prosjek plaća svim radnicima. Tek kad svi građani budu mogli dostojno živjeti od svojih plaća i kad se svi građani sa svojih radnih mjesta budu vraćali zadovoljni, naš će cilj biti ostvaren – istaknuo je Štromar. Od ove i prošle Vlade, kaže, Varaždinska županija i Sjever Hrvatske nisu imali podršku. - Ova i prošla Vlada nisu nam dale podršku za projekte, čak naprotiv, pokušali su zaustaviti naše projekte, a u tome su im nažalost pomagali i neki saborski zastupnici koji ovdje žive, a ljestve su im držali i politički akteri koji su čak dva puta sudjelovali u preslagivanju Vlade i u Saboru podržali proračun u kojem nije bilo sredstava za naše škole, zdravstvo, naše ceste – rekao je Štromar. No Sjever se zaustaviti ne može, i neće se zaustaviti, rekao je Štromar. - Mi radimo još više od drugih, ovo je kraj vrijednih i radišnih ljudi i oni su nam na prvom mjestu. Zato je Sjever kotač razvoja i taj će se kotač zavrtjeti još brže. Ni sad nismo čekali Vladu da shvati važnost kurikularne reforme, sami smo pokrenuli reformu školstva i svim učenicima petih razreda osigurali micro:bit BBC računala, što je veliki iskorak i preduvjet za daljnji razvoj. To smo napravili jer želimo da naši učenici budu ravnopravni s vršnjacima iz razvijenih zemalja – rekao je Štromar. - Imamo najuređenije i najbolje opremljene škole u Hrvatskoj, srednjoškolcima se sufinancira prijevoz, a osnovnoškolci imaju besplatne udžbenike. Već desetak godina kroz Centre izvrsnosti nastoji se pomoći nadarenim učenicima, a s obzirom na toliki broj državnih prvaka u tome smo očito i uspjeli. U Hrvatskoj je prosjek jedno računalo na 12 učenika, u Europi jedno računalo na 3 učenika, a u Varaždinskoj županiji na 4 učenika. Čak 90 posto učenika pohađa nastavu u jednoj smjeni, dok je hrvatski prosjek tek 16 posto, a u Zagrebu nastavu učenici pohađaju čak u tri smjene. Ovi podaci dovoljno govore o tome koliko se ulagalo u obrazovanje – rekao je Štromar. Posebno je istaknuo važnost zdravstvene skrbi te istaknuo kako se u zdravstvo Varaždinske županije ulaže preko 320 milijuna kuna. - U zdravstvo ulažemo preko 320 milijuna kuna jer smatramo da zdravstvo ne smije biti privilegija već pravo svakog čovjeka. Cilj je građanima Varaždinske županije osigurati najbolju zdravstvenu skrb. U protekle četiri godine mislili smo i na umirovljenike, kojima smo osigurali jeftiniji prijevoz – podsjetio je Štromar. Dodaje kako će se projekt jeftinijeg prijevoza za umirovljenike nastaviti. - Svi ti rezultati vesele, a još više veseli kad uspiješ u svojim ciljevima da građanima omogućiš bolje uvjete za život, kad se okreneš unatrag i vidiš da sad imamo najbolje opremljene škole u Hrvatskoj, da nam je zdravstvo na visokoj razini i da se gospodarstvo u Varaždinskoj županiji oduprijelo svim izazovima, krizi i političkoj nestabilnosti na vrhu države – rekao je Štromar. Varaždinska županija uz Krapinsko-zagorsku županiju najpoželjnije je mjesto za život. Naime, prema podacima Ministarstva unutarnjih poslova Republike Hrvatske za 2016. godinu, na području Varaždinske županije, prebivalište su odjavile samo 388 osobe. Najviše odjava prebivališta, bilo je pak na području PU zagrebačke, 11479 te PU splitsko-dalmatinske, 4642. Župan Varaždinske županije Predrag Štromar izrazio je zadovoljstvo što upravo sa Sjevera Hrvatske  najmanji broj ljudi odlazi van države. - Ovo je još samo jedan dokaz da je dobra i kontinuirana gospodarska politika omogućila dobru gospodarsku klimu. Uz smanjenje nezaposlenih, zabilježen je i porast prosjeka plaća radnicima. Ono što me još više veseli jest da su rasle plaće, u RH prosjek za 2,5 posto, a u Varaždinskoj županiji 5 posto. Stigli su novi investitori pa budući da nema dovoljno kvalitetne radne snage, radnici iz jedne tvrtke odlaze u druge tvrtke za veću plaću, što je jako dobra stvar. Veće plaće svakako znače i veći standard građana - kazao je Štromar. Varaždinska županija samostalno je pokrenula reformu obrazovanja, a u osnovnim školama počela je STEM revolucija. Predrag Štromar, aktualni župan Varaždinske županije koji ide po novi mandat, kaže kako je očigledno da se Vladi ne žuri s kurikularnom reformom. Zato je Varaždinska županija prva u Hrvatskoj, ali i u ovom dijelu Europe osnovnoškolcima osigurala micro:bit računala. -Kad smo vidjeli da Vlada ne želi provesti reformu obrazovanja, koja je nužna da bi naša djeca imala iste mogućnosti kao i djeca u razvijenim zemljama, odlučili smo reformu školstva provesti sami. Dok će učenici u drugim dijelovima Hrvatske i dalje nažalost učiti o disketama koje su daleka prošlost, učenicima u Varaždinskoj županiji osigurali smo micro:bit računala i tako započeli STEM revoluciju – rekao je Štromar, koji je nedavno potpisao Sporazum o suradnji u provođenju projekta STEM kompetencije s predsjednikom Instituta za razvoj i inovativnost mladih Nenadom Bakićem. Sporazumom je usuglašeno kako će Varaždinska županija svim učenicima petih razreda osnovnih škola nabaviti najsuvremeniji edukativni alat naročito pogodan za razvoj digitalne pismenosti i kreativnosti, mikro-računalo BBC micro:bit. Institut za razvoj i inovativnost mladih, koji je partner Zaklade Micro:bit za Hrvatsku i nekoliko drugih zemalja, obavit će inicijalnu edukaciju nastavnika STEM predmeta u osnovnim školama čiji osnivač je Varaždinska županija. -Cilj nam je da svi učenici osnovnih škola u Varaždinskoj županiji budu ravnopravni s učenicima iz najrazvijenijih zemalja Europe kako bi se kasnije mogli prilagoditi globalnom razvijenom tržištu rada. Ovaj sporazum samo je nastavak naše reforme školstva u praksi – istaknuo je župan Štromar dodavši kako kurikulume nažalost Varaždinska županija ne može mijenjati, ali će se ipak nastavni program prilagoditi vremenu u kojem živimo. Besplatni udžbenici za sve osnovnoškolce Jednosmjensku nastavu pohađa 90 posto učenika u Varaždinskoj županiji, hrvatski prosjek 16 posto Sufinanciranje prijevoza za srednjoškolce Centri izvrsnosti – rekordan broj državnih prvaka Sveučilište Sjever 2014. godine u Varaždinskoj županiji porast BDP-a, na razini Hrvatske zabilježen pad 2015. godine porast prosjeka plaća za 5 posto, na razini Hrvatske porast svega 2,5 posto Rekordno niska nezaposlenost (travanj 2017. godine 4.325 nezaposlenih, veljača 2013. godine 12.052 nezaposlenih) U 2014. godini Varaždinska županija najkonkurentnija županija Najmanje odjava prebivališta Bolnica Novi Marof – centar palijativne skrbi Umirovljenicima jeftiniji prijevoz Najuređenije lokalne i županijske ceste Sanirana klizišta