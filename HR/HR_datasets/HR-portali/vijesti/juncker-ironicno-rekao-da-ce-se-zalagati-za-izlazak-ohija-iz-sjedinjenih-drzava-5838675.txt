Predsjednik Europske komisije Jean-Claude Juncker u četvrtak je u La Valetti rekao da će se zalagati da Ohio i Teksas izađu iz Sjedinjenih Država ako će se američki predsjednik Donald Trump i dalje veseliti Brexitu. Pred sudionicima kongresa Europske pučke stranke (PPE), glavnog saveza desno orijentiranih stranaka Europske unije, Juncker je ironično govorio o zemljama koje se vesele Brexitu, posebice Sjedinjenim Državama. "U toj zemlji, nedavno izabrani predsjednik  veseli se izlasku Velike Britanije iz Europske unije", istaknuo je Juncker na kongresu koji je u srijedu počeo na Malti. "Ako se tako nastavi, podržat ću Ohio i Teksas da izađu iz Sjedinjenih Država", dodao je. "Brexit nije kraj svega, ali sada moramo krenuti s nečim novim, jačim i boljim", rekao je Juncker. Devet mjeseci nakon izglasavanja Brexita, Velika Britanija u srijedu je pokrenula povijesni proces izlaska iz Europske unije i otvorila dvogodišnje teške pregovore o presijecanju veza s blokom kojem se pridružila prije 44 godine. Juncker je i prošli tjedan podsjetio da je za susreta u veljači u Bruxellesu sa američkim potpredsjednikom Mikeom Penceom tražio od Sjedinjenih Država da ne potiču druge zemlje članice EU na izlazak iz zajednice.