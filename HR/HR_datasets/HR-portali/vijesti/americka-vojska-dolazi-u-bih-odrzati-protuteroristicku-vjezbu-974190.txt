Screenshot: YouTube AMERIČKA vojska će tijekom lipnja u Bosni i Hercegovini izvesti vježbu čiji je cilj suočavanje s terorističkom opasnošću, potvrđeno je u četvrtak iz veleposlanstva SAD-a u Sarajevu. "Nema veze sa stvarnim zbivanjima" Kako je navedeno u priopćenju, vježba pod nazivom "Jackal Stone 2017." je bilateralna i temeljit će se na "realnom scenariju terorističke prijetnje", no istaknuto je kako taj scenarij nema veze sa stvarnim zbivanjima. Točna lokacija i razdoblje trajanja vježbe nije navedeno. Pojašnjeno je tek kako je njen cilj poboljšanje suradnje između sigurnosnih snaga SAD-a i njihovih bosanskohercegovačkih partnera, a pripreme za vježbu trajale su godinu dana kroz program zajedničke obuke i vježbi Europskog zapovjedništva vojske SAD (USEUCOM). Prijetnje terorizma u BiH Dolazak pripadnika američke vojske u BiH najavljen je kasnije ovog mjeseca. Američka strana očekuje kako će vježba pomoći pripremi njenih sudionika za uspješnu provedbu operacija u zajedničkom i kombiniranom okruženju uz potporu civilnih i vladinih agencija u BiH. Iz veleposlanstva SAD-a unaprijed su se zahvalili vlastima i stanovništvu BiH na razumijevanju u slučaju bilo kakvih neugodnosti tijekom izvođenja vježbe. Podsjetimo, nedavno je Interpol izdao tjeralicu za još jednim građaninom Bosne i Hercegovine zbog terorizma, a u većinski hrvatskom selu kod Tuzle osvanula je džihadistička zastava i natpis ISIS-a.