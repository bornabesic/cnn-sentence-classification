Megasuđenje, ono u aferi Spice, nakon pet i pol godina primaklo se kraju jer USKOK danas na zagrebačkom Županijskom sudu počinje s iznošenjem završnih govora. Očekuje se da će za analizu dokaznog postupka tužiteljici Mariji Vučko, zamjenici ravnateljice USKOK-a, trebati dva do tri dana, nakon čega će svoje završne riječi iznijeti branitelji optuženika i sami optuženici. Uskoro i objava presude Ako ne bude nepredviđenih iznenađenja, očekuje se da bi nepravomoćna presuda u predmetu koji je po mnogo čemu porušio rekorde u hrvatskom pravosuđu, mogla biti objavljena do kraja mjeseca. Optužnica u aferi Spice podignuta je u rujnu 2010., a suđenje je počelo u lipnju 2011. USKOK je na 358 stranica optužnice objasnio zašto misli da su Damir Polančec, bivši potpredsjednik Vlade RH, Darko Marinac, Milan Horvat, Saša Romac, Josip Pavlović te Srđan Mladinić i Zoran Marković oštetili Podravku za oko 300 milijuna kuna. Polančec i Marinac terete se da su povezali Podravkine menadžere Šestaka, Romca i Pavlovića te Horvata iz Fima grupe kako bi preuzeli kontrolu nad većinskim paketom dionica Podravke. Prema optužnici, do 2005. do 2009. kupili su 10,6 posto dionica Podravke, čime je tvrtka, prema USKOK-u, oštećena za oko 300 milijuna kuna. Optuženici su u opsežnim obranama negirali krivnju tvrdeći da su dionice stjecali kako bi se obranili od neprijateljskog preuzimanja norveške tvrtke Rieber&Son. Tvrdili su da su sve što su poduzimali radili kako bi održali postojeće financijske konstrukcije te kako su sve to radili za dobrobit Podravke. Kojoj je strani u postupku i njezinoj argumentaciji sudsko vijeće pod presjedanjem suca Siniše Plešea povjerovalo, vidjet će se nakon što sud objavi nepravomoćnu presudu. A ta presuda i njezino obrazloženje nesumnjivo će povećati sudski spis, koji broji više od 50.000 stranica, s tim da je dio dokumentacije pohranjen u 30 registratora dok je dio snimljen na CD-ima. Iznosio obranu 32 dana Od početka suđenja u lipnju 2011. održano je gotovo 300 rasprava, na kojima su saslušana 134 svjedoka, dok su četiri svjedočka iskaza pročitana. Optuženici su iznosili opširne obrane, koje ukupno imaju 726 stranica, a apsolutni rekorder među njima bio je Zdravko Šestak, koji je svoju obranu iznosio 32 dana. Damir Polančec je svoju obranu iznosio 10 dana, a najmanje vremena za obranu od teza USKOK-a trebalo je Srđanu Mladiniću, koji je obranu iznosio jedan dan. Inače, sve skupa optuženici su obrane iznosili 68 raspravnih dana, a zanimljivo je i da je vještak Zrinko Ručević ispitivan 22 raspravna dana. Što se svjedoka tiče, Miroslav Vitković je bio svjedok s “najduljim stažem” na klupi za svjedoke jer je njegovo ispitivanje trajalo 16 raspravnih dana.       