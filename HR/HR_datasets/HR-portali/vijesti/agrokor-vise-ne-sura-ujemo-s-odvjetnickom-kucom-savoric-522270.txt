Međunarodna odvjetnička kuća Kirkland & Elli International LLP koordinirati će daljnje pravne savjetnike u nastavku procesa izvanredne uprave i u procesu restrukturiranja Agrokora, priopćeno je u petak iz koncerna, uz objašnjenje da je angažman Odvjetničkog društva Šavorić & Partneri u pogledu interventnog pravnog savjetovanja trajao do 28. travnja. U priopćenju vezano uz angažiranje pravnih savjetnika, iz Agrokora podsjećaju da je nakon otvaranja postupka izvanredne uprave izvanredni povjerenik Ante Ramljak angažirao Odvjetničko društvo Šavorić & Partneri na poslovima pružanja interventnog pravnog savjetovanja u prvim danima rada izvanredne uprave. "Pravno savjetovanje uključivalo je pravnu pomoć u određenim pravnim područjima, uključujući pravo društava, radno pravo, insolvencijsko pravo te opće obvezno pravo, i to samo u prijelaznom razdoblju između otvaranja postupka izvanredne uprave pa do imenovanja međunarodnih i domaćih savjetnika za restrukturiranje i pravnih savjetnika", navodi se u priopćenju. Opseg pruženih usluga u najvećem dijelu obuhvaćao savjetovanje u pogledu tumačenja i primjene Zakona o izvanrednoj upravi s obzirom na praktična pitanja iz dnevnog poslovanja Agrokora i njegovih povezanih i ovisnih društava. Također, Odvjetničko društvo je asistiralo prilikom pregovaranja ugovora o kreditu s prednosti namirenja, uspostavljanja internih procedura i organizacije pravnih zadataka kao i početne komunikacije s nadležnim sudom, objašnjavaju iz Agrokora. "Angažman navedenog odvjetničkog društva u pogledu interventnog pravnog savjetovanja dogovoren je u trajanju od 10. travnja do zaključno s 28. travnjem. U zadnjem tjednu travnja izvanredni povjerenik je u ime Agrokora d.d. angažirao međunarodnu odvjetničku kuću Kirkland & Elli International LLP koja će koordinirati daljnje pravne savjetnike u nastavku procesa izvanredne uprave i u procesu restrukturiranja", zaključuje se u priopćenju.  