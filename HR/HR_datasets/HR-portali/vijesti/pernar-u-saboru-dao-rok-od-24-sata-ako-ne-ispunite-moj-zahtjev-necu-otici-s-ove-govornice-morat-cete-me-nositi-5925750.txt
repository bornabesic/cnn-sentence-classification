Saborski zastupnik Živog Zida Ivan Pernar upozorio je u srijedu u Saboru na jučerašnju deložaciju Nade Bosnić te zatražio da se njezin status riješi u naredna 24 sata jer će ga, zaprijetio je, sa govornice morati odnijeti. "Iz Zadra je jučer deložirana nakon što je 45 godina živjela u stanu, zbog duga od 13 tisuća kuna, dok je Ivica Todorić 16 milijardi kuna duga stvorio prema dobavljačima, živi u dvorcu i ima batlera i portira, a gospođa Bosnić je završila na ulici. Je to normalno", rekao je Pernar u Saboru nakon stanke koju je zatražio. Ako se njezin status ne riješi i ne dobije nazad smještaj tijekom naredna 24 sata neće, rekao je, otići s govornice. "Ako treba raditi cirkus ja ću ga morati raditi jer na uljudne molbe ne reagirate. Ako ne nađete rješenje u 24 sata onda ćete me odavde morati nositi", poručio je Pernar.