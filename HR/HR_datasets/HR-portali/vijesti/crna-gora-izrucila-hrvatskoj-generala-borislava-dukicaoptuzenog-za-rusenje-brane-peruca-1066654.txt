Crna Gora je iz ekstradicijskog pritvora izručila Hrvatskoj srpskog generala u mirovini i državljanina Srbije Borislava Đukića, priopćeno je iz Dokumentacijsko-informativnog centra "Veritas". Generala Đukića je 18. srpnja 2015. uhitila crnogorska policija u zračnoj luci Tivat prilikom povratka za Beograd po hrvatskoj tjeralici zbog navodnog ratnog zločina nad civilima počinjenog u ratu 90-ih. General Đukić je optužnicom iz 1995. optužen za rušenje brane na Peruči, a istom su optužnicom obuhvaćeni i general Ratko Mladić, zapovjednik 9. kninskog korpusa JNA, sada pokojni general Mile Novaković, zapovjednik Srpske vojske Krajine (SVK) te major Milan Korica, zapovjednik svih pograničnih jedinica milicije SVK-a.Optuženima je 1993. određen pritvor te je za njima raspisana tjeralica na osnovi koje je Đukić i uhićen. Ubrzo po uhićenju, 12. kolovoza, Hrvatska je otvorila novu istragu protiv generala Đukića te Jovana Grubića, Milorada Radića, Dragana Harambašića, Petra Andrića, Vladimira Davidovića, Ilije Prijića i Slobodana Vujka zbog kaznenog djela protiv civilnog stanovništva počinjenog također u ratu 90-ih na području sjeverne Dalmacije i na osnovi nje 19. kolovoza 2015. dostavila je Crnoj Gori dopunsku molbu za njegovo izručenje. Pravomoćnim rješenjem Višeg suda u Podgorici od 6. studenoga 2015. utvrđeno je da su ispunjene zakonske pretpostavke za izručenje generala Đukića i u Hrvatsku i u Srbiju, na osnovi čega je ministar pravosuđa Crne Gore Zoran Pažin odlučio izručiti ga Hrvatskoj. Prema podacima Veritasa, prema međunarodnim tjeralicama koje je raspisao ured Interpola u Zagrebu, širom svijeta do sada su uhićena 154 osobe srpske nacionalnosti, od kojih je 51 izručena Hrvatskoj. >>Umirovljeni general JNA uhićen u Crnoj Gori zbog ratnog zločina u Hrvatskoj >>Crnogorsko Ministarstvo: Hrvatska nije zatražila izručenje Đukića