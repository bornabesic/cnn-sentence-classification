O tome kako bi Vlada mogla pomoći Agrokoru u posljednje vrijeme mogle su se čuti različite ideje, ali vrlo jasne izjave državnih dužnosnika kako to nije posao države upućuju na to da će vlasnik i vjerovnici morati sami pronaći rješenje. Ali, to ne isključuje asistenciju Vlade, a koliko se može čuti, sastanče svi sa svima, ministri, bankari, analitičari, konzultanti, poduzetnici... Tako je početkom tjedna u Vladi održan i sastanak s predstavnicima ruskog Sberbanka, jednog od većih vjerovnika tog koncerna. Procjenjuje se da dvije ruske banke, Sberbank i VTB, zajedno drže oko 1,3 milijarde eura od ukupno 3,4 milijarde eura Agrokorova duga prema kreditorima. Unatoč vidnoj eskalaciji događaja, prema mišljenju jednog financijskog analitičara, može se govoriti i o “stabilizaciji stanja”. On pritom podrazumijeva činjenicu da su vlasnik, menadžment i najveći vjerovnici kompanije sjeli za stol i traže rješenje. To uključuje i činjenicu da je Sberbank nedavno odobrio kredit Agrokoru od oko 100 milijuna eura za rješavanje najnužnijih obveza prema dobavljačima, kao i odabir savjetnika koji će predložiti izlazno rješenje. Riječ je o globalnoj konzultantskoj kući Alvarez and Marsal (A&M) koja je specijalizirana za rješavanje kriznih situacija. Kako se reklamira ta kompanija, oni su ti koji će vam reći “što trebate znati, ali ne uvijek i što želite čuti”. - Time je osiguran određeni predah da se poradi na konačnim opcijama. No, koje god rješenje bilo, na kraju vlasnik mora na njega pristati i potpisati ga - kaže analitičar koji je želio ostati anoniman. Pojedini analitičari, međutim, smatraju da je trenutačni dug prema vjerovnicima takav da je za komotniji “predah” potreban još jedan kredit od oko 200 milijuna eura za rješavanje obveza prema dobavljačima. Prilično umirujuću interpretaciju situacije nudi i često odvažni investitor i poduzetnik Nenad Bakić. On smatra da je “previše vrijednosti u Agrokoru, a previše racionalnih aktera oko njega da bi to sve propalo”. Ne isključuje opciju da se kompanija restrukturira bez žrtvovanja (većeg dijela) vlasništva, ali čak i u slučaju “katastrofičnog” scenarija, da se Ivica Todorić mora odreći vlasništva, Bakić ne vidi ništa strašno jer se dug pretvara u equity, odnosno vanjski dug postaje izravno strano ulaganje pa vanjska bilanca zemlje “izgleda bolje, a ne lošije nakon toga”. Kao argument da priča s Agrokorom neće imati značajnije negativne posljedice za cijelo gospodarstvo Bakić navodi argument da je ono “prilično robusno”, da globalna financijska tržišta procjenjuju kako nema sustavnog rizika, o čemu svjedoči i “sjajno izdanje obveznica RH”. Od početka ove godine sve tri rejting agencije snizile su ocjenu kreditne sposobnosti Agrokora, a u petak se očekuje još jedno obraćanje agencije Moody’s. Idućih nekoliko dana trebale bi se razbistriti mnoge nepoznanice. Unatoč trezvenosti pojedinih promatrača, ključni akteri ipak se pribojavaju da bi situacija s Agrokorom mogla izmaknuti kontroli. Stoga se od kompanije očekuje da u što kraćem roku izađe s konkretnim planom što kani učiniti kako bi uspješno nastavila ispunjavati svoje financijske obveze, kako će osigurati svježi kapital, kroz ulaganje ili prodaju imovine, te kako namjerava svesti pokazatelje zaduženosti u prihvatljive okvire. Jedino na taj način moguće je umiriti sadašnju nervozu na tržištima.