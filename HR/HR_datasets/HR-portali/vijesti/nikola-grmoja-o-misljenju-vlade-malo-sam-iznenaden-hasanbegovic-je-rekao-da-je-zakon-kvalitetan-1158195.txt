Most je očekivao da će Vlada, odnosno HDZ dati pozitivno mišljenje na njihov prijedlog Zakona o arhivskom gradivu i arhivima jer je, tvrde, većina HDZ-ovaca s kojima su razgovarali rekla da podržava taj prijedlog otvaranja cijele arhivske građe do 22. prosinca 1990. godine. Činjenicu da su i njihovi ministri digli ruku za negativno mišljenje Vlade o tom zakonskom prijedlogu objašnjavaju željom da prijedlog što prije dođe u Sabor. Nisu, kažu nam u Mostu, željeli izazivati svađe u Vladi, već su raspravu i argumente za i protiv zakona željeli voditi javno u Saboru, gdje će, tvrde, građani jasno vidjeti što tko misli o ovom prijedlogu. S druge strane, naglašavaju, svjesni su da ovo nije toliko važan zakon da bi zbog njega dolazilo do većih nemira u Vladi. Negativno mišljenje Vlade, ali i činjenicu da su i Mostovi ministri digli ruku za to mišljenje komentirao je organizacijski tajnik Mosta i saborski zastupnik Nikola Grmoja. - Nama je bilo bitno da stigne mišljenje Vlade u Sabor. Nismo željeli ići s raspravom dok nam ono ne stigne. Sve u vezi tog zakona sada će se argumentirano raspraviti u Saboru, ovo je mjesto za donošenje zakona. Uopće nije sporno što su ministri dali suglasnost da mišljenje Vlade ide u Sabor. U raspravi ćemo pokazati da je ovaj prijedlog zakona kvalitetan, uostalom podržali su ga zastupnici SDP-a, a velika većina zastupnika HDZ-a s kojima sam razgovarao također mu daju potporu – rekao je Grmoja. Na komentar kako su Mostovi ministri ipak bili protiv Mostovog prijedloga, odgovara kako su Mostovi ministri dio Vlade i kako zbog stabilnosti Vlade ne bi bilo dobro da su išli kontra nje, bez nekakve argumentirane rasprave. - Jer na Vladi se ne mogu iznositi mišljenja o prijedlogu zakona koji je iznimno kompleksan... Ali, tijekom rasprave u Saboru dokazat ćemo da je ovaj zakon kvalitetan i imat ćemo i potporu zastupnika HDZ-a – objašnjava Grmoja koji je, kaže, iznenađen odlukom Vlade, odnosno HDZ-a. - Mislio sam da će mišljenje biti pozitivno, da će Vlada možda reći da će ići u izradu konačnog prijedloga zakona, a da podupiru ovaj zakon. Tako da me to malo iznenadilo, ali očekujem u Saboru potporu Kluba zastupnika HDZ-a. Mi ne odustajemo od ovog prijedloga. Napravili smo izuzetno kvalitetan prijedlog, zastupnici HDZ-a izjasnili su se o njemu jako pozitivno. Gospodin Hasanbegović na jednoj je tribini rekao da je taj zakon iznimno kvalitetan i da ga treba podržati i očekujem potporu zastupnika HDZ-a. Ne znam zašto bi se s time čekalo. Ako smo napravili kvalitetan zakon nije bitno tko ga je predložio, Most bi ga podržao i da je prijedlog SDP-ov – tvrdi Grmoja. Kaže da jesu razgovarali sa svojim partnerima, HDZ-om, i da im nisu najavili da će dati negativno mišljenje na Vladi. - HDZ-ovci su mi rekli da će podržati zakon, možete ih sami pitati, velika većina ih podržava to. Mislim da u Saboru sjede ljudi koji misle svojom glavom i koji će podržati ono što je dobro. Ja bih uvijek išao kontra Bože Petrova ako bih mislio da je nešto ispravno i dobro – uvjerava Grmoja, a na pitanje poziva li on to HDZ-ove ministre da glasuju protiv odluke predsjednika svoje stranke, odgovara: - Ne, ja pozivam HDZ-ove i SDP-ove zastupnike da  misle svojom glavom, da štite interese naroda, a ne da kimaju glavom i dižu ruke kako im netko naredi. Razgovarat ćemo i s Plenkovićem, nema nikakvih problema. Rekao sam da očekujem podršku svih klubova zastupnika i uvjeren sam da će na kraju biti tako – zaključuje Grmoja. Mostov prijedlog zakona u prvom čitanju podržava i Klub zastupnika SDP-a. U svom zaključku predlažu da se Vlada zaduži za izradu Konačnog prijedloga zakona, u koje će uvrstiti sve primjedbe i prijedloge koji će se iznijeti tijekom rasprave, koja se očekuje relativno brzo s obzirom na to da Most predlagatelj zakona, ali i da je čelnik Mosta Božo Petrov predsjednik Sabora. >> Božo Petrov: Objavit ćemo sve komunističke dosjee >> Treba li se vraćati u prošlost? Bauk: U arhivi je 80 tisuća HDZ-ovih dosjea 