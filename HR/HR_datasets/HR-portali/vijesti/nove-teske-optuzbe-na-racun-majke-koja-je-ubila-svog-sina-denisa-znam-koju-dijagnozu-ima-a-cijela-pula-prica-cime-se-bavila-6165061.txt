Ubojstvo dječaka Denisa iz Pule šokiralo je i ražalostilo cijelu Hrvatsku, a reporter 'Provjerenog' Mato Barišić razgovarao je s obitelji dječaka, istražio pozadinu cijele priče i donosi nove, zanimljive detalje. Jedan od njegovih sugovornika, koji je želio ostati anoniman, dobro je upoznat s radom institucija u Puli i tvrdi – svi sve znaju. Poznati su, kaže, i detalji koji ukazuju kako je majka bila nepodobna za odgoj djeteta. - Ima nekakvu dijagnozu bipolarne ličnosti i bavi se navodno prostitucijom, ispričao je za 'Provjereno', dok je za 14-godišnjakinju koja se povezuje sa slučajem rekao: 'Kažu da je ona došla negdje iz unutrašnjosti Hrvatske i da je već od malih nogu, s pet godina, bila izložena seksualnom zlostavljanju'. Chiarina majka Rita Rojnić u telefonskom je razgovoru potvrdila kako ima dokumente koji dokazuju da je Centar za socijalnu skrb Pula sve znao i da ih je upozoravala kako se Chiara ne može brinuti za sebe, a kamoli dijete. Telefonski su i ona i njezina druga kćer, Chiarina polusestra, potvrdile da je Chiara bila loše i da se to znalo. 'Provjereno' je dobilo i informaciju da je Chiara bila u postupku oduzimanja poslovne sposobnosti. NOVA TV NOVA TV   Kadifa Pašić, teta ubijenog dječaka, shrvana je: - Denis će zauvijek ostati u našim srcima. Mi ga nikad nećemo zaboraviti i on će zauvijek živjeti s nama. Jako sam loše. Danima sam loše, ali se držim jer nema pomoći Denisu ako još budemo i plakali. Mi svi moramo biti jaki da se to sad obavi kako treba. Najteže je mojoj majci i mom bratu koji je dolje zatvoren - rekla je u suzama za 'Provjereno', a informaciju da je Chiara sina navodno trovala tabletama kratko je prokomentirala: 'To još ne znamo…'