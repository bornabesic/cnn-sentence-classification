Što znamo o ubojstvu napadača iz Berlina, Anisa Amrija:- Amri je u ponedjeljak oteo kamion, ubio poljskog vozača i na božićnom sajmu u Berlinu pokosio 12 ljudi, te se od tada intenzivno tragalo za njim - U noći na petak, oko 3 sata ujutro, dvojica patrolnih policajaca u Milanu presreli su ga jer im se učinio sumnjiv. Kada su ga zatražili osobnu, Amri je izvadio pištolj i ranio jednog od njih u rame -  Drugi policajac brzo je reagirao i ubio Amrija - Policija je analizirala njegove otiske prstiju i potvrdila njegov identitet - Amri je u ruksaku osim pištolja imao i mali nožić, no nije imao ni dokumente ni mobitel - Na društvenim mrežama Islamska država objavila je snimku na kojoj Amri priseže na vjernost Abu Bakr al Bagdadiju NOVO 15:51 - La Repubblica javlja kako je Amri rekao policajcima da nema dokumente i da je iz Kalabrije. Policajci su ga navodno počeli ispitivati što ima u ruksaku, te je u tom trenutku posegnuo u njega i izvadio pištolj te upucao policajca. Luca Scata uzvratio je vatru i Amri je pao na tlo. La Repubblica javlja kako nije odmah umro. ------------------------------------ 15:06 - Njemačka kancelarka Angela Merkel kazala je da ju je talijanski premijer obavijestio da je Amri ubijen te mu se na novinskoj konferenciji i zahvalila. Zaželjela je talijanskom policajcu Christianu Moviu brz oporavak. - Terorizam je izazov za sve nas i dobro je vidjeti kako dobro surađujemo diljem Europe. Amrijeva smrt ne znači kraj istrage. Terorizam je generalna prijetnja - kazala je Merkel. Njemačka kancelarka razgovarala je s predsjednikom Tunisa te kaže kako je postignut napredak u procesu slanja tuniških izbjeglica iz Njemačke koji nisu dobili azil. REUTERS   ------------------------------------ 14:54 - Džihadistička agencija Amaq nedugo nakon objave da je terorist iz Berlina ubijen, objavila je video snimku na kojoj se Amri zaklinje na vjernost Abu Bakr al Bagdadija. Opširnije pročitajte OVDJE. REUTERS   ------------------------------------ 14:51 - Milanska policija kazala je kako je Amri sa sobom imao nekoliko osobnih stvari, no ne i mobitel. Također, nije osim pištolja uz sebe nije imao drugog oružja izuzev malog nožića u ruskaku. U njegovom ruksaku bilo je nekoliko stotina eura, ali nije bilo dokumenata. - Bio je duh, nije ostavio nikakav trag - kazao je šef policije Antonio De Iesu. Policija se sada pita je li se Amri treba s nekim naći. REUTERS   ------------------------------------ 14:33 - Njemački savezni tužitelj Peter Frank kazao je kako se istraga nastavlja unatoč tome što je Anis Amri ubijen. Vlasti još uvijek pokušavaju utvrditi je li Amri imao pomagače. - Važno je znati je li napadač imao potporu terorističke mreže ili pomoć u pripremanju i izvršavanju napada, također, je li imao pomagače u bijegu. To nam je najvažnije da shvatimo, kao i ruta kojom je pobjegao. Rizik od terorizma još uvijek je visok - kazao je Frank. REUTERS   ------------------------------------ 13:59 - Njemački Spiegel javlja kako je među žrtvama napada u Berlinu šest muškaraca i šest žena. Među njima je jedna Čehinja, Talijanka i Izraelka. Poljski vozač već je identificiran kao Lukazs Urban. Ostale žrtve su Nijemci. Među ozlijeđenima su turisti iz Izraela, Španjolske, Britanije, Mađarske, Finske i Libanona. ------------------------------------ 12:46 - Njemački ured saveznog tužitelja upravo drži tiskovnu konferenciju, javlja Guardian. Novinari ih ispituju kako je moguće da je Amri došao sve do Italije bez da ga je itko primijetio. Naime, ako je zaista putovao vlakom sve do Milana, to je značilo da je više od 24 sata proveo u javnom prijevozu, s mogućim vidljivim ozljedama. ------------------------------------ 12:45 - Talijanska policija na Twitteru je objavila fotografiju ranjenog policajca. ------------------------------------ 12:15 - Njemačka je odahnula pošto je iz Italije stigla informacija da je prvi osumnjičenik za napad na božićni sajam u Berlinu ubijen, rekao je glasnogovornik ministarstva unutarnjih poslova. - Ako se to pokaže točnim, ministarstvu je 'laknulo' što ta osoba više ne predstavlja opasnost - rekao je novinarima glasnogovornik Tobias Plate. Dodao je da Berlin još nije primio službenu potvrdu iz Italije da je ubijeni u pucnjavi s talijanskim vlastima Anis Amri. Novi talijanski premijer Paolo Gentiloni kazao je kako će on nazvati kancelarku Merkel i potvrditi joj da je Amri mrtav. REUTERS   ------------------------------------ 11:55 - Amri je talijanskog policajca ranio navodno istim pištoljem kojim je ubio poljskog vozača kamiona u Berlinu, javlja Guardian. ------------------------------------ 11:37 - Njemački ministar unutarnjih poslova rekao je da nemaju finalnu potvrdu da je muškarac ubijen u Milanu Anis Amri, ali tu izjavu treba promatrati u kontekstu činjenice da su Talijani samostalno proveli likvidaciju i identifikaciju muškarca.  - Ne mogu potvrditi identitet ubijenog jer je riječ ipak o talijanskoj operaciji i na njima je da daju konačnu potvrdu. No, moram pohvaliti talijansku policiju koja je stalnom kontaktu s nama. REUTERS   ------------------------------------ Muškarac kojeg se sumnjiči da je počinio napad u Berlinu, 24-godišnji Tunižanin Anis Amri, ubijen je u predgrađu talijanskog Milana u razmjeni vatre s policijom, potvrdio je talijanski ministar unutarnjih poslova Marco Minniti.  - Nema sumnje da je ubijeni muškarac Anis Amri - rekao je Minniti.  Amrija su u tri ujutro zaustavila dvojica talijanskih policajca u blizini željezničke postaje na Piazzi I Maggio u četvrti Sesto San Giovanno tijekom rutinske provjere, ali on je izvukao pištolj, uzviknuo 'Alahu Akbar' i hicem u rame ranio policajca koji ga je zatražio osobne dokumente. Policijski službenik Christian Movio, koji radi tek 9 mjeseci, nakon toga je na licu mjesta ubio osumnjičenog terorista. Ranjeni policajac je pak prebačen u bolnicu gdje se dobro oporavlja i izvan je životne opasnosti. Nakon usporede otisaka prstiju vlasti su nedvojbeno utvrdile da je ubijeni muškarac Anis Amri. Kod Amrija je navodno u džepu pronađena karta za vlak iz Francuske. Minniti je također pohvalio policajce koji su likvidirali Amrija:  - Bio je najtraženiji čovjek u Europi i mi smo ga odmah identificirali i likvidirali. To znači da naše sigurnosne službe jako dobro rade svoj posao - rekao je ministar. Podsjetimo, za vozačem kamiona osumnjičenim za teroristički napad na božićnom sajmu u Berlinu pri čemu je poginulo 12 ljudi, a ranjeno je 48, tragalo se već četiri dana, a danas ujutro njemački mediji pisali su o tome kako je napadač navodno viđen u danskom Aalborgu, no ta je informacija očito bila netočna. Amri je i prije imao veze s Italijom. Naime, došao je tamo u 2011. brodom, zajedno s deset tisuća drugih Tunižana, te je proveo tri i pol godine u šest različitih zatvora na Siciliji, među ostalim i zbog izazivanja požara u izbjegličkom centru te prijetnji. Dvojica njegove braće, Walid i Abdelkader, kazali su kako vjeruju da su ga radikalizirali islamisti u talijanskim zatvorima. Talijanske vlasti izvijestile su kako je Amri bio problematičan zatvorenik te da je često premještan zbog sukoba s ostalim zatvorenicima. No, tada, kažu, nisu primijetili da je Amri bio radikaliziran. U Njemačkoj su berlinske vlasti već istraživale Amrija zbog sumnje o planiranju terorističkog napada. Imale su informacije o planovima provedbe pljački kako bi se osigurao novac za kupovinu oružja, vjerojatno za teroristički napad. Zbog toga je u Berlinu praćen između ožujka i rujna. No jedino što su otkrili jest da je radio kao sitni prodavač droge u parku Goerlitzer koji je poznat po raspačavanju narkotika. Državni tužitelji tvrde da su poslali te informacije nadležnim vlastima, te je time završilo njegovo praćenje. Amrijeva obitelj, koja je ostala u Tunisu, pozvala ga je da se preda i poručila mu da ih je obeščastio.