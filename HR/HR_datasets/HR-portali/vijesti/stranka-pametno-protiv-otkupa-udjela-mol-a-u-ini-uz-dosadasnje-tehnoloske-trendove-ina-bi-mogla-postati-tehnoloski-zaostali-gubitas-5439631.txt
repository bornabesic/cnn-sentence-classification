Stranka Pametno ocijenila je u utorak da je najava premijera Andreja Plenkovića o povratku Ine u hrvatsko vlasništvo, otkupom cjelokupnog udjela kojeg ima MOL, izuzetno loša odluka za budućnost Hrvatske. Pitanje je koliko je nafta važna danas kada se energetika mijenja iz temelja. Uz dosadašnje tehnološke trendove Ina bi, brže nego što većina misli, mogla postati tehnološki zaostali gubitaš u potrazi za sanacijama s državnim novcem, kao što je do jučer bio slučaj s brodogradilištima, upozorava Pametno u priopćenju. Zbog svega što se događalo s Inom HDZ ima nečistu savjest jer je za to izravno odgovoran. Umjesto suočavanja sa svojim lošim i kriminalnim odlukama, opet pod krinkom lažnog domoljublja ugrožava budućnost naše djece, a novost je jedino što mu sada u tome pomažu HNS, Most i SDP. Njihov plan je jasan - kupit će Inu i u nju uhljebiti na tisuće svojih članova, tvrdi Pametno. Zato ta stranka poziva hrvatske građane da se suprostave toj štetnoj odluci i od Vlade zatraže da se okrene budućnosti i počne razmišljati o tome kako povećati standard svojih građana, a ne samo sebe i svojih stranačkih kolega, kaže se u priopćenju.