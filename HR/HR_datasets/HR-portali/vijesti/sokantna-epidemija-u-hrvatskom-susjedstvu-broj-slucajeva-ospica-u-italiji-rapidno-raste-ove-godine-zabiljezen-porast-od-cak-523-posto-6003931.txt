Italija je zabilježila 1920 slučajeva ospica u prva četiri mjeseca ove godine, što je porast od 523 posto u usporedbi s istim razdobljem 2016., priopćilo je u četvrtak ministarstvo zdravstva i Nacionalni institut za zdravlje. Ta je vijest došla u vrijeme kada se glavna oporbena talijanska stranka Pokret pet zvijezda brani od tvrdnji iznesenih u uvodniku lista New York Times koji je optužuje da vodi aktivnu kampanju protiv cijepljenja. Oko 88 posto ljudi koji su se zarazili ospicama nisu bili cijepljeni, a 73 posto ima 15 godina ili više, navode ministarstvo i institut te dodaju da je među djelatnicima u zdravstvu zabilježeno 176 slučajeva. "Podaci o ospicama su stvarno zabrinjavajući, posebice zbog ozbiljnih i opasnih dezinformacija koje također šire neke političke snage, a zbog čega je dio ljudi odbio cijepljenje", rekla je ministrica zdravstva Beatrice Lorenzin za novinsku agenciju Ansu. Vodeći dužnosnici Pokreta pet zvijezda, među kojima osnivač te stranke Beppe Grillo, objavili su lažne studije u kojima se navodi da cjepivo može biti štetno te da može prouzročiti autizam, navodi dpa. Oni također vode kampanju protiv obaveznog cijepljenja. Grillo je odbacio kritike New York Timesa iznesene u uvodniku od utorka pod naslovom "Populizam, politika i ospice" nazvavši ih "lažnom viješću".