Vlada je na današnjoj sjednici odlučila odobriti zahtjev DORH-a za isplatu pet milijuna kuna radi podmirenja  troškova županijskih državnih odvjetništva, angažmana financijskih stručnjaka i vještaka te financiranja ostalih radnji radi utvrđivanja činjeničnog stanja zbog mogućih nezakonitosti u koncernu Agrokor. – Na zahtjev DORH-a donijeli smo prijedlog rješenja na osnovu kojeg ćemo DORH-u isplatiti pet milijuna kuna – rekao je Plenković. – Ovime vrlo jasno pokazujemo da je Vladi u interesu na zakonit i institucionalan način pomoći nadležnim institucijama da do kraja rasvijetle sva zbivanja u Agrokoru te da, naravno, ako je to potrebno, pokrenu i odgovarajuće kaznene postupke – kazao je Plenković. Ramljak podnio izvješće Prije sjednice u Vladu je stigao Ante Ramljak koji je izvijestio premijera Andreja Plenkovića o stanju u Agrokoru u proteklih mjesec dana, kao i o planovima za idućih mjesec dana, potvrdivši pritom da se vode razgovori s ruskim Sberbankom o novom kreditu. Tijek sjednice: 10.50 – Završena je sjednica otvorenog dijela Vlade. 10.35 – Rekao je kako je izvanredna uprava poduzela sve zakonom predviđene mjere da bi se normalizirala situacija i poslovanje društava u sklopu Agrokora.  – Bitno je i da će u svom prvom mjesečnom izvješću Ramljak napomenuti kako su u proteklom razdoblju od prihoda društava osigurana sredstva za isplatu plaća za svibanj – izjavio je Plenković i dodao da se nastavljaju pripreme za turističku sezonu koja im je važna. Nastavljaju se i razgovori s financijskim institucija kako bi se osigurala dodatna svježa likvidnost, objasnio je Plenković i dodao da se isplaćuje dobavljačima koji dostavljaju robu.  – U kompaniji je angažirana jedna od četiri ključne revizorske kuće koja daje sasvim svježi pogled na financijske knjige – izjavio je i dodao da su angažirani renomirani međunarodni savjetnici za restrukturiranje, kao i pravni savjetnici. – Mislim da su to vrlo pozitivne informacije – objašnjava Plenković. – Smirili smo situaciju koja nam je prijetila na najučinkovitiji mogući način. Kontroliramo proces rekonstruiranja. On se odvija planiranim tijekom. Informacije koje sam dobio od Ramljaka ohrabrujuće su – kazao je. 10.25 – DORH je zatražio dodatna sredstva iz proračunskih zaliha radi podmirenja troškova županijskih državnih odvjetništva, angažmana financijskih stručnjaka i vještaka te financiranja ostalih radnji radi utvrđivanja činjeničnog stanja bog mogućih nezakonitosti u koncernu Agrokor. – Na zahtjev DORH-a donijeli smo prijedlog rješenja temeljem kojeg ćemo DORH-u isplatiti pet milijuna kuna – rekao je Plenković. – Ovime vrlo jasno pokazujemo da je Vladi u interesu na zakonit i institucionalan način pomoći nadležnim institucijama da do kraja rasvijetle sva zbivanja u Agrokoru te, naravno, ako je to potrebno, pokrenu i odgovarajuće kaznene postupke – kazao je Plenković i rekao kako ga je Ramljak izvijestio o prvih mjesec dana rada. 10.20 – Vlada je prihvatila nacrt prijedloga zakona o zabrani nepoštenih trgovačkih praksi u lancu opskrbe hranom te će o njemu javnost više izvijestiti ministar Tomislav Tolušić na konferenciji poslije sjednice Vlade.    10.15 – Prošlog tjedna bio sam u Austriji, gdje sam razgovarao s kolegom Kernom – kazao je Plenković i dodao da su razgovarali o više tema. Bilo je riječi i o austrijskim turistima te je kazao kako će veliki broj njih ići u Hrvatsku na ljetovanje.  – I s tim u vezi drago mi je da se nakon razgovora s kolegom Cerarom u Sloveniji i predsjednikom komisije Junckerom znatno poboljšala situacija na granicama. Zahvaljujem državnom tajniku Kopalu na kontaktima koje je imao sa slovenskim kolegom i predstavnicima komisije. Mislim da je vrlo važno da se pronađu vrlo precizne operativne mjere kako da se provodi dogovor koji smo postigli u Bruxellesu – izjavio je Plenković. 10.11 – Sabor je odlučio imati pauzu do lokalnih izbora. Nakon lokalnih izbora krenut će nova sjednica i u tom trenutku predstavit ćemo i nove ministre u Vladi – rekao je. Važnim pritom ističe da se Vlada u ovom ozračju lokalnih izbora koncentrira na svoje zadaće i nastavi funkcioniranje sukladno svome programu "onim ključnim, temeljnim pitanjima koja su od životnog interesa svih naših ljudi".  U tom kontekstu izrazio je zadovoljstvo jer je u srijedu održana prva sjednica Vijeća za demografsku revitalizaciju na kojoj je predstavljen niz mjera važnih za rješavanje, kako je rekao, strateški gledano ključnog pitanja za budućnost zemlje. Od svih relevantnih ministarstva premijer očekuje da u sljedećim tjednima, zajedno s Ministarstvom za demografiju obitelj, mlade i socijalnu politiku, provedu temeljite detaljne konzultacije te da, uz mjere koje će biti usvojene već idući tjedan, a tiču se konkretnih financijskih i u proračunu predviđenih sredstava, pripreme i druge mjere kojima će s rješavati ovo važno pitanje. Vlada će, naime, kako je najavljeno na sjednici Vijeća, idući tjedan u saborsku proceduru uputiti prijedlog izmjena Zakona o rodiljnim i roditeljskim potporama kojima bi se one povećale. Dotaknuo se i Sinjske alke održane u Vukovaru te je rekao kako je to bio sjajan spoj Slavonije i Dalmacije.  – Čestitam na organizaciji nezaboravnog događaja u Vukovaru – izjavio je Plenković. 10.07 – Prihvaćen je dnevni red 