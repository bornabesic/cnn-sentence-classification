Sve masovnija prodaja zemljišta u Bosni i Hercegovini tvrtkama i osobama iz arapskih zemalja za Bosnu i Hercegovinu može predstavljati ozbiljan dugoročni problem, a nejasno podrijetlo novca kojim se to čini postalo je predmetom zanimanja bosanskohercegovačkih policijskih i obavještajnih agencija, prenijeli su u četvrtak lokalni mediji.  Reagirajući na sve rašireniju prodaju zemljišta u BiH Arapima, ugledni profesor Filozofskog fakulteta u Sarajevu Esad Duraković u autorskom je tekstu za lokalne medije upozorio kako ova utrka za nekretninama i novcem može imati pogubne posljedice po budućnost BiH. Masovnu navalu Arapa na nekretnine u BiH opisao je kao "jednu posebnu strategiju čiji se krajnji učinci ne vide sada, ali će se vidjeti kada bude prekasno". "Vjerujem čak da se ovdje radi o nekoj vrsti projekta", napisao je akademik Duraković, profesor arapskog jezika i književnosti. Upozorio je kako nisu u pitanju nikakve produktivne investicije niti razvitak turizma, nego jednostavna rasprodaja najvrednijeg što BiH ima. Duraković upozorava kako masovno naseljavanje Arapa u BiH može imati pogubne posljedice po opstanak te države koja i sada ima brojne protivnike, a secesionisti poput Milorada Dodika jedva čekaju dodatne argumente za svoje teze o nemogućnosti održanja BiH kao države. Nije isto, drži Duraković, kada Arapi kupuju nekretnine, primjerice, u Londonu i kada to čine u razmjerno malenoj BiH u kojoj žive kozmopolitski orijentirani muslimani  koji već godinama imaju problema s različitim samozvanim "misionarima islama".  "Kada se naseli mnogo Arapa/muslimana – i to na najuvjerljiviji način naseljavanja, masovnom kupnjom zemljišta – realno je očekivati da će dodikovska politika imati dodatni, 'konačni' argument za secesionizam (imat će ga i ekstremna hadezeovska strana) jer – neće htjeti da žive u 'muslimaniji', u zemlji čiji je jedan entitet prenapučen selefijama, paradžematima, ahmedijama, šijitima, i u kojima su – uz sve to – Arapi pokupovali čitava područja. "Našli smo puno, puno fiktivnih tvrtki" O tom trenutku budućnosti valja misliti, o budućnosti naše djece, a ne o tome koliko su ovog ljeta stranci ostavili novaca na Baščaršiji i koliko su cijenama zemljišta profitirali naši seljaci ili općinari", poručio je akademik Duraković. Njegovo upozorenje uslijedilo je neposredno nakon što je Služba za poslove sa strancima Ministarstva sigurnosti BiH počela provjere poslovanja tvrtki koje se pojavljuju kao kupci zemljišta. Državljani arapskih zemalja nemaju mogućnost izravne kupnje nekretnina u BiH, no ta je zakonska zapreka "riješena" tako što to u njihovo ime čine ovlaštene tvrtke koje raspolažu milijunima eura. Slobodan Ujić, ravnatelj Službe za poslove sa strancima BiH, potvrdio je za regionalnu televiziju N1 kako je 108 takvih tvrtki registriranih u BiH  čiji su vlasnici strani državljani predmetom posebnih provjera. 71 takvu tvrtku vode Kuvajćani, 13 Libijci, 10 Sirijci, a dvije državljani Katara. Provjere su pokazale kako ima osnova za sumnju kako su brojne takve tvrtke zapravo paravan za "pranje" novca. "Našli smo puno, puno fiktivnih tvrtki", kazao je Ujić pojašnjavajući kako je 99 posto tvrtki koje trguju nekretninama zapravo registrirano s osnivačkim kapitalom od dvije tisuće konvertibilnih maraka (tisuću eura), a u međuvremenu su kupile zemljište ili zgrade vrijedne i po 600 ili 700 tisuća KM. "Pomislili smo da se radi o kaznenim djelima pranja novca i utaje poreza", kazao je Ujić. Zbog sumnje u umiješanost u nezakonite poslove iz BiH je u proteklih pet mjeseci protjerano deset stranih državljana. Problem je postao toliko ozbiljan da su se u provjere uključili i Državna agencija za istrage i zaštitu (SIPA) ali i Obavještajno-sigurnosna agencija BiH (OSA). >> Sarajevska Ilidža sad je postala – Kuvajt City 