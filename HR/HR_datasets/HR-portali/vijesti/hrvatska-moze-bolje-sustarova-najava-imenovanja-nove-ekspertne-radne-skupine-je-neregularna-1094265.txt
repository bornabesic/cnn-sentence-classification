Organizacije civilnog društva i Sindikat hrvatskih učitelja okupljeni u Inicijativu "Hrvatska može bolje" oštro su danas osudili i neregularnom ocijenili najavu tehničkog ministra znanosti, obrazovanja i sporta Predrag Šustara o imenovanju nove ekspertne radne skupine koja bi trebala upravljati javnom raspravom o prijedlozima kurikuluma izrađenim u cjelovitoj kurikularnoj reformi. "Ovaj potez je protivan unaprijed određenim transparentnim procedurama definiranim Strategijom znanosti, obrazovanja i tehnologije zakonima, te pratećim pravilnicima i dokumentima. U strategiji je jasno navedeno da je za formiranje ekspertne radne skupine nadležno Povjerenstvo za praćenje i provedbu strategije, koje bira članove temeljem javnog poziva, čega se ministar Šustar nije pridržavao", ističe inicijativa u priopćenju. Napominju da ne postoji normativna podloga za otvaranje javne rasprave jer trenutni Zakon o odgoju i obrazovanju u osnovnim i srednjim školama ne prepoznaje kurikulum kao pojam već samo nastavne planove i programe. Podsjećaju da je na važnost i hitnost promjene zakona već više puta upozoravano od različitih stručnjaka i tijela, no nadležno Ministarstvo nije našao shodnim te promjene uistinu i pokrenuti. "Tehnička Vlada i njen tehnički ministar nema ovlasti imenovanja novih članova skupina i radnih tijela koji će dugoročno utjecati na Hrvatsku, a pogotovo ne ministar Šustar koji je svojim dosadašnjim potezima opstruirao reformu, da bi joj sada nanio dodatnu štetu pokušavajući brzinski u proces uključiti ljude mimo procedura i pravila koja su predviđena ključnim dokumentima", navodi inicijativa. Podsjećaju tehničku Vladu i tehničkog ministra obrazovanja da je 50.000 građana i građanki, zajedno s organizacijama civilnoga društva i sindikatima, upozorilo da žele obrazovanje kao nacionalni prioritet te da se obrazovne reforme trebaju temeljiti na stručnosti i transparentnosti, "a ne na politikantskim ili interesnim posezanjima". Najavljuju da će u predizbornoj kampanji tražiti da se naglasi važnost obrazovanja i predstave planovi za nastavak započete cjelovite kurikularne reform,e koja se treba nastaviti na planiran način, s istim timom te istom razinom stručnosti i transparentnosti. Šustar je u ponedjeljak najavio da će uskoro biti imenovano novo tijelo koje će koordinirati javnu raspravu o cjelovitoj kurikularnoj reformi, ponovivši da se reforma nastavlja. "Mi sada ulazimo u javnu raspravu koju mora koordinirati novo tijelo na čijem će čelu biti novi ljudi i uskoro ćete saznati njihova imena", rekao je Šustar novinarima pred Banskim dvorima. Rekao je da takva imenovanja jesu u ovlastima tehničke Vlade, te podsjetio da je i bivši ministar Mornar na isti način produljio djelovanje ekspertnoj radnoj skupini. 