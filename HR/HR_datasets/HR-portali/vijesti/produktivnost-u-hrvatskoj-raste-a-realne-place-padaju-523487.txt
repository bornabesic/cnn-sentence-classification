Iz Saveza samostalnih sindikata Hrvatske (SSSH) upozorili su u ponedjeljak kako prema upravo objavljenom istraživanju Europskog sindikalnog instituta (ETUI) “Zašto srednja i istočna Europa trebaju veće plaće”, u Hrvatskoj produktivnost raste, ali realne plaće radnika padaju. "Ako hrvatski poslodavci i Vlada i dalje budu ustrajno i tragikomično pokušavali konkurentnost na globalnom tržištu postići jeftinom radnom snagom, Hrvatska nema šanse za značajniji oporavak. Samo osjetnim rastom unutrašnje potražnje može se postići održivi ekonomski rast i otvaranje novih radnih mjesta. To u nizu dokumenata ističe i sama Europska komisija“, naglasio je predsjednik SSSH-a Mladen Novosel i najavio borbu za povećanje plaća kroz izmjene ili sklapanje novih kolektivnih ugovora. Istraživanje ETUI-a pokazuje kako je u razdoblju 2008. do 2015. produktivnost rasla više od realnih plaća (prilagođeno za inflaciju) u Poljskoj, Češkoj, Slovačkoj, Latviji, Sloveniji i Estoniji, a realne su plaće pale više od produktivnosti u Mađarskoj. U istom razdoblju, konvergencija plaća u Poljskoj, Mađarskoj i Češkoj u odnosu na Njemačku od 2008. nije se dogodila, dapače – radnici tih zemalja u odnosu na njemačke danas su u gorem položaju nego 2008. Stručnjak ETUI-a Bela Galgoczi povlači usporedbu s njemačkim plaćama jer je Njemačka najveći investicijski i trgovinski partner regije, srednje i istočne Europe. Galgoczi je istaknuo kako su niske plaće postale obilježje srednje i istočne Europe, a regiji prijeti rizik da ostane zaglavljena s niskim plaćama sve dok vlade i EU ne poduzmu odlučne akcije za konačno oslobađanje iz te zamke, navodi SSSH. Za negativnim trendovima ne zaostaje ni Hrvatska u kojoj su se u istom razdoblju realne plaće smanjile za 1,2 posto, dok je produktivnost rasla 2,9 posto. Uspoređujući hrvatske i njemačke prosječne bruto plaće, hrvatske su u 2008. iznosile 39,2 posto njemačkog prosjeka, a 2015. tek 33,8 posto, što pokazuje da su i radnici u Hrvatskoj danas u lošijem položaju nego što su to bili u razdoblju prije recesije. Europska konfederacija sindikata (ETUC) upozorava da se radnici u istočnoj Europi iskorištavaju kao jeftina radna snaga, a nejednakost između europskog istoka i zapada raste umjesto da se smanjuje. Jedan je od razloga za to što je kolektivno pregovaranje između sindikata i poslodavaca u srednjoj i istočnoj Europi oslabljeno, dok je u Njemačkoj još uvijek snažno. "Europska i nacionalna ekonomska politika trebaju poticati kolektivno pregovaranje i tretirati plaće ne samo kao trošak već i kao sredstvo poticanja ekonomske potražnje. Ako radnici imaju više novca, trošit će ga na robe i usluge, što je dobro za biznis, potiče rast i otvara radna mjesta“, upozorava ETUC. 