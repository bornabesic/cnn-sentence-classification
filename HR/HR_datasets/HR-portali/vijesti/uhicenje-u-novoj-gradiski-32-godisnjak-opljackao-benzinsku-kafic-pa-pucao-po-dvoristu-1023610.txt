 Nakon pregovaranja i pozivanja megafonom da se predaju, 32-godišnjak i njegov 26-godišnji prijatelj pokušali su pobjeći na stražnji izlaz kuće, gdje su ih dočekala dva taktička tima specijalne policije U nedjelju, 7. svibnja, oko 22.40 u Policijskoj upravi brodsko-posavskoj zaprimljena je dojava o krađi na prostoru benzinske postaje u Svačićevoj ulici, u Slavonskom Brodu. Naime, nepoznati muškarac je u osobni automobil marke Opel natočio više desetaka litara goriva, s prodajnih polica otuđio cigarete i razna pića te se udaljio. Oko 23.50 u Policijskoj postaji Nova Gradiška, također je zaprimljena dojava o razbijanju inventara ugostiteljskog objekta u Novoj Gradiški te oštećivanju izloga vozilom. Nakon toga, iza ponoći zaprimljena je dojava o pucnjavi iz vatrenog oružja u Ulici Sv. Vida prema dvorištu obiteljske kuće, u kojoj je oštećen osobni automobil marke Smart, vlasništvo 41-godišnjaka. Tom prilikom nije bilo ozlijeđenih osoba. Policijski službenici su operativnim radom na terenu došli do saznanja da se radi o 32-godišnjaku, kojeg su, u Ulici baruna Trenka u Novoj Gradiški, pronašli policijski službenici Specijalne jedinice policije Osijek. Nakon pregovaranja i pozivanja megafonom da se predaju, 32-godišnjak i njegov 26-godišnji prijatelj pokušali su pobjeći na stražnji izlaz kuće, gdje su ih dočekala dva taktička tima specijalne policije te svladala uporabom tjelesne snage i uhitila. U tijeku je kriminalističko istraživanje kojim će se utvrditi sve okolnosti ovih događaja. 