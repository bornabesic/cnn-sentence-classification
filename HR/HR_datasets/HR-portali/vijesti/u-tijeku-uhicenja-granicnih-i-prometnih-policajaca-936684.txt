Ilustracija: Ivo Čagalj/PIXSELL  KAKO Index doznaje iz pouzdanih izvora, u tijeku je opsežna policijska akcija koja se provodi nad - graničnim i prometnim policajcima, i to na razini policijskih uprava Koprivničko križevačke i Krapinsko zagorske.   Policajci svoje kolege terete za počinjenje kaznenih djela zlouporabe položaja.   Policajci koji su predmet obrade tijekom jutra i prijepodneva prepraćeni su a obavijesne razgovore koji se provode u prostorijama spomenutih policijskih uprava, a do zaključenja teksta nismo uspjeli dobiti informaciju o tome koji će broj njih biti i zadržan u pritvoru. Uzeo mito i omogućio šverc tona duhana? Kako doznajemo, jednog od privedenih policajaca sumnjiči je da je, kao granični policajac na Graničnom prijelazu Macelj, omogućio uigranoj ekipi švercera nesmetani prijevoz na desetke tona duhana. Za to progledavanje kroz prste carinski je policajac primio, doznajemo, priličnu financijsku nadoknadu. No, po svemu sudeći, doznajemo iz izvora bliskih istrazi, nije jedini koji je, radeći na spomenutom graničnom prijelazu, na isti način zloupotrijebio položaj. I granični policajci iz PU koprivničko križevačke također su privedeni zbog sumnje u počinjenje istog kaznenog djela, zloporabe ovlasti, točnije, također za pomaganje švercerima duhana, na jednak način kao i njihovi kolege iz zagorske policije. Kako doznajemo, družina carinskih policajaca privukla je pažnju svojih kolega i već je neko vrijeme bila pod mjerama nadzora, što podrazumijeva tajno praćenje i/ili TKTR, odnosno tajnu kontrolu telefonskih razgovora. Kad je prikupljena dovoljna količina osnova sumnje, pokrenut je postupak njihovog privođenja na obavijesne razgovore. Ukoliko se nakon njih steknu uvjeti osnovane sumnje, bit će pokrenuta i službena istraga, odnosno mogućnost određivanja pritvora.    Koja je u ovom lancu točno bila uloga prometnih policajaca još uvijek nije poznato, međutim, iz izvora bliskih istrazi doznajemo kako je i kod njih riječ o primanju mita za neke od ustupaka koje su činili. Iz svega dosad poznatog, kako je Indexu rastumačio izvor blizak istrazi, proizlazi da se radi o organiziranoj grupi te da su djela počinjena u većim razmjerima.   Cijeli slučaj vodi USKOK te se očekuje da će svi sudionici današnjeg uhićenja biti prepraćeni u Zagreb, kako bi u Gajevoj dali iskaz pred sucem.   Iz Županijskog državnog odvjetništva u Varaždinu kolege novinari iz Podravskog lista doznaju kako je prilično teško očekivati da će danas u toku dana, s njihove strane, biti ikakvih službenih obavijesti o ovom slučaju.