Potpredsjednik Vlade i ministar uprave, Ivan Kovačić, ipak još uvijek razmišlja o ostavci, čak i nakon sastanka s premijerom Andrejem Plenkovićem koji mu je pružio potporu zbog odluke da za savjetnice uzme bivše SDP-ove kadrove Višnju Tafra i Vesnu Nađ, piše Dnevnik.hr. - Sastanak s premijerom je održan. Premijer daje punu podršku u zaštiti digniteta dviju službenica i bilo kakav govor mržnje i osvetoljubivost prema službenicima je nedopustiv. To je za sada bilo na ovom sastanku na kojem smo bili, kazao je Mostov ministar uprave nakon sastanka s premijerom u Banskim dvorima. Još ga, kazao je, očekuje sastanak s predsjedništvom Mosta, gdje će se raspravljati o njegovoj eventualnoj ostavci. - Ovako ću reći. Ukoliko je ostavka jedna stvar da bi se zaštitio dignitet službenika, ostavka je u stvari najmanja stvar za napraviti, kazao je Kovačić te dodao kako je zadovoljan reakcijom premijera, piše Dnevnik.hr. - Bilo kakav revizionizam u državi, pogotovo koji se odnosi prema službenicima, je nedopustiv. Gledajmo samo na drugu stranu... Za četiri ili osam godina doći će do promjene vlasti. Zašto da se tako netko odnosi prema nekoj drugoj opciji? Ovo nije zaštita niti jedne osobe pripadnika neke političke stranke, nego jednostavno zaštita službenika, dodao je ministar uprave. - Ministar Medved se korektno ponio i želio je riješiti taj predmet. Mislim da smo u trojnom dogovoru ministra Medveda, gospođe Nađ i mene taj postupak i riješili. Mislim da su nekakvi napisi u medijima, da je nekakav presedan, pogotovo da sam ga ja napravio, apsolutno sramoćenje, rekao je Kovačić, potvrdivši novinarima za kraj da odluka oko ostavke nije konačna, jer slijedi još jedan sastanak s predsjedništvom Mosta, prenosi televizija N1.