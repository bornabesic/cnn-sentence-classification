Foto: FAH  NAKON jutrošnjeg Indexovog teksta, u kojem smo upozorili da je generalni sponzor Kongresa poduzetnica jugoistočne Europe sumnjiva tvrtka za koju je Hrvatska narodna banka dan ranije poslala upozorenje, Martina Dalić, potpredsjednica Vlade i jedna od pokroviteljica, otkazala je sudjelovanje.  >> NOVA BLAMAŽA Kolinda pokroviteljica konferencije čijeg glavnog sponzora istražuje policija  Pokroviteljice ovog skupa su predsjednica Kolinda Grabar Kitarović i ministrica gospodarstva Martina Dalić. I dok odgovor predsjednice još čekamo, iz Ministarstva gospodarstva su najavili da je Dalić otkazala skup.  Otkazali u trenutku kad su doznali informaciju  "Ministarstvo gospodarstva, poduzetništva i obrta prihvatilo je pokroviteljstvo nad Kongresom poduzetnica jugoistočne Europe. U trenutku prihvaćanja pokroviteljstva, nismo bili upoznati s činjenicom da je OneCoin generalni sponzor Kongresa. Prihvaćanjem pokroviteljstva željeli smo iskazati podršku razvoju ženskog poduzetništva u Republici Hrvatskoj i ženama poduzetnicama koje donose poslovne odluke, rade na jačanju poslovne poduzetničke klime te pokreću nova radna mjesta. Cilj nam je bio potaknuti daljnju promociju poduzetništva žena i aktualizirati pitanja prepreka ženskom poduzetništvu. U trenutku kad smo doznali za generalnog sponzora i probleme koji se vežu uz OneCoin potpredsjednica Vlade i ministrica gospodarstva, poduzetništva i obrta dr. sc Martina Dalić otkazala je sudjelovanje na navedenom događaju", odgovorili su Indexu.  Dodatno smo ih pitali jesu li kao pokrovitelji osigurali novčana sredstva za kongres ili je dogovoreno samo pojavljivanje ministrice. Odgovorili su nam kako je pokroviteljstvo prihvaćeno bez osiguravanja financijske potpore.  Generalni sponzor kongresa je OneCoin iz Bugarske koji se predstavlja kao "najbržerastuća kriptovaluta na svijetu", no Hrvatska narodna banka jučer je izdala upozorenje o njihovim sumnjivim aktivnostima te pozvala građane na oprez. U više zemalja EU sumnja se da se radi o prevarantima koji posluju po prinicipu piramidalne ili Ponzijeve sheme. Kongres poduzetnica organizirali su Virtualni poduzetnički centar i Grad Zagreb.