Njemačka kancelarka Angela Merkel i novi francuski predsjednik Emmanuel Macron žele Europskoj uniji dati nove impulse, a ako bi to bilo potrebno spremni su i na promjene europskih ugovora, rečeno je nakon susreta dvoje državnika u ponedjeljak u Berlinu. "Mi možemo čitavom ovom projektu udahnuti novu dinamiku. Njemačkoj će na duge staze ići dobro toliko dugo dok je Europi dobro. A Europi će biti dobro jedino s jednom snažnom Francuskom", rekla je njemačka kancelarka Angela Merkel nakon prvog susreta s Emmanuelom Macronom u svojstvu francuskog predsjednika. Ona je tom prilikom najavila i neku vrstu plana, "road mapa", za reformske projekte unutar Europske unije. "Zajedničko je uvjerenje da se mi sad ne smijemo baviti samo izlaskom Velike Britanije iz Europske unije, nego da prije svega moramo razmisliti na koji način možemo Europsku uniju i prije svega zonu eura produbiti i učiniti otpornijom na krize", rekla je Merkel. Novi francuski predsjednik istaknuo je jake veze između Njemačke i Francuske i najavio zajedničku sjednicu vlada dviju zemalja još uoči parlamentarnih izbora u Francuskoj u lipnju, te iznio ideju o "činu novog osnivanja Europe i eurozone". "Nužnim i dubokim reformama Europske unije i zone eura potrebno je prionuti zajednički", rekao je Macron, koji je zajedno s Merkel predložio plan reformskih projekata za EU te najavio da će biti "otvoren, direktan i konstruktivan partner" Berlinu. Oboje državnika je izjavilo kako su za potrebe provođenje temeljitih reformi otvoreni i za promjene Lisabonskog ugovora. "Ako su za reforme nužne promjene ugovora, Njemačka je spremna", rekla je Merkel. Ona je istodobno kritizirala neke članice EU koje se oštro protive bilo kakvim promjenama Lisabonskog ugovora, pravnog temelja funkcioniranja Europske unije. "EU sama sebe čini ranjivom ako striktno odbija promjene. Čitav svijet se mijenja i EU mora biti spremna reagirati na te promjene", rekla je njemačka kancelarka. Macron, kojem je posjet Berlinu prvi službeni posjet nekoj zemlji u svojstvu francuskog predsjednika, istaknuo je svoju otvorenost za promjene. "Za Francusku su promjene ugovora dugo vrijeme bile tabu. Za mene to ne vrijedi", rekao je Macron. On je također istaknuo kako želi Europu koja će biti manje birokratska, a više štititi. Macron je istodobno za sljedeće mjesece najavio gospodarske reforme u Francuskoj s ciljem suzbijanja visoke stope nezaposlenosti. "Ove reforme pokrećemo ne zato jer to traži Europa nego zato jer su one potrebne Francuskoj", rekao je Macron. Oboje državnika je odbacilo uvođenje zajedničkih euro obveznica kao instrument rješavanja financijske krize. "Ja se nikada nisam zalagao za euro obveznice. Ja nisam za kolektivno preuzimanje dugova iz prošlosti. To vodi ka politici neodgovornosti", rekao je Macron reagirajući na reakcije nekih njemačkih političara koji su izrazili bojazan da bi se Macron mogao založiti za uvođenje zajedničkih obveznica euro zone, čemu se Njemačka oštro protivi. Angela Merkel dočekala je novog francuskog predsjednika uz najviše vojne počasti. Macron se već susreo s njemačkom kancelarkom u ožujku u Berlinu, u vrijeme kada je još bio predsjednički kandidat. Posjetom Berlinu kao prvoj inozemnoj postaji na dužnosti predsjednika, do kojeg dolazi samo dan nakon stupanja na dužnost, Macron je nastavio tradiciju francuskih predsjednika, koji prvo odlaze u posjet Njemačkoj, tradicionalnoj europskoj saveznici s kojoj su zajedno utemeljili Europsku uniju. Njemačkoj kancelarki pak ovo je četvrti francuski predsjednik kojega dočekuje tijekom 12 godina na dužnosti kancelarke.