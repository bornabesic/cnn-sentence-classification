Foto: FAH TALIJANSKA zrakoplovna kompanija Alitalia, u velikim poslovnim teškoćama, objavila je otkazivanje 200 domaćih i međunarodnih letova danas zbog štrajka dijela osoblja.  Alternativno rješenje već je, međutim, pronađeno za 80 posto putnika, istaknula je kompanija na Internet stranici.  Alitalia, koja niže gubitke već godinama, stavljena je pod prinudnu upravu 2. svibnja, nakon što je osoblje odbacilo plan restrukturiranja kojim se predviđalo ukidanje 1700 radnih mjesta.  Dioničari, Etihad i banke, predložili su plan spašavanja kompanije (smanjenje plaća i otpuštanje), ali su ga zaposlenici na referendumu odbacili.   U vlasništvu Alitalije sa 49 posto sudjeluje Etihad, a 51 posto drže talijanske banke. Ništa od nacionalizacije   Vlada koja je isključila svaku mogućnost nacionalizacije, a sada traži kupca za čitavu ili dio aktivnosti tvrtke.   Štrajk koji se najavljuje već tjednima događa se u vrijeme dok traju rasprave o modalitetima postupka tehničkog otkaza najavljenog u srijedu za 1358 ljudi. Dio osoblja prosvjeduje i protiv neisplate premija u plaći za svibanj, iako su trojica povjerenika obećala da će se to riješiti sljedeći mjesec.  Alitalia je početkom svibnja dobila kredit od talijanske države od 600 milijuna eura kako bi sljedećih šest mjeseci mogla obavljati svoju djelatnost.  Međutim, unatoč promotivnim kampanjama koje obećavaju velike uštede ako se leti Alitaliom, kompanija teško vraća povjerenje putničkih agencija i putnika koji se radije okreću drugim zrakoplovnim tvrtkama.