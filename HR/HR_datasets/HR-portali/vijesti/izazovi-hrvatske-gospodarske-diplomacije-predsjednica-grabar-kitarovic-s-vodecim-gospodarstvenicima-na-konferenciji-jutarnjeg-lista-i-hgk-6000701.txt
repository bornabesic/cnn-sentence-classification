Konferencija Jutarnjeg lista i Hrvatske gospodarske komore pod nazivom 'Izazovi hrvatske gospodarske diplomacije' održat će se 5. svibnja 2017. s početkom u 10 sati u zagrebačkom Muzeju Mimara.   Pozdravni govor održat će Goran Ogurlić, glavni urednik Jutarnjeg lista. Uvodni govor održat će Luka Burilović, predsjednik Hrvatske gospodarske komore, nakon čega će goste i sudionike pozdraviti Kolinda Grabar-Kitarović, predsjednica Republike Hrvatske. U uvodnom dijelu konferencije prisutnima će se obratiti i Davor Ivo Stier, potpredsjednik Vlade i ministar vanjskih i europskih poslova, kao i Michael Otter, zamjenik glavnog direktora Sektora Advantage Austria Austrijske gospodarske komore.   Konferencija koja okuplja vodeće gospodarstvenike, ekonomske stručnjake, akademike i Vladine dužnosnike, ima cilj sagledati i raspraviti moguće pomake prema najvažnijim izvoznim tržištima, kako u regiji, tako i na ostalim tržištima diljem svijeta. Bit će riječi i o iskustvima stranih trgovinskih komora, kao i o novoj ulozi i značenju Hrvatske gospodarske komore i Ministarstva vanjskih i europskih poslova u gospodarskoj diplomaciji. U panel raspravi Izazovi hrvatske gospodarske diplomacije sudjelovat će Luka Burilović, predsjednik HGK; Marija Pejčinović Burić, državna tajnica Ministarstva vanjskih i europskih poslova; Marin Pucar, predsjednik Uprave Podravke; Marinko Došen, predsjednik Uprave AD Plastik; Ante Mandić, predsjednik Uprave IN2 i Zvonimir Viduka, predsjednik Uprave Altproma. Moderator je Mislav Togonal.