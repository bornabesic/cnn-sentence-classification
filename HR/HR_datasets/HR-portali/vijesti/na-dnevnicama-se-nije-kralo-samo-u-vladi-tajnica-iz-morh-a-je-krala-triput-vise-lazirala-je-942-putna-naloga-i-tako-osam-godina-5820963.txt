Ove godine je sam vrh hrvatske politike potresao skandal s nezakonitim isplatama dnevnica u Vladi, čime se ukralo više od pola milijuna kuna novaca poreznih obveznika lažiranjem putovanja na koja nitko nije otišao. U tom je predmetu i dalje osumnjičen Tomislav Sucha, nekadašnji predstojnik Ureda premijera Zorana Milanovića, iako je u međuvremenu došlo do otkrića koja ukazuju da je do nezakonitih isplata dnevnica došlo i nakon njegova dolaska iz Banskih dvora. Danas Tportal piše da se slična, ali opsegom znatno veća krađa godinama provodila u Ministarstvu obrane Republike Hrvatske. Naime, prema službenim podacima do kojih je Tportal došao istražujući dobivenu informaciju, administrativna tajnica u Službi za nekretnine, graditeljstvo i zaštitu okoliša MORH-a Sanja Šprišić je tijekom više od osam godina, od 14. listopada 2004. do 28. studenog 2012. godine, nezakonitim isplatama dnevnica i putnih naloga stekla više od 1,5 milijuna kuna (točan iznos je 1.551.963,80 kuna). Da bi došla do tog iznosa, Šprišić je lažirala čak 942 putna naloga na temelju kojih joj je mjesečno u prosjeku isplaćivano oko 16.000 kuna, sve dok konačno 2012. nije otkrivena te je protiv nje podnesena kaznena prijava DORH-u. Njezin modus operandi bio je uvijek isti, piše Tportal. U putne naloge na svoje ime Šprišić bi unosila neistinite podatke o njezinu upućivanju na službena putovanja, potom je navedene naloge, bez odobrenja i znanja ovlaštenih osoba, ovjeravala službenim pečatom MORH-a koji joj je bio dostupan. Takve je naloge potom dostavljala Financijskoj službi MORH-a u kojoj su joj, ne sumnjajući u vjerodostojnost podataka, isplaćivali novac za putne troškove i dnevnice za službena putovanja na kojima nikada nije bila. Ideju za takvu nezakonitu zaradu, kako piše u sudskom spisu, dobila je nakon što je vidjela kako drugi djelatnici MORH-a putuju i na ime toga dobivaju naknadu pa je i sama napravila jedan lažni nalog kada je bila na privatnom putovanju, a kasnije je nastavila s takvom praksom.