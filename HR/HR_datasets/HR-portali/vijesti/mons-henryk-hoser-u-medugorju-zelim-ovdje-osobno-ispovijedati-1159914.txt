– Kada bih mogao ovdje ispovijedati? – bilo je jedno od prvih pitanja posebnog papina izaslanika mons. Henryka Hosera, varšavsko-praškog nadbiskupa, nakon što je u utorak poslije podne stigao u Međugorje. – Sveti Otac jako je zainteresiran za razvoj pučke pobožnosti koja se događa u ovome mjestu – rekao je u prvom obraćanju u crkvi sv. Jakova. Mons. Hoser tako je već u svome prvom koraku pokazao da dolazi, kako je i najavljeno, ponuditi pastoralnu pomoć i podršku, čak ako treba i sam se ponudivši kao ispovjednik u toj „ispovjedaonici svijeta“. Nakon dana i pol u Sarajevu, mons. Hoser susreo se u utorak u Mostaru s mostarsko-duvanjskim biskupom mons. Ratkom Perićem i provincijalom Hercegovačke franjevačke provincije fra Miljenkom Štekom, nakon čega se uputio u Međugorje, u kojem su ga s oduševljenjem ispred starog župnog dvora (u kojem će i stanovati) dočekali franjevci i nekoliko stotina župljana i hodočasnika koji su se s njime zajedno uputili u crkvu. Hoser je kleknuo ispred oltara, pomolio se i nakon molitve rekao da se „nalazimo u mjestu u kojem se okuplja mnoštvo hodočasnika i svi zajedno molimo zagovor Majke Božje da otvori naša srca milosti Božjoj, da milosti Božjoj otvori i naše umove, da ih otvori milosti, crkvenom nauku i Riječi Božjoj“. – Naš je život Duh Sveti, a On je duša Crkve. Tražimo Božju istinu, Božju istinu o sebi samima, tražimo također Božju istinu o čovjeku. Ovo je mjesto molitve sada poznato u cijelome svijetu. Sveti je Otac jako zainteresiran za razvoj pučke pobožnosti koja se događa u ovome mjestu. To je također dio moje misije – vrednovati pastoral ovoga mjesta te predložiti smjernice koje bi se trebale ostvariti u budućnosti. Dolazim iz zemlje koja gaji iznimnu pobožnost prema Majci Božjoj. Marija je Kraljica Poljske. Želim svima vama da učinite Mariju Kraljicom svoga života. Za sada samo ovoliko – rekao je mons. Hoser, a vjernici su mu zapjevali međugorsku “himnu” „Došli smo ti, Majko draga“. Najavljeno je da će mons. Hoser svoju prvu svetu misu u Međugorju služiti u subotu u 18 sati. U Međugorju neće boraviti stalno, već će se vraćati u Poljsku, a doznajemo da će na kraju ovoga prvog posjeta, koncem tjedna, održati i konferenciju za medije. >>Tko je papinski izaslanik za Međugorje? Omiljeni Poljak proučavao je ukazanja u Ruandi 