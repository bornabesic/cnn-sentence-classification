Kako je gradonačelnik Bjelovara, Antun Korušec, koji je manjinski vlasnik Bjelovarskog sajma (40 posto, a Županija 60) na Skupštini zatražio mišljenje neovisne revizorske tvrtke, to je udovoljeno Korušecovom zahtjevu, kazao je u utorak na tiskovnoj konferenciji Davorin Posavac, direktor Bjelovarskog sajma, d.o.o.  Predsjednica Uprave revizorske kuće BDO Croatia iz Zagreba, Jeni Krističević i ovlašteni revizor, Angelina Nižić su kazali kako je napravljena revizija poslovanja za 2016. godinu, kao i revizija financijskog izvješća. Najprije su se iz revizorske tvrtke ogradili, rekavši kako to nije standardni način da javno iznose izvješća, ali koja se javno objavljuju. Rečeno je kako su angažirani za dva posla. Jedan je bio revizija poslovanja, a to je zadatak kojim se kontrolira zakonitost poslovanja, i drugi je revizija financijskih izvješća. Tu se kontrolira jesu li ta izvješća realna, korektna i fer.  - Temeljem revizije utvrdili smo da je društvo u svim materijalno značajnim aspektima poslovalo zakonito. Poštivalo se zakonske i interne propise i financijski su izvještaji realni i objektivni. To su rezultati poslovanja prezentirani Skupštini koji su meritorni za donošenje poslovnih odluka - kazala je predsjednica Uprave revizorske kuće.  Direktor Bjelovarskog sajma, Davorin Posavec koji se natječe za fotelju Antuna Korušeca, nije želio komentirati novinarski upit je li zahtjev za reviziju poslovanja, koji je prvi put tražen od kako je Posavac direktor, motiviran predizbornom utrkom. 