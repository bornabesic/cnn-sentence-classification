Foto: Hina NAJMANJE 18 osoba, vojnika i civila ubijeno je u subotu, na prvi dan Ramazana, u eksploziji auto bombe na autobusnom kolodvoru u Hostu, na istoku Afganistana. Odgovornost za napad preuzela je skupina Taliban, a meta su mu bile državne sigurnosne snage koje u ovoj provinciji surađuju s američkim vlastima, izjavili su iz provincijske vlade. "Žrtve su civili, ozlijeđeno je i dvoje djece" "Automobil-bomba usmrtio je 18 osoba te ozlijedio šest, od kojih dvoje djece", objavio je glasnogovornik ministarstva unutarnjih poslova Nadžib Daniš na Twitteru. "Cilj je bio autobusni kolodvor, žrtve su bili civili, teško je zasad provjeriti njihov identitet", izjavio je Daniš. "Meta su bili vojnici na promjeni smjene" Šef pokrajinske policije Faizulah Hairat smatra da su meta eksplozije bile oružane snage: "Eksplozija je bila usmjerena na snage sigurnosti u trenutku kad preuzimaju jutarnju smjenu", kazao je Hairat. "Među žrtvama su civili i snage sigurnosti pokrajine Host koje rade s američkim postrojbama", dodao je. Talibani jučer napali afganistansku bazu i ubili 15 vojnika Napad je samo posljednji u nizu napada na suradnike američkih snaga nakon što su Talibani pojačali svoju ofenzivu, a izveden je dan poslije talibanskog napada u Kandaharu. Talibani su u jučerašnjem napadu ubili 15 afganistanskih vojnika napadom na njihovu bazu, a to je bio već treći veliki napad na vojsku u južnoj pokrajini u posljednjih sedam dana.