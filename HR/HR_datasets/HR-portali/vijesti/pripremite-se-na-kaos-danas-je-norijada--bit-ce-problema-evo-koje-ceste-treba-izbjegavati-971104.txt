Foto: Index DANAS je norijada, a to znači na tisuće maturanata koji će odrastanje i napuštanje srednje škole proslaviti uz koju čašicu više. Za njih je ovo najbolji dan u godini, ali za većinu građana glavnog grada to, osim gužva, znači i mogućnost da završe ukrašeni brašnom i vodom.   U svakom slučaju, da bi maturanti slavili trebalo je doći do izmjena u voznom redu. Osim što će centar grada biti krcat maturantima, zatvorene će biti i neke ceste.   Ovako sutra voze tramvaji i autobusi:  ZET u svom priopćenju upozorava na izmjene tramvajskih i autobusnih linija.   Dan zagrebačkih maturanata obilježit će se sutra, kada će se već tradicionalno na središnjem gradskom trgu oko 11.30 sati, okupiti više tisuća učenika završnih razreda srednjih škola. Polazak kolone prema Bundeku, gdje će biti organizirana proslava, očekuje se u podne.  Trasa kretanja kolone: Trg bana Josipa Jelačića - Praška - Trg Nikole Šubića Zrinskog - Strossmayerov trg - Tomislavov trg - Mihanovićeva - Miramarska - Ulica grada Vukovara – Ulica Hrvatske bratske zajednice - Avenija Većeslava Holjevca - Damira Tomljanovića Gavrana - Bundek.  Ovisno o prolasku kolone kroz grad, u tramvajskom i autobusnom prometu dolazit će do povremenih zaustavljanja i preusmjeravanja.  Početak preusmjeravanja tramvajskog prometa očekuje se oko 11.15 sati, kada će linije 1, 6, 11, 12, 13, 14 i 17, koje uobičajeno prolaze središnjim gradskim trgom, biti preusmjerene na Glavni kolodvor.  Nakon polaska kolone sa Trga bana Josipa Jelačića u 12 sati, kratkotrajni prekid prometa Mihanovićevom i Vodnikovom ulicom očekuje se dvadesetak minuta kasnije, sve dok kolona maturanata ne skrene na Miramarsku cestu.  Nadalje, oko 12.35 sati, kako bi kolona nesmetano prošla do Avenije Hrvatske bratske zajednice, privremeno će se obustaviti tramvajski promet Ulicom grada Vukovara, u zoni Miramarske ceste.  Autobusne linije terminala Glavni kolodvor preusmjeravat će se od 12.30 sati. Autobusi će do svojih uobičajenih trasa voziti Ulicom grada Vukovara, Držićevom i Avenijom Dubrovnik. U trenutku kada se kolona maturanata približi Mostu slobode, autobusi će voziti prohodnim dionicama, odnosno Slavonskom, Držićevom i Avenijom Dubrovnik", stoji u priopćenju ZET-a.  A ovo su ceste koje treba izbjegavati i alternativne rute.  Na gužve upozoravaju i na stranicama Grada Zagreba. Oni su i predložili alternativne rute.   "Kretanje velike povorke pješaka gradskim ulicama je predviđeno od 12:00 do 13:00 sati sljedećom trasom:   START u 12:00 sati na Trgu bana Josipa Jelačića  - Praška – Zrinjevac – Strossmayerov trg – Tomislavov trg – Mihanovićeva – Miramarska – Ulica grada Vukovara – Hrvatske bratske zajednice – Most slobode – Ulica Damira Tomljanovića Gavrana – ulazak u park Bundek oko 13:00 sati. Prije i za vrijeme prolaska kolone pješaka, promet će na navedenim ulicama biti u potpunosti zatvoren, a na prilaznim pravcima otežan.   Tramvajski promet će od cca 11:30 sati do cca 12:30 sati biti obustavljen preko Trga bana Josipa Jelačića i odvijat će se obilazno prema organizaciji ZET-a.   Autobusni promet s terminala Pothodnik će od cca 12:00 sati do cca 13:00 sati s redovnih linija biti preusmjeren na Ulicu grada Vukovara i Držićevu aveniju i dalje redovnom trasom.   Građanima, putnicima i vozačima se preporučuje da u vrijeme održavanja manifestacije izbjegavaju odlazak prema centru Zagreba, te da izbjegavaju navedene prometnice kojima će se i kretati velika kolona pješaka.   Obilazni pravci za vrijeme zabrane prometa u pravcu istok – zapad su: Slavonska avenija - Zagrebačka avenija Avenija Dubrovnik.  Obilazni pravci za vrijeme zabrane prometa u pravcu sjever - jug su: Držićeva avenija - Šubićeva ulica Jadranski most  - Savska cesta. Jadranski most  - Selska cesta.   Sugrađane upozoravamo na moguće poteškoće u prometu te molimo za strpljenje i razumijevanje", stoji u priopćenju na stranicama grada.