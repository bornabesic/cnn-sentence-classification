Neće biti ostavke ministra uprave Ivana Kovačića jer su imenovanja Višnje Tafre i Vesne Nađ provedena u skladu s propisima, doznaje se u Vladi.   ''Nema ostavke ministra Ivana Kovačića. Višnja Tafra imenovana je odlukom Vlade nakon javnog natječaja. Vesna Nađ premještena je sporazumno nakon isteka 'prava 6 plus 6' na mjesto sukladno njeznim kvalifikacijama. Sve je u obavljeno u dogovoru ministra uprave Ivana Kovačića i ministra branitelja Tomislava Medveda'', potvrdili su danas Hini u Vladi. Priopćenjem se oglasilo i Ministarstvo hrvatskih branitelja, koje ističe da su oba ministarstva, branitelja i uprave, poštovala "sve zakonske odredbe koje se odnose na pravo dužnosnika na povratak na radno mjesto i premještaja državnog službenika." Navodi da je državna službenica Vesna Nađ bila zaposlena u Ministarstvu hrvatskih branitelja od 1998. godine i tijekom radnog staža obavljala i rukovodeće poslove te se specijalizirala za poslove javne uprave i provođenje Zakona o općem upravnom postupku. Za koalicijske Vlade Zorana Milanovića obavljala je funkciju zamjenice ministra branitelja i nakon isteka mandata, u skladu sa Zakonom o državnim službenicima, predala je zahtjev za povratak u državnu službu. Sukladno Zakonu, njezinoj stručnoj spremi te dogovoru čelnika tijela, Vesna Nađ premještena je na mjesto više upravne savjetnice u Ministarstvo uprave, kaže se u priopćenju Kabineta ministra hrvatskih branitelja Tome Medveda. Potpredsjednik Vlade i ministar uprave Ivan Kovačić (Most) zaprijetio je jučer ostavkom ako se premijer Andrej Plenković javno ne očituje, a saborski zastupnik HDZ-a Josip Đakić ne ispriča zbog toga što je podlom nazvao Kovačićevu odluku da za svoje savjetnice uzme bivše SDP-ove kadrove Višnju Tafru i Vesnu Nađ. Kovačićevu namjeru medijima je potvrdio njegov posebni savjetnik Ivica Relković, koji je rekao da očekuju i očitovanje ministra Medveda jer je, kazao je, ministar branitelja sam takvu odluku tražio. Saborski zastupnik i predsjednik Hvidre Josip Đakić poručio je u nedjelju kako je rekao svoje mišljenje i nije vrijeđao, "nego samo sa svog pogleda okarakterizirao osobe primljene u Ministarstvo uprave". >> 'Kovačić će doći na sjednicu Vlade, ako mu se HDZ-ovac Đakić ispriča. Neće ići s etiketom da je podlac' 