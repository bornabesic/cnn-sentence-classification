Predsjednik Vlade Tihomir Orešković odbacio je u Saboru navode iz HDZ-ova prijedloga njegova opoziva da je zloupotrijebio obavještajni aparat te ustvrdio kako je pravi razlog inicijative da ga se smijeni to što je odbio na čelnu dužnost u Sigurnosno-obavještajnoj agenciji (SOA) imenovati ljude za koje je smatrao da ne udovoljavaju zakonskim uvjetima za tu funkciju. - Sve optužbe protiv mene su lažne i neosnovane. Nikada u povijesti hrvatske demokracije nije se dogodilo da vlladajuća većina ili njezin dio pokreće opoziv predsjednika Vlade kojeg su sami izabrali, pogotovo s ovako teškim optužbama - rekao je Orešković. Ustvrdio je kako ništa iz prijedloga opoziva nije stvarni razlog da se traži njegova smjena. - Optužba da sam pokušao uvesti kancelarsku diktaturu toliko je apsurdna da na nju neću trošiti riječi. Odlučno odbacujem tezu da sam zloupotrijebio i politizirao službe. Problem je u tome što nisam podlegao pritisku da na čelno mjesto u SOA-i stavim one koji po mom mišljenju nisu ispunili uvjete za taj posao - ustvrdio je premijer. Naglasio je da je odluku o imenovanju Daniela Markića za ravnatelja SOA-e donio zajedno s predsjednicom Kolindom Grabar Kitarović, u najboljem interesu Hrvatske, te ocijenio da je Markićev dosadašnji rad dokazao da je ta odluka bila ispravna. Istaknuo je i kako su svi njegovi kontakti s Markićem bili u okviru njegovih zakonskih i ustavnih ovlasti. Premijer Tihomir Orešković ustvrdio je da je pravi razlog za rušenje njegove Vlade to što je zbog zaštite nacionalnih interesa počeo raditi na rješenju spora Ina-MOL kroz nastavak arbitraže i početak novih pregovora, što nekima nije odgovaralo. - Nije tajna da se moji stavovi oko Ine, LNG-a i energetskog sektora bitno razlikuju od stavova nekih članova Vlade i da sam ih čvrsto branio jer sam duboko svjestan važnosti koju Ina i energetski sektor imaju za našu ekonomiju i borio sam se se da zaštitim naše vitalne interese - rekao je Orešković. Karamarko ignorirao pozive na suradnju Osvrnuo se i na navode da je traženjem ostavke svojih potpredsjednika izgubio povjerenje onih koji su ga izabrali, kazavši je kako je to učinio jer je "neizvjesnost zbog mogućeg sukoba interesa Tomislava Karamarka postali preveliki teret za aktualnu Vladu". Odbacio je i optužbe o odsutnosti volje za suradnju s predstavnicima političkih snaga koji su mu dali povjerenje. "Pokušao sam aktivno komunicirati sa gospodinom Karamarkom no, na žalost, zadnja dva mjeseca ignorirao je moje pozive i nije pokazivao interes za gospodarske teme i reforme", poručio je. Laž je i tvrdnja da nije vodio računa o krajevima iz kojih iseljavaju mladi, kaže Orešković, jer je njegov prvi službeni posjet bio upravo u Slavoniji. - Posebno mi je neshvatljiva teza da se nisam bavio gospodarstvom i financijama - rekao je Orešković podsjećajući kako je prije preuzimanja položaja bio na sastanku sa stotinjak investitora koji drže veliki dio hrvatskoj javnog duga. Od prvog dana mu je, kaže, u fokusu gospodarski rast. "Zaposlenost raste, plaće rastu, izvoz raste i svi indikatori idu u pozitivnom smijeru", rekao je Orešković podsjećajući da je Vlada prestavila nacionalni program reformi sa 60 mjera za pokretanje Hrvatske. - LNG, o kojem pričamo već 10 godina - ova Vlada u roku tri mjeseca definirala je novu strategiju za plutajući LNG i taj strateški projekt će staviti Hrvatsku na energetsku mapu Europe - dodao je. Rušenje Vlade zbog zbog spora Ina-MOL - Kako objasniti da mi je pored ovakvih optužbi ponuđeno da budem potpredsjednik Vlade za investicije i financije. Pokazao sam vam da su neosnovani svi navedeni razlozi - istaknuo je Orešković. Pravi razlog za rušenje Vlade je, tvrdi, što je zbog zaštite nacionalnih interesa počeo raditi na rješenju spora Ina-MOL kroz nastavak arbitraže i početak novih pregovora što, kaže, nekima nije odgovaralo. - Ostat će zabilježeno, ako vi tako odlučite, da je ova Vlada pala radi osobnih interesa pojedinaca, pokušao sam to spriječiti i to je moja jedina krivnja. Ja sam svoju dužnost obavljao časno i u najboljem interesu Hrvatske  i ponosan sam na sve što sam učinio - poručio je. - Za sve propuste prihvaćam odgovornost. I mogu mirno reći da sam dao sve od sebe i zahvaljujem se na podršci Domoljubnoj koaliciji i Mostu koju su me predložili na ovu časnu dužnost. Na vama je, dragi zastupnici, odgovornost da donesete odluku hoćete li srušiti Vladu. Danas se piše povijest. Duboko se nadam da će Hrvatska naći svoj pravi put i da ćemo ostvariti naš potencijal što zaslužuju oni koji su dali živote i zdravlje za Hrvatsku. Visoka je cijena plaćena za slobodu i demokraciju i to ne smijemo zaboraviti. Nek dragi Bog čuva Hrvatsku - završio je svoje izlaganje Orešković nakon čega je uslijedio niz replika. - Uopće nema dileme, vi ste pokojni - replicirao je Oreškoviću HDSSB-ov Branimir Glavaš, pozvavši ga da u Saboru kaže što se u SOA-i događalo u protekla tri mjeseca. Tko je htio SOA-u upregnuti u svoje osobne i stranačke interese - Je li bilo zlouporabe od pojedinaca iz redova vaše Vlade, tko su ti ljudi, kakvih je zlouporaba bilo, to Sabor mora znati i ne možete otići odavde dok to ne kažete. Saboru i javnosti dužni ste otkriti tko je htio ovladati i upregnuti SOA-u u svoje osobne i stranačke interese - rekao je Glavaš ocjenivši da je pozadina inicijative Oreškovićeve smjene to što nije dopustio manipulaciju SOA-om. Njegov stranački kolega Josip Salapić čestitao je Oreškoviću na hrabrosti, ocijenivši kako bi mu bilo lakše da je podnio ostavku. "Čestitam vam na hrabrosti što ste došli na ovakav način iz biznisa koji ste radili, da vas netko na kraju političkog puta šutne bez obrazloženja", rekao je Salpić koji također smatra da bi Orešković trebao Sabor izvijestiti o događajima u SOA-i. Ne slažem se s tim da SOA postane nečiji kućni savjet i da se s Agencijom šutamo, nju treba štititi", rekao je Salapić. I nezavisna Gordana Rusak vladajućima je spočitnula da "brane nešto što se ne može obraniti i žele sunovratiti niz liticu mnogo toga". "Ne štitite interese građana, nego osobne interese", rekla je Rusak. 