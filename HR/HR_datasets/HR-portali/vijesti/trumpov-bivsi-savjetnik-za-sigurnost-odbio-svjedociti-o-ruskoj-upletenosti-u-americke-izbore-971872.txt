Foto: Hina  BIVŠI savjetnik za nacionalnu sigurnost američkog predsjednika Donalda Trumpa Michael Flynn odbit će obvezujući nalog za svjedočenje pred senatskim odborom za obavještajna pitanja koji istražuje moguću rusku upletenost u prošlogodišnje američke predsjedničke izbore, prenose američki mediji.  Flynn je pozvao na peti ustavni amandman koji mu omogućava da ne svjedoči ukoliko bi ga to svjedočenje izložilo mogućnosti kaznenog progona, prenose agencija Associated Press, list Wall Street Journal i televizijska postaja Fox News pozivajuće se na izvore bliske Flynnu.  Odbor je prvo zatražio od Flynna dokumentaciju u pismu 28. travnja no on je odbio surađivati pa mu je izdan obvezujući nalog.  Flynn je ključni svjedok u toj istrazi.  Američki obavještajci zaključili da su Rusi pokušali utjecati na izbore  Senatski odbor za obavještajna pitanja provodi jednu od glavnih istraga moguće ruske upletenosti u predsjedničke izbore te istražuje je li postojao dosluh između Trumpova izbornog tima i Rusije.  Američka je obavještajna zajednica u siječnju zaključila da je Moskva pokušala utjecati na ishod američkih predsjedničkih izbora u Trumpovu korist.  Rusija je zanijekala svaku umiješanost, a Trump tvrdi da je pošteno pobijedio na izborima.  Flynn je morao podnijeti ostavku nakon svega mjesec dana na dužnosti zbog toga što se doznalo da je američkom potpredsjedniku Mikeu Penceu zatajio informacije o susretu s ruskim veleposlanikom u SAD-u.