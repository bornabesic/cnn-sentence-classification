Agencija Moody's u utorak je iznova snizila Agrokorov kreditni rejting, što je prvi potez jedne od bonitetnih agencija nakon stupanja na dužnost izvanrednog povjerenika Ante Ramljaka na čelo posrnulog koncerna Ivice Todorića. Kako je objavljeno na web stranici Moody'sa, rejting je spušten s ocjene Caa1 na ocjenu Caa2, a snižena je i ocjena izgleda za bankrot kompanije tako da reflektira njegovu sve veću vjerojatnost. Izgledi za daljnje ocjene su negativni. - Naša odluka o smanjenju Agrokorova rejtinga odraz je kompanijinog podnošenja zahtjeva za restrukturiranje prema novom hrvatskom zakonu (lex Agrokor), što prema nama znači da je bankrot vrlo izgledan, izjavio je potpredsjednik i viši analitičar u Moody'su Vincent Gusdorf. - U našu smo ocjenu također uzeli u obzir nesigurnosti koje okružuju čitav postupak restrukturiranja, s obzirom da mogućnost vjerovnika da dobiju svoj novac ovisi o brojnim faktorima koji će biti jasni tek s protekom vremena, dodao je Gusdorf. Moody's nadalje navodi da odluka o snižavanju kreditnog rejtinga stiže nakon pogoršanja Agrokorovih odnosa s dobavljačima, što je značajno otežalo njegovu likvidnost. Gotovina s kojom koncern raspolaže, a prema posljednjem izvješću objavljenom još u rujnu prošle godine riječ je o oko 307 milijuna eura, nije dovoljna ni za djelomičnu otplatu dugova koji se, također prema rujanskom izvješću, kreću oko 16,1 milijardi kuna, ističe Moody's. Izgledi za oporavak, navode u agenciji, ovisit će o širokom spektru faktora. Zategnuti odnosi s dobavljačima mogli bi utjecati na dionice kompanija iz koncerna kojima se trguje na burzi kao i na generiranje prihoda. Moody's će pratiti predstojeće promjene u kapitalnoj strukturi, a rejting će dodatno sniziti ako budući razvoj događaja bude ukazivao na još manju mogućnost da vjerovnici dobiju svoj novac. Moody's navodi i da već 1. svibnja na naplatu dolazi jedna tranša kamata na dio Agrokorova zaduženja i ističe da će smatrati da je kompanija bankrotirala ako tu tranšu ne uspije otplatiti. Riječ je o kamatama na obveznice od 300 milijuna eura koje dospijevaju 2019. godine. U konačnici, Moody's smatra da trenutno nema ničega na vidiku što bi ukazivalo na bilo kakav pozitivan signal koji bi rezultirao povećanjem kreditnog rejtinga koncerna. U budućnosti bi do promjene moglo doći pod uvjetom da Agrokor uspije srediti situaciju s likvidnosti te poboljšati svoju financijsku strukturu smanjenjem ukupnog duga.