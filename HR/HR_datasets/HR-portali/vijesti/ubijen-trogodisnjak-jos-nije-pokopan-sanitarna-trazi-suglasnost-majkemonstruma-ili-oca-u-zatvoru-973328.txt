Foto: Duško Marušić/Pixsell SLUČAJ strašnog ubojstva trogodišnjeg dječaka kojeg je majka prošlog tjedna ubila u Puli, dodatno je zakomplicirala i hrvatska birokracija. Kako Index doznaje, dječakov stric Ramiz Pašić (brat dječakova oca Rašida koji je u zatvoru) doputovao je iz BiH u Pulu kako bi došao po tijelo dječaka. Planirao ga je odvesti u BiH, gdje bi dječak bio pokopan.  Međutim, Sanitarna inspekcija u Puli nije izdala sprovodnicu, pa se dječakovo tijelo još uvijek nalazi na patologiji u Puli. Riječ je o dokumentu kojim se odobrava transport posmrtnih ostataka, a sanitarna ga nije izdala jer nisu pribavljeni potpisi dječakove majke ili oca. >>SLUČAJ KOJI JE ŠOKIRAO HRVATSKU Evo što sve znamo o ubojstvu djeteta u Puli  Kako je već poznato, malenog dječaka ubila je njegova majka Chiara Rojnić, a djetetov otac Rašid Pašić nalazi se u zatvoru u BiH na izdržavanju trogodišnje zatvorske kazne. Stoga su zahtjev za izdavanje sprovodnice potpisali dječakova baka Rita Rojnić i stric Ramiz Pašić. Dječakova baka za Index  Kontaktirali smo baku ubijenog dječaka, Ritu Rojnić, koja nam je samo kratko potvrdila da sanitarna traži da na zahtjevu za izdavanjem sprovodnice bude potpis jednog od dječakovih roditelja.  "Sanitarna traži da obavezno bude potpis jednog od roditelja, no nadamo se da će sve biti u redu. Ne bih htjela razgovarati s novinarima i molimo da to poštujete", kratko nam je potvrdila Rita Rojnić.  Razgovarali smo i s odvjetnikom Marinom Folom koji predstavlja pogrebno društvo, kojeg su angažirali baka i stric ubijenog dječaka.  "Mogu vam samo reći da je u tijeku postupak za dobivanje sprovodnice. Još uvijek je nismo dobili pa tijelo ne može biti prevezeno u BiH.  Naime, sanitarna inspekcija u Puli traži da obavezno jedan od roditelja potpiše zahtjev za izdavanjem sprovodnice.  Mi smo uspjeli doći do oca Rašida koji je u zatvoru u BiH, međutim sanitarna inspekcija traži da njegova izjava bude ovjerena kod javnog bilježnika, što je nemoguće jer ga neće pustiti iz zatvora", rekao je odvjetnik Folo za Index. Još čekamo na odgovor Ministarstva zdravstva  Kazao je kako je nevjerojatno da bi od majke koja je ubila dječaka uopće trebali tražiti da potpiše zahtjev stoga je, dodao je, zatražio od Centra za socijalnu skrb u Puli da dodijeli privremenog skrbnika u ovom slučaju.  "Tražili smo od njih da nam dodijele privremenog skrbnika kako bi mogao potpisati zahtjev za izdavanjem sprovodnice. Ako oni to ne učine, ići ćemo na sud i tražiti privremenu mjeru.  Tijelo dječaka još uvijek se nalazi na patologiji u Puli", rekao nam je odvjetnik Folo.  Zatražili smo odgovor od voditelja odjela Sanitarne inspekcije nadležnog za Istru i Primorje, Slavena Skendera da nam pojasni zašto nisu prihvatili potpise bake i strica ubijenog dječaka te izdali sprovodnicu, no samo nam je kratko odgovorio da je upit proslijedio glasnogovorniku Ministarstva zdravstva te da će nam oni odgovoriti.  Ubrzo nakon objave teksta, stigao nam je i odgovor iz Ministarstva zdravstva u kojem pak tvrde da Upravi za sanitarnu inspekciju, Ispostava  Pula nije ni zaprimljen zahtjev za izdavanje sprovodnice za prijenos umrle osobe djeteta Denisa Pašića. Nekoliko sati nakon objave ovog članka javio nam se ponovno i odvjetnik Folo koji nam je kazao da je otac uspio potpisati zahtjev i ovjeriti ga unutar zatvora u BiH gdje su, kako nam je kazao doveli i javnog bilježnika. "Sutra bi trebali znati hoćemo li napokon dobiti sprovodnicu", kazao nam je odvjetnik Folo.