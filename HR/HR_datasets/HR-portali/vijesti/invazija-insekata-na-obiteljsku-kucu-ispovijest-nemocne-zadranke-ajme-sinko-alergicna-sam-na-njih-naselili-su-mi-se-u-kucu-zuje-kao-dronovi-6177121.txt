I, je li vas koja ubola? – Ajme, sinko, nemoj to ni govorit! Alergična sam na ubod pčela. Zadnji put me ubola prije deset godina. Ruka mi je ovolika došla. Danima sam primala injekcije – rekla nam je Mirjana Grdović ispred svoje kuće u zadarskim Arbanasima, primjetno potresena događajem koji ju je zadesio u zadnja 24 sata. Točnije, od ponedjeljka poslijepodne, kada joj se u dimnjak na obiteljskoj kući uselio veliki roj pčela. Od tada nema ni sekunde mira, ali ni pomoći, pa je na kraju pozvala "Katice za sve" – novinare, piše Slobodna Dalmacija. – Zovem policiju, a da šta će oni vatat pčele. Zovem 112, da oni ne vataju pčele, ali su mi dali brojeve nekih pčelara. Zovem pčelara, jednog gospodina iz Tkona, on bi došao i pomogao, ali ne može, daleko mu. Zovem udrugu pčelara, ali oni to ne rade. Zovem vatrogasce, oni će doći s košarom za pet minuta, ali ja moram naći nekog pčelara. Zovem Ciklon, oni ne smiju ubijati pčele jer su zakonom zaštićene. Zovem veterinara, on mi govori da zovem komunalno. Zovem komunalno, ljubazna jedna gospođa, da će mi nekoga poslati. I evo, još čekam... Onda sam se sitila zvati novinare... I eto nas u Arbanasima, u akciji "kako novinari mogu pomoći građanima od roja pčela". Ispred kuće nas dočekuju susjedi. Svi su na nogama jer i među njima ima alergičnih na pčelinji ubod. Prvi susjed, Šime, svako malo baci neku petardu na krov ne bi li sumpor otjerao roj. – Kad su došle, to je zujalo kao dron! Susjed ih je vidio i odmah uletio u kuću – govori nam gospođa Mirjana i odvodi nas u kuću. Vani upeklo, gotovo plus trideset, a u kući gotovo plus šezdeset... – Muž mi je zapalio peć na drva. Od jučer neprestano ložimo ne bi li dim otjerao pčele. Ali, vidite i sami, ništa se ne događa – rezignirana je gospođa Mirjana. A i neće tako skoro. Dimnjak kroz koji izlazi dim iz pećnice nije spojen s dimnjakom u koji su se uselile pčele. Dimnjak je na takvoj poziciji da ga s ulice jedva vidimo pa se penjemo na susjedovu terasu. Odatle se može primijetiti tek nekoliko pčela kako kruže oko ulaza u dimnjaka, ali zujanje se ne čuje. Od tog zujanja, treba li isticati, gospođi Mirjani diže se kosa na glavi... – To mi je diverov dimnjak i on više ne radi. Trebalo bi se popet na tavan, ući ispod krova, otvoriti ona mala vrata na dimnjaku i zapalit im sumpor da ih otjeramo. Ali nema to tko napraviti. Za to treba imati pčelarsko odijelo, a njega imaju samo pravi pčelari. Nekidan je na televiziji bilo da su u Zagrebu premještali roj pčela, čitav prilog u udarnom terminu. A ovdje nikoga za to nije briga. Majko moja, što se to kod nas događa – zapomaže gospođa Grdović, a pomoći niotkud. Nitko se ne odaziva. Osim novinara.