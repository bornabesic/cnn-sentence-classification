Norveška Katolička Crkva kažnjena je danas s više od 110 tisuća eura jer je preuveličavala broj svojih članova kako bi od države dobila veću financijsku potporu.  Norveški tužitelji kaznili su biskupiju Osla, odgovornu za praćenje broja katolika u toj skandinavskoj državi.  Optužuju ju da je pretraživala telefonske imenike u potrazi za imigrantskim imenima koja bi mogla proći kao katolička, te da su ih potom dodavali popisu članova crkve između 2011. i 2014., često bez njihovog znanja.  U pretežito protestantskoj Norveškoj država financira različite religije, sukladno broju članova. Preuveličavajući broj svojih članova, biskupija u Oslu dobila je neopravdano velik poticaj vlade. Šef njezine administracije Thuan cong Pham optužen je za tešku prijevaru, objavilo je tužiteljstvo. Ako biskupija odbije platiti kaznu, očekuje ju suđenje.  "Nikad nismo učinili ništa ilegalno ili primili previše novaca", priopćila je norveška Katolička Crkva.  "Uvijek smo priznavali kad bismo napravili greške ili imali nesretne okolnosti kod naše registracije. To je počišćeno prije mnogo vremena", stoji u priopćenju.  Na strani crkve stoji činjenica da je od 2004. Norveška zabilježila velik broj imigranata iz katoličkih zemalja, posebice Poljske, a ti novi članovi nisu bili registrirani, što je dovelo do rasta troškova bez odgovarajuće javne potpore.  Norveška Katolička Crkva početkom godine je imala 145 tisuća članova, prema podacima državnog statističkog instituta SSB.  >> Papa Franjo voli kršiti pravila, a nemoguće je utvrditi tko mu je stvarno blizak 