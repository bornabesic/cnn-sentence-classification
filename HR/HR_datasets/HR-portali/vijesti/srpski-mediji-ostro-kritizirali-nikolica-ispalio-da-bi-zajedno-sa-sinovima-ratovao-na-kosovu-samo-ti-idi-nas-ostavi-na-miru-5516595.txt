U Srbiji se ovih dana digla velika buka oko vlaka koji je s natpisom "Kosovo je Srbija" iz Beograda trebao krenuti za Kosovsku Mitrovicu, što je u konačnici zaustavljeno nakon što su kosovske specijalne snage uz granicu rasporedile oklopna vozila, zbog čega je Vučić stopirao polazak kontroverznog vlaka. Rijetko kičasti vlak ukrašen freskama i fotografijama o kulturnoj baštini Srba na Kosovu (koja je pod zaštitom UNESCO-a) tako je ostao mirovati na tračnicama, a srpski predsjednik Tomislav Nikolić, kojeg uskoro očekuju izbori, našao se uvrijeđen izjavama europskih dužnosnika koji su odreda kritizirali ovaj pokušaj provokacije.  - EU je trebala reagirati kada je skoro minirana pruga i kada nije dozvoljeno da prođe srpski vlak. Pa, ako Johannes Hahn kaže da ja ne gledam u budućnost i da je budućnost Srbije neovisno Kosovo onda nemamo o čemu razgovarati. Onda je on prevara za sva vremena i to što radi EU je prevara - rekao je ljuti Nikolić, a prenio je B92. Nakon što su mu novinari napomenuli da su njegove prethodne izjave o Kosovu uznemirile mnoge ljude, Nikolić je nastavio u žestokom tonu:  - Ljudi su se uznemirili kada su na Kosovu i Metohiju (termin koji Srbi koriste za Kosovo u iluziji da se i dalje radi o njihovoj "provinciji", op. a.) vidjeli pripadnike kosovskih specijalnih snaga - rekao je Nikolić i dodao.  - Je li to dio Srbije? Jest, e, onda smo svi uznemireni. Mi ne zveckamo oružjem već na tu ravan prebacujemo ukoliko bude bio ugrožen srpski narod na Kosovu i Metohiji. I da, rekao sam da ću i ja ako treba otići u rat, pa i moji sinovi - dodao je Nikolić koji je naveo da se rado o suglasnosti srpske vlade i predsjednika po tom pitanju. Nakon što se pohvalio kako je njegov sin ratovao na Kosovu 1999. godine kao dragovoljac, Nikolić je zaključio:   - Srpsku djecu bih zaštitio od svega, a sebe ne žalim u tome. Međutim, ako napadnu Srbe i počnu egzodus i ubijanje hoće li Srbija šutjeti? Ja takvoj Srbiji ne bih bio predsjednik - rekao je. No, Nikolićevo razbacivanje retorikom kakve se sjećamo iz vremena uspona Slobodana Miloševića, nije naišlo na potporu u dijelu srpskih medija, naročito najtiražnijem Blicu koji je danas izašao s nedvosmislenom naslovnicom na kojoj stoji:   - Predsjedniče, vi idite u rat, nas pustite na miru! Na naslovnici Blica također se pitaju "tko je dao dozvolu da vlak bude crkva", aludirajući na freske kojima je ukrašen, dok su objavljene i reakcije običnih građana koji se sjećaju svih patnji koje su izazvali ratovi 90-ih godina.