Trgovački sud u Zagrebu zakazao je početak procesa protiv Ivice i Ante Todorića, koje je zajedno s njihovim nekadašnjim šefom financija Ivicom Crnjcem Agrokor tužio zbog sklapanja štetnog aneksa ugovora o radu, javlja Telegram. Sporni aneks br. 5 ugovora o radu spomenutih menadžera potpisan je 31. ožujka 2017., deset dana prije otvaranja procesa izvanredne uprave u Agrokoru d.d., a potencijalna realizacija prava koja iz njega proizlaze nanijela bi kompaniji veliku materijalnu štetu. Ovim aneksom ugovoreno je da će Agrokor snositi svu štetu koja bi bivšim članovima Uprave mogla nastati zbog eventualnih sudskih, upravnih, arbitražnih i drugih postupaka usmjerenih prema njima zbog radnji i/ili propuštanja koje su oni kao menadžeri činili u svojstvu članova Uprave Agrokora. Izvanredni povjerenik za Agrokor Ante Ramljak, koji je podnio tužbu,  na osnovu zakona traži da se ti aneksi ponište te da Agrokor nema nikakve obveze plaćanja troškova odvjetnika i štete koju su eventualno napravili Ivica Todorić i ostatak Uprave. Ivicu Todorića na pripremnom ročištu na kojem će moći iznijeti dokaze u svoju korist, odnosno dati odgovor na tužbu, sud očekuje 13. listopada, dok će Ante Todorić svoju priliku da se očituje o tužbi Agrokora dobiti 17. listopada. Ivan Crnjac na Trgovački sud mora doći 13. listopada. Sud na pripremnom ročištu može i odbaciti tužbu, može pokušati pomiriti stranke ili pak zakazati nastavak procesa, odnosno glavnu raspravu. Indikativno je da je aneks potpisan sedam dana prije nego je Todorić prepustio kompaniju i dugove državi što znači da je već tada znao da postoji mogućnost traženja od njega i njegove obitelji da eventualno nadoknade štetu zbog svojih poteza u kompaniji.