Pozivam našu djecu da više uopće ne idu u školu! Pošto smo mi, kako nas nazivaju, ruralni kraj, ne moramo se školovati. Čuvat ćemo ovce – rekao je Vinko Japarić, jedan od roditelja Područne osnovn škole Blaža Tadijanovića iz Podcrkavlja. Problem s ovom školom traje već pet godina. U novu školsku zgradu, koja zjapi prazna, i prateću sportsku dvoranu, država je kroz sve to vrijeme ulupala 14,5 milijuna kuna. Unatoč tome, đaci nižih razreda i u novoj će školskoj godini ići u staru i derutnu školu koja ne zadovoljava sigurnosne uvjete, dok će učenici viših razreda putovati u 15-ak kilometara udaljenu matičnu školu u Slavonskom Brodu. Roditelji su se danas (petak) okupili na prosvjednom skupu kako bi još jednom upozorili na stanje koje su nazvali neodrživim i apsurdnim. - Novoj školi nedostaje samo tehnički pregled, ona bi se za tri dana osposobila za početak nastave. Umjesto toga, ministri dolaze i odlaze, pričaju nam priče, a mi čekamo. Očajni smo – kaže predsjednik Vijeća roditelja Željko Medić. Ravnateljica Veronika Čerenko kaže kako je problem, odnosno sreća što škola u Podcrkavlju ove godfine ima dva puna prva razreda, ali za taj drugi razredni odjel nedostaje odgovarajući prostor za rad. Načelnik Podcrkavlja Tomislav Trtanj rekao je kako je Općina bila zadužena za infrastrukturu, što su i riješili. Prema njegovim saznanjima, Ministarstvo znanosti, obrazovanja i sporta raspisalo je natječaj za opremu škole, za što je bilo predviđeno oko 1,2 milijuna kuna. - Mislim da se pokušalo odustati od neke opreme, odnosno da se uklopi u tih milijun kuna, ali škola još nije opremljena. Ne znam više ni kad će to biti, o tome odlučuju Ministarstvo i Grad – rekao je Trtanj. Zamjenik gradonačelnika Hrvoje Andrić rekao je kako je Grad Slavonski Brod sa svje strane učinio sve što je mogao - izradio projektnu dokumentaciju za školu i dvoranu, kandidirao ih prema ministarstvima i ishodovao građevinske dozvole. U Ministarstvu, pak, potvrđuju kako je natječaj za opremanje škole bio objavljen, ali nakon pregleda i analize svih ustanovljeno je kako niti jedan od ponuditelja nije dostavio prihvatljivu ponudu. Novi postupak javnog nadmetanja bit će, kažu, pokrenut u idućih nekoliko dana.  >> Jednostavnim mjerama možemo povećati sigurnost 60 tisuća naših osnovnoškolaca 