Može li se s novom tramvajskom kartom od četiri kune voziti po noći? Što ako se vozi 31 minutu? Hoće li pojeftiniti mjesečni pokaz? Gdje će vozači s kovanicama? S prvim danom veljače u prodaju dolaze ZET-ove nove prijevozne karte s kojima će se građani za četiri kune moći voziti 30 minuta. Novost je prošli tjedan osobno najavio gradonačelnik Milan Bandić, a rekao je kako to čini za građane iz centra koji se voze par stanica te za posjetitelje i turiste. Građani su pozdravili novu gradsku odluku, a iz ZET-a kažu kako je prema prvim reakcijama putnika najavljena novost i više nego dobro prihvaćena. U distribuciji nalaze se i dalje karte od 10 kuna za sat i pol vožnje. Ipak, nakon gradonačelnikove objave građani imaju nedoumice oko funkcioniranja novih polusatnih karata. Razgovarali smo s Tomislavom Jurićem, glasnogovornikom ZET-a, koji nam je ispričao što se sve mijenja s 1. veljače, a što ostaje isto.  Vrijedi li polusatna karta za sve tarifne zone? - Polusatna karta vrijedi samo za prvu zonu, odnosno na cijelo područje grada Zagreba.  Vrijedi li nova karta za prijelaz s tramvaja na autobus i obrnuto? - Naravno, isto kao i s kartom od 10 kuna. Građani se mogu voziti tramvajem, autobusom i uspinjačom unutar 30 minuta.  Kako će izgledati nova karta? - Građani će je moći kupiti u papirnatom obliku, razlikovat će se po boji te naravno otisnutoj cijeni. Bit će dostupna i u elektroničkom obliku.  Gdje će se karte moći kupiti? - Karte će se moći kupiti na prodajnim mjestima ZET-a, kioscima te u našim vozilima. Kao što je i do sada bila praksa.  Kako će vozači sa sitnišem? - Vjerujem kako neće biti problema. Većina građana koristi elektroničku verziju, ali ako će biti puno sitniša ZET će i na to imati spreman odgovor. Svakako, molimo da zbog praktičnosti, koliko god je to moguće, građani pripreme sitan novac, odnosno točan iznos za kupnju karte.  Moraju li se prilagoditi uređaji za očitavanje karte? - Procedura prilagodbe uređaja je u tijeku, krenuli smo s njom odmah. S 1. veljače svi uređaji će biti spremni za nove karte  Što ako karta istekne, ali samo za par minuta? - Svaka karta vrijedi koliko vrijedi, isto je za polusatnu kartu i za kartu od sat i pol. Kada prođe valjanost plaćene vožnje potrebno je kupiti novu kartu.  Hoće li pojeftiniti mjesečni pokaz? Što ako sve više ljudi počne koristiti polusatne karte i odustane od mjesečnih? - Gradonačelnik Milan Bandić je odluku o polusatnim kartama donio nakon što je osluškivao želje građana i ova mjera usredotočena je trenutno na pravedniji sustav naplate i vožnje na kraćim relacijama.  Vrijedi li karta i za noćne linije? - To je dnevna karta koja se može koristiti od 4 ujutro sve do ponoći. Kod noćnih linija ostaje ista cijena od 15 kuna.  Hoće li ZET ovim potezom biti na dobitku ili gubitku? Ne očekujemo nikakve negativne posljedice zbog uvođenja nove karte,  štoviše, očekujemo više korisnika javnog prijevoza te smanjenje broja putnika bez karte. Reakcije građana i više su nego pozitivne, što pokazuje da je riječ o dobrom potezu.