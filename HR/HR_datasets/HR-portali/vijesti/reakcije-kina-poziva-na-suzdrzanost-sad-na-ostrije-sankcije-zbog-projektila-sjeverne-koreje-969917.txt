Foto: KINA je pozvala u na suzdržanost kako se ne bi pojačale napetosti nakon što je Sjeverna Koreja u zoru ispalila balističku raketu a SAD je pozvao na uvođenje oštrijih sankcija protiv Pjongjanga.  "Rezolucije Vijeća sigurnosti daju jasna pravila o korištenju balističke tehnologije za izvođenje sjevernokorejskih lansiranja. Kina se protivi sjevernokorejskim lansiranjima koja su u suprotnosti s rezolucijama Vijeća sigurnosti", objavilo je kinesko ministarstvo vanjskih poslova u priopćenju. "Stanje na poluotoku kompleksno je"  "U ovom trenutku stanje na poluotoku kompleksno je i osjetljivo i sve relevantne strane trebale bi pokazati suzdržanost kako se ne bi pogoršale napetosti u regiji".  Američki predsjednik Donald Trump pozvao je na mnogo snažnije sankcije protiv Sjeverne Koreje nakon novog ispaljivanja balističke rakete u nedjelju. "Neka ta provokacija bude poziv svim zemljama za mnogo snažnije sankcije protiv Sjeverne Koreje", objavila je u priopćenju Bijela kuća.  Washington navodi da američki predsjednik "ne može zamisliti da je Rusija zadovoljna" zadnjim sjevernokorejskim testiranjem rakete koja je u nedjelju pala bliže Rusiji nego Japanu.  "S padom rakete toliko blizu ruskom tlu, zapravo bliže Rusiji nego Japanu, predsjednik ne može zamisliti da je Rusija zadovoljna", navodi se u priopćenju Bijele kuće.  Ruski predsjednik Vladimir Putin zabrinut je nedjeljnim testiranjem, kazao je glasnogovornik Kremlja tijekom Putinova posjeta Pekingu. Dmitrij Peskov rekao je kako su Rusija i Kina "zabrinute zbog rastućih napetosti" na Korejskom poluotoku. Putin i kineski presdjednik Xi Jinping "u detalje su razmotrili stanje na Korejskom poluotoku" tijekom susreta u Pekingu "i obje su strane izrazile zabrinutost zbog rastućih nepetosti", kazao je Peskov.  Američko ministarstvo financija u subotu je, prije najnovijeg sjevernokorejskog pokusa, objavilo kako razmatra sve mogućnosti za blokiranje pristupa Pjongjangu na međunarodna financijska tržišta. "Ne komentiramo sankcije no očito razmatramo svako sredstvo u svom arsenalu za borbu protiv ilegalnih aktivnosti i financiranja terora", kazao je dužnosnik. "Snažna prijetnja Japanu"  Japanski premijer Shinzo Abe kazao je u nedjelju kako ispaljivanje rakete predstavlja "snažnu prijetnju našoj zemlji  i jasnu povredu rezolucija UN-a".  On je rekao da su nakon zadnjeg testiranja održani telefonski razgovori ministara vanjskih poslova Japana i Južne Koreje, a Shotaro Yachi, Abeov glavni savjetnik za sigurnost, razgovarao je telefonski s američkim savjetnikom za nacionalnu sigurnost H.R. McMasterom. "Nastavit ćemo tijesno koordinirati sa SAD-om i Južnom Korejom kako bismo odgovorili na sjevernokorejsko testiranje", kazao je Abe novinarima. Ured južnokorejskog predsjednika objavio je u Seulu kako je s McMasterom razgovarao i šef južnokorejske agencije za nacionalnu sigurnosti Kim Kwan-jin te su se suglasili pojačati suradnju na tom pitanju.  Južnokorejski predsjednik Moon Jae-in koji je dužnost preuzeo u srijedu kazao je kako se radi o jasnoj povredi rezolucija Vijeća sigurnosti UN-a.  "Predsjednik je rekao da je Južna Koreja otvorena za mogućnost dijaloga sa Sjevernom Korejom ali će to biti moguće tek kad se stajalište Sjevera počne mijenjati", kazao je njegov glasnogovornik Yoon Young-chan.   Japansko ministarstvo obrane objavilo je kako je sjevernokorejska raketa postigla visinu veću od 2000 kilometara te bi se moglo raditi o novom tipu rakete. Ministar obrane Tomomi Inada kazao je kako je raketa pala u Japansko more  oko 400 kilometara od istočne obale Sjeverne Koreje nakon 30 minuta leta.  Američko zapovjedništvo na Tihom oceanu objavilo je kako pokušava utvrditi o kojoj se vrsti rakete radi te da se čini da nije interkontinentalna balistička raketa.  Južnokorejska vojska objavila je da je Sjeverna Koreja ispalila balističku raketu sa svoje zapadne obale i prešla je 700 kilometara prije nego što je pala u Japansko more.  Radi se o većoj visini i dometu u odnosu na raketu srednjeg dometa koju je Sjeverna Koreja uspješno testirala u veljači.  Vjeruje se da Sjeverna Koreja, prkoseći pozivima da ograniči razvoj svoga oružja, razvija interkontinentalne rakete opremljene nuklearnim punjenjem koje bi mogle dosegnut SAD.  Američki presjednik obećao je da se to neće dogoditi.  Stručnjaci kažu da je nedjeljno testiranje pokazalo znatno veći domet u odnosu na ranije testirane rakete što znači da je zemlja u razvoju oružja postigla napredak od veljače.  Testiranje je izvedeno u 5,27 sati po lokalnom vremenu i uslijedilo je dva tjedna nakon što se sjevernokorejska raketa raspala nekoliko minuta nakon lansiranja što je predstavljalo četvrti zaredom neuspjeli pokus od ožujka.