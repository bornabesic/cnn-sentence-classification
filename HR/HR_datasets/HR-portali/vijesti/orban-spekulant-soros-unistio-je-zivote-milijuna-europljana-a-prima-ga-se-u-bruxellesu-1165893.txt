Zakon o visokoškolskom obrazovanju kojim je vlada mađarskog premijera Viktora Orbana de facto zatvorila vrata i mogućnost djelovanja Soroseva Srednjoeuropskog sveučilišta (CEU), u Budimpešti, osim što je na ulice izvukao tisuće građana u prosvjedima koji traju već danima, aktivirao je i Europsku komisiju. Komisija je nakon analize mađarskog zakona zaključila da on nije u skladu s temeljnim slobodama unutarnjeg tržišta, posebice u pogledu slobode pružanja usluga i poslovnog nastana te u pogledu prava na akademske slobode, prava na obrazovanje i slobodu poslovanja sukladno Povelji o temeljnim pravima Europske unije kao ni s pravnim obvezama EU po međunarodnom trgovačkom pravu. Iz Bruxellesa je tako Orbanu poslano pismo s formalnim upozorenjem, što je prvi korak u pokretanju postupka. Mađarske vlasti sada imaju mjesec dana za odgovor Komisiji. Postupak koji je pokrenut u konačnici može rezultirati teškim financijskim sankcijama, jer se radi o kršenju prava Europske unije od strane jedne od članica. Osim oko slučaja CEIU-a Komisija je odlučila s mađarskim vlastima razgovarati i o drugim otvorenim pitanjima poput zakona o azilu i zakona o nevladinim organizacijama koji su u postupku donošenja u Mađarskoj. Podsjetimo, kontroverzni zakon o visokoškolskom obrazovanju podijelio je mađarsku javnost, pa su tako na ulice Budimpešte izašli građani koji nisu nužno za Sorosevo sveučilište ali se bore protiv ovakvog načina vladanja i donošenja odluka mađarske vlade na čelu s Viktorom Orbanom. Zanimljivo je i kako je dio zastupnika u parlamentu završio upravo CEU, no glasali su za njegovo zatvaranje. Orban je u govoru u Bruxellesu optužio američkog milijardera mađarskog podrijetla Sorosa kao financijskog špekulanta koji je “uništio živote milijuna Europljana, a unatoč tome u Bruxellesu ga se prima na najvišoj razini”. Dio zastupnika pozdravio je pljeskom tu Orbanovu optužbu. – Mi želimo odlučivati s kim želimo živjeti. Soros i njegove nevladine organizacije žele dovesti milijun migranata godišnje. To je i javno priznao – rekao je Orban. Orban je istaknuo da je “Mađarska ponosna zemlja, privržena europskim kršćanskim vrijednostima”.      