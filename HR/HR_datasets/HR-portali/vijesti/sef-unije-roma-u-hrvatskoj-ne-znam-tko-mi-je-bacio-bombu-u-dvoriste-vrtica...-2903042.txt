Snažna eksplozija odjeknula je u ponedjeljak u noći u dvorištu kuće Nusreta Seferovića, predsjednika Unije Roma Hrvatske, nakon što je nepoznati napadač bacio ručnu bombu u dvorište njegove kuće u IV. Kozari putu na zagrebačkoj Peščenici. Bomba je bačena oko 1.20 sati, a u tom je trenutku u kući bilo više od 50 ljudi koji su mirno spavali ne očekujući da će ih probuditi zvuk eksplozije. U sklopu kuće nalazi se nekoliko romskih udruga, ali i dječji vrtić za romsku djecu. - Bomba je bačena s desne strane ceste ispred prostorije u kojoj se nalazi naš ured. Kuća pripada mom bratu Nusretu i meni, a mi smo našu kuću dali na korištenje romskoj zajednici kako bi poboljšali položaj Roma i opismenili romsku djecu. Čista sreća je da nitko nije bio ozlijeđen jer se napad dogodio -u gluho doba noći. Inače, djeca nam se znaju ponekad družiti ispred kuće ili u uredu, ali na sreću svi su bili na sigurnom u kući kada je bomba bačena - rekao je Suljo Seferović koji je ujedno i predsjednik nogometnog kluba Crni biseri. Osim Unije Roma Hrvatske,na toj adresi se nalazi Udruga romskih dragovoljaca i veterana Domovinskog rata, Udruga žena unije Roma Hrvatske, Vijeće romskih udruga Hrvatske te dječji vrtić Ceferino Jimenez Malla, kao i ured NK Crni biseri. Bombaš je na kraju prouzročio samo materijalnu štetu pa su tako oštećena vrata, prozor te fasada kuće, ali i četiri automobila koja su bila parkirana u dvorištu kuće. Manja oštećenja zadobili su Daewoo Nexia, Opel Zafira i Škoda Octavia, dok je na Opelu Vectri puklo zadnje staklo. Na sreću nije bilo ozljeđenih, ali stanari strahuju od mogućeg novog napada. Iako se točan motiv napada neće znati sve dok policajci ne uhvate napadača, cijeli slučaj upućuje na napad iz mržnje. - Nismo primali nikakve prijetnje i ne znam je li ovo napad na romsku zajednicu ili na mene. Nikome nismo dužni i nismo se nikome zamjerili, a zasad ovo je sve samo vandalski čin - rekao je Nusret Seferović, koji i dalje ne zna tko bi im htio nanijeti zlo. Naime, Unija Roma Hrvatske djeluje već 18 godina i ovo je prvi put da ih je netko otvoreno napao. - Ovakve stvari se nisu događale ni tijekom Domovinskog rata, a kamoli 2016. godine. Ja se ne bojim. Nisam se bojao tijekom rata kada sam se borio kao branitelj, a ne bojim se ni sada. Ali bojim se za svoju djecu i svoju obitelj, jer stvarno ne znam tko bi nam htio nauditi - rekao je Nusret Seferović. Zabrinutost za obitelj Seferović i ostale korisnike kuće izrazili su i iz gradske uprave. - Nazvali su nas odmah ujutro iz grada kako bi provjerili jesmo li svi dobro. Grad nam je oduvijek davao podršku i mi smo jako zahvalni na svemu što su učinili za nas. Nadamo se samo da ovaj napad neće obeshrabriti ostale roditelje te da će nastaviti dovoditi svoju djecu u naš vrtić, jer opismenjavanje romske djece ostaje naš najvažniji cilj - rekao je Suljo Seferović. Vrtić je s radom nastavio odmah isti dan. Policajci su jučer obavili očevid kako bi pronašli dokaze koji bi ih mogli dovesti na trag nepoznatom bombašu. Braća Seferović vjeruju da će policajci učiniti sve što je u njihovoj moći da otkriju počinitelje - Sve je sada u njihovim rukama - kaže Nusret Seferović. Svi su se susjedi iznenadili kada su saznali što se dogodilo, a Seferovići su izrazili zadovoljstvo i sreću što su u ulici okruženi dobrim ljudima. - Susjedi su nam odlični. Kad se dogodila eksplozija, oni su odmah istrčali iz svojih kuPća i došli nam pomoći, iako je prošlo jedan u noći. U ulici ima katolika, muslimana i pravoslavaca, svi zajedno mirno živimo te si međusobno pomažemo - rekao je Suljo Seferović I susjedi izražavaju simpatije prema Seferovićima. - Oni su dobri ljudi i ne znam tko bi im to napravio. Dolaze do nas, pozdrave i da se radi o nekome drugom, možda bih mislila da im je netko prijetio ili da se bave nekim čudnim poslovima, ali poznavajući njih, stvarno ne znam ikoga tko bi im htio nauditi - rekla je njihova susjeda, koja je čula eksploziju. - Prvo sam pomislila da je eksplodirala plinska boca. Bilo me baš strah jer imamo pečenjarnicu i pobojala sam se da nije i nama nešto eksplodiralo. Ali, policajci su pronašli osigurač bombe - rekla je susjeda.  (Matija Boltežar)   ... Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!