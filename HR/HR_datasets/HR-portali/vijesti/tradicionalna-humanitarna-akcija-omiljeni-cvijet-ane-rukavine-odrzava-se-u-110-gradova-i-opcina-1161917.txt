Socijaldemokratski forum žena SDP-a u subotu u 110 hrvatskih gradova i općina organizira tradicionalnu humanitarnu akciju "Omiljeni cvijet Ane Rukavine" u kojoj prodajom tulipana, omiljena Anina cvijeta, prikuplja novčane donacije za rad Zaklade Ana Rukavina, a predsjednik SDP-a Davor Bernardić rekao je kako mu je iznimno drago što su sedmu godinu za redom u potpori ovoj plemenitoj akciji koja je pokazala da Hrvatska može biti solidarna.   Akcija se odvija sedmu godinu zaredom, a cilj joj je poduprijeti Zakladu Ana Rukavina da svojim radom pridonese razvoju Hrvatskog registra dobrovoljnih darivatelja krvotvornih matičnih stanica i radu Banke krvi iz pupkovine Ana Rukavina, kao i promicanju i poticanju mladih stručnjaka na području hematologije i drugih srodnih specijalizacija.   Tijekom deset uspješnih godina rada, Zaklada je uz pomoć brojnih građana povećala broj potencijalnih darivatelja s početnih 150 na današnjih 53.302 potencijalnih darivatelja krvotvornih matičnih stanica. Iz Hrvatskog registra izdano je ukupno 68 transplantanta za hrvatske i inozemne pacijente čime je 68 teško oboljelih iz Hrvatske i inozemstva dobilo priliku za život. Na zagrebačkom Trgu bana Josipa Jelačića akciju je poduprla Marija Rukavina, Anina majka i upraviteljica Zaklade Ana Rukavina, predsjednik SDP-a Davor Bernardić, v.d. predsjednice Socijaldemokratskog foruma žena SDP-a Karolina Leaković, medicinski direktor Zaklade Ana Rukavina Mirando Mrsić, bivši ministar zdravlja Siniša Varga.    Marija Rukavina rekla je da su neizmjerno zahvalni vrijednim ženama Socijaldemokratskog foruma žena SDP-a, koje su akciju organizirale. Istaknula je da je dosad, u šest godina, od prodaje cvijeća prikupljeno 300.000 kuna.  "Nije bitan iznos, bitna je namjera da se želi pomoći, da se probudi ta svijest, a svijest je davno već probuđena", istaknula je. Dodala je kako joj akcija znači jako puno da se ne zaboravi i da mladi ljudi shvate koliko je bitna poruka -  lijek je u svakom od nas, samo trebamo se upisati.  Rekla je da jedan njihov darivatelj sada kreće u Njemačku svome primatelju. "Našao ga je i cijelu porodicu vodi na tjedan dana za Uskrs u Njemačku. Kud ćete veće sreće da se darivatelj i primatelj žele naći i žele proslaviti nečiji život.", istaknula je Marija Rukavina.  Rekla je da se prodaju tulipani, omiljeni cvijet njezine kćeri Ane.  "Meni preteško, ali ujedno sam i sretna. Vidite koliko ljudi su oko toga organizirani, koliko žele pomoći. To je najbitnija poruka - pomoći. I jednom kunom pomažemo - spašavamo i pomažemo da mi radimo dalje", kazala je.  Na zagrebačkom Cvjetnom trgu danas provode i akciju uzimanja krvi, a u ponedjeljak su već na Viru. "Idemo dalje, ali bez pomoći svih dobrih ljudi ne bi mogli jer svi pomažu i uključuju se, i volonteri i mladi, i sve stranke. Zaklada je praktički primjer ujedinjenja Hrvatske. Ali, moram posebno sad pozdraviti SDP, Forum žena koje su stvarno dale sve od sebe da se ova tradicija nastavi, u dosta teškim vremenima", istaknula je Rukavina i zahvalila svakom građaninu za kupljeni i jedan tulipan.     Leaković je rekla da je to tradicionalna humanitarna akcija Socijaldemokratskog foruma žena SDP-a za Zakladu Ana Rukavina. "Prodajom tulipana, donacijama naših građanki i građana, kojima zahvaljujemo, podupiremo ciljeve Zaklade Ana Rukavina već sedmu godinu", poručila je Leaković. Izrazila je nadu da je ovo prilika da se ne samo humanitarno oglase nego i da upozore na potrebu solidarnosti u društvu i na potrebu očuvanja javnoga zdravstva u cjelini u Hrvatskoj.  Bernardić je rekao kako mu je iznimno drago što su sedmu godinu za redom u potpori ovoj plemenitoj akciji koja je pokazala da Hrvatska može biti solidarna. "Hrvatska je sada solidarna i ne to samo s novcem nego sa svjesnosti da treba spasiti ljudske živote", istaknuo je predsjednik SDP-a.  Zahvalio je Mariji Rukavina i mnogim ljudima u timu koji su ovu osobnu obiteljsku tragediju koja bi mnoge ljude bacila na pod shvatila kao svijetlo da se dignu i da pomognu da se spase mnogi ljudski životi koji su dosad spašeni u Hrvatskoj.  Ana Rukavina bila je novinarka. Rodila se u Zagrebu 1977. gdje je i umrla  2006. u 29. godini. Sredinom 2005. dijagnosticirana joj je leukemija. Liječila se na Odjelu za transplantaciju koštane srži na KBC-u na Rebru i počela se oporavljati, da bi se u listopadu 2006. bolest vratila. Napisala je dirljivo pismo o svojim tegobama, moleći za pomoć u liječenju, jer je postojala mogućnost da ode na terapiju u SAD. Njeno pismo jako se brzo proširilo po internetu i drugim medijima te je velik broj ljudi ponudio pomoć. Željela je usmjeriti pozornost javnosti na nedostatak donora koštane srži i na potrebu osnivanja banke matičnih stanica iz pupkovine. Nakon njene smrti osnovana je Zaklada Ana Rukavina, koja prikuplja sredstva za razvoj Hrvatskog registra donora koštane srži. Slogan zaklade je "Želim život". >>Gotovo 51.000 osoba upisana u hrvatski registar, spašeno 59 života >>Zagreb uskoro dobiva Trg Ane Rukavine: evo gdje će biti spomen novinarki čija je zaklada promijenila Hrvatsku