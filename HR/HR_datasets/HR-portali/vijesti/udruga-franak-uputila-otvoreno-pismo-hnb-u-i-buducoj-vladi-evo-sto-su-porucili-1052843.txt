Udruga Franak uputila je otvoreno pismo poslovnim bankama, Hrvatskoj narodnoj banci i budućoj Vladi, to jest, MOST-u i HDZ-u. U pismu se navodi da za 10 dana ističu zakonske mjere zamrzavanja tečaja švicarskog franka što će, kako navode, "dovesti do znatnog porasta mjesečnih anuiteta CHF dužnika uslijed sporog provođenja Zakona o konverziji i bankarskih odugovlačenja konverzije CHF kredita". – Na taj način banke će građane ponovno i bespotrebno ugroziti u redovnoj otplati svojih kredita. Sukladno odredbama Zakona, sama konverzija kredita trebala se provesti u roku od 75 dana odnosno do 15.12.2015. godine. Banke su konverziju usporile, zlorabeći manjkavost Zakona u kojemu nije jasno definiran rok za potpis aneksa ugovora. Osim toga, pojedine banke prekršile su Zakon u izračunima konverzije, a građani su u svemu tome prepušteni jedino pomoći Udruge Franak, jer nadzor regulatora HNB-a nad provođenjem konverzije praktički ne postoji – ističe se u priopćenju. Iz Franka poručuju da je proces konverzije nedovoljno transparentan te da dužnicima nije moguće provjeriti istinitost povijesnog kretanja kamatnih stopa u euro kreditima. – Pozivamo banke da dobrovoljno primjenjuju zamrznuti tečaj za obračun anuiteta do potpunog završetka procesa konverzije, kako su to već najavile tri banke (Sberbank d.d., RBA d.d. i Hypo Alpe Adria Bank d.d.) jer upravo banke su i uzrokovale probijanje zakonskih rokova. Pozivamo banke da ubrzaju proces konverzije i omoguće transparentnost i dostupnost svih važnih podataka o povijesnim kamatnim stopama te da isprave sve nezakonitosti i nepravilnosti u provođenju konverzije. HNB je u svojem nadzoru netransparentan, što je protivno ciljevima zaštite potrošača i uspostavljanja povjerenja građana u bankarski sektor. Dužnici još uvijek nemaju povratne informacije o nadzoru nad postupkom konverzije, što rezultira dodatnim nepovjerenjem u banke i HNB, a to će imati dalekosežne posljedice na potrošnju građana i rast BDP-a. Zbog toga je Udruga Franak podnijela u petak 15. siječnja 2016. zahtjev HNB-u da se očituje o provedenom nadzoru nad bankama obveznicama konverzije. Pozivamo HNB da javno objavi rezultate nadzora, da ubrza postupak supervizije i da konačno objavi sve podatke o povijesnim kamatnim stopama u euro kreditima. Udruga Franak poziva buduću izvršnu vlast da inzistira na provođenju zaštite potrošača korisnika financijskih usluga te na potpunoj odgovornosti HNB-a zbog velikih propusta za vrijeme plasiranja visokorizičnih i toksičnih CHF kredita. HNB je svojim propustima građane svjesno doveo u velike rizike, što je za posljedicu imalo ugrožavanje tisuća obitelji, njihova zdravlja i egzistencije. Osim toga, CHF krediti ugrozili su cijeli bankarski sustav što se vidi iz podataka o velikom postotku nenaplativih CHF kredita. Bez obzira na nepotpuni Zakon o konverziji, sve anomalije se moraju u potpunosti ispraviti, a propusti i nezakonitosti sankcionirati – stoji u otvorenom pismu. 'Udruga Franak očekuje da novi mandatar pozove predstavnike Udruge na sastanak' Iz Franka podsjećaju da su prošle godine podigli kaznene prijave protiv guvernera HNB-a i članova uprava osam banaka te da odgovor DORH-a još nisu dobili. – Udruga Franak očekuje da novi mandatar pozove predstavnike Udruge na sastanak te da uključi Udrugu Franak u sve buduće aktivnosti koje će nova Vlada poduzimati u rješavanju bankarsko-financijskih nezakonitosti. Udruga Franak dokazala se u borbi za pravdu i zaštitu potrošača korisnika financijskih usluga i stavlja se na raspolaganje za suradnju na svim otvorenim pitanjima u nepotpunim zakonima, u nezakonitom provođenju konverzije, u nezakonito određenim fiksnim dijelovima kamata te u vezi sa svim drugim problemima u bankarsko-financijskom sustavu. Udruga Franak neće nestati sve dok ne nestane bezakonje koje ju je stvorilo Otvoreno pismo Udruge Franak Udruga od svog nastajanja provodi neformalni nadzor nad radom banaka, nadzor koji bi u svakoj uređenoj državi trebalo provoditi regulatorno tijelo ovlašteno zakonom, a to je u Hrvatskoj HNB. Od buduće vlasti očekujemo da bez odgode poduzme sve što je u njezinoj moći, da donese dodatne zakonske mjere kojima bi se ispravile sve manjkavosti konverzije, a pogotovo da odredi jasne i nedvosmislene rokove za provedbu konverzije, za transparentnost kamatnih stopa u konverziji te za rješavanje svih drugih tekućih problema u vezi sa zaštitom korisnika financijskih usluga. Udruga Franak ponovno upozorava da je povjerenje u bankarske institucije ključno za rast gospodarstva, a da bi se to povjerenje vratilo mjerodavne institucije moraju u potpunosti istražiti slučaj Franak te poduzeti sve potrebne radnje za uklanjanje nezakonitosti. Tu činjenicu potrebno je stalno isticati kao osnovu javnog diskursa o toj temi te u skladu s tim pozdravljamo javno izneseni stav saborskog zastupnika profesora Ivana Lovrinovića da je potrebno promijeniti odnos banaka i HNB-a prema korisnicima financijskih usluga. Upravo Udruga Franak konstantno upozorava na važnost nadzora bankarskog sustava od strane HNB-a, koji je gotovo u potpunosti izostao prošlih godina, zbog čega je bankama omogućeno da nezakonito i jednostrano određuju visinu kamate odnosno da jednostrano mijenjaju cijenu kredita bez prethodna ugovaranja s dužnicima. Potrebno je da HNB uistinu štiti prava potrošača aktivno i svrhovito, a ne samo na formalnoj razini. U tome smislu Udruga Franak neće odustati od konačne pravde, pa tako neće odustati niti od Ustavne tužbe u vezi s kolektivnom tužbom, koja je podnijeta Ustavnom sudu RH u lipnju 2015. godine. Udruga Franak optimistično iščekuje konačan ishod pravne bitke za ispravljanje nepravde, kako bi se konačno moglo zatvoriti poglavlje o jednoj velikoj bankarskoj, usuđujemo se reći, lobističkoj prijevari građana Republike Hrvatske. Udruga Franak neće nestati sve dok ne nestane bezakonje koje ju je stvorilo – zaključuje se u otvorenom pismu. >> Banke za CHF produljuju primjenu fiksnog tečaja >> Udruga Franak traži od HNB-a promptno reagiranje prema HAAB-u 