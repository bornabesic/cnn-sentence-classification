Ured švedskog državnog odvjetnika priopćio je u petak da je odbio zahtjev osnivača WikiLeaksa Juliana Assangea za privremeno povlačenje uhidbenog naloga kako bi mogao izaći iz ekvadorskog veleposlanstva u Londonu i otići na pogreb. "Julian Assange je zatražio da švedski državni odvjetnik povuče nalog za njegovo pritvaranje i europski uhidbeni nalog kako bi mogao ići na pogreb", navodi se u priopćenju tog ureda. Državni odvjetnik je odbio Assangeov zahtjev rekavši da po švedskom zakonu ne može biti iznimke na sudsku odluku o izdavanju europskog uhidbenog naloga. Ured državnog odvjetnika nije naveo na čiji pogreb je Assange htio ići ni gdje će se on održati. Četrdesetpetogodišnji Australac se u lipnju 2012. sklonio u ekvadorsko veleposlanstvo u Londonu pošto je u Velikoj Britaniji iscrpio sve pravne mogućnosti kako bi spriječio izručenje Švedskoj. Švedski prizivni sud je u rujnu odbio njegov zahtjev za poništenje uhidbenog naloga, što je osma odluka švedskog suda na njegovu štetu. Assangeov odvjetnik je najavio žalbu na tu odluku švedskom vrhovnom sudu.