Podići ruku za raspuštanje parlamenta za neke je saborske zastupnike bila iznimno teška odluka. Ništa čudno s obzirom na to da će dio njih nakon jesenskih izbora saborske klupe teško opet vidjeti. Upravo takav scenarij najviše muči zastupnike koji su u Sabor ušli preko Mosta. Posebice se to odnosi na Ivana Lovrinovića, Ivicu Mišića i Juru Martinovića, koji su se do zadnje minute, svjesni svog položaja, nadali da će preslaganje i stvaranje nove parlamentarne većine uspjeti. Iako im je u planu ponovno se upustiti u izbornu utrku, teško da će taj trojac, bez neke jače platforme iza sebe, ponovno doći do mandata. Bivši mostovci upitni U sličnoj je situaciji i Gordana Rusak, još jedna bivša mostovka, koja je iz te stranke izišla zajedno s Dragom Prgometom i Irenom Petrijevčanin-Vuksanović, da bi naknadno napustila i Hrid koji su osnovali i kao nezavisna zastupnica priključila se saborskom klubu HSLS-a. Novi izbori bit će izazov i za Hrid, posebice za zastupnicu Irenu Petrijevčanin-Vuksanović. – Idemo na izbore, idući ćemo tjedan raspravljati o detaljima. Uvjeren sam u uspjeh – kaže Drago Prgomet, koji je na proteklim izborima dobio oko 23 tisuće preferencijalnih glasova. Prgomet zasad ne otkriva hoće li na izbore s nekim u koaliciji. I Stipe Petrina kaže da ide opet na izbore, a ne bi, dodaje, imao ništa protiv da ide zajedno s Hridi. – U nekim sam pregovorima. Ako sve propadne, na izbore idem s Nezavisnom listom – kaže Petrina, koji je također uvjeren da će svoj mandat “vratiti”. Budući da je na izborima osvojio mandat kao SDSS-ovac, a onda se već prije konstituiranja Sabora “presložio” u redove HDZ-a, Mirko Rašković neće osvojiti novi mandat. Jesenski bi izbori mogli biti neizvjesni i za dio zastupnika Domoljubne koalicije. Posebice izabere li HDZ za novog predsjednika Andreja Plenkovića. Pitanje je hoće li i on biti darežljiv kao Tomislav Karamarko i u Sabor “uvesti” pravaše Ivana Tepeša, Peru Čorića i Ivana Kirina, ali i predsjednike HRAST-a i HDS-a, Ladislava Ilčića i Gorana Dodiga. Manje stranke u novoj borbi I predsjednik BUZ-a Milivoj Špika teško da će mirno spavati do jeseni. O “novom” HDZ-u i nekom budućem koalicijskom sporazumu mogla bi ovisiti i parlamentarna budućnost HSLS-a, koji se nakon dulje stanke u ovom sazivu vratio u Sabor sa čak dva mandata. Za mandat će se ponovno morati uznojiti i Milan Bandić a pogotovo Sandra Perković, ali i Radimir Čačić. 