Čim se konstituira Sabor, Andrej Plenković i Davor Ivo Stier dat će ostavke na mjesto zastupnika u Europskom parlamentu, što će automatski omogućiti sljedećim kandidatima s liste, HDZ-ovcu Ivici Toliću i HSP-AS-ovcu Ivanu Tepešu, da postanu zastupnici u EP-u, no Ruža Tomašić pokušava poremetiti te planove, barem što se tiče Tepeša. Tomašić tvrdi da je u trenutku sklapanja koalicije HSP-a Ante Starčevića i HDZ-a uoči europskih izbora 2014. sklopljen pismeni ugovor prema kojemu Tepeš ulazi u EP samo u slučaju da Ruža Tomašić ode iz EP-a, tj. da zamjena za nekog tko ode iz EP-a dolazi iz iste stranke, dakle HDZ-ovci umjesto HDZ-ovaca, a Tepeš umjesto Tomašić. – U EP-u to ne moraju uvažiti, ali bi mogli uvažiti ako HDZ-ovci pronađu taj ugovor i pokažu ga u EP-u – kaže Ruža Tomašić. Neki drugi izvori iz EP-a tvrde da se po pravilima ta zamjena odvija automatizmom: kad otpadne jedan, ulazi prvi sljedeći s liste. Tepeš je jučer u izjavi za N1 rekao da ništa ne zna i da ga nitko ne obavještava o tome hoće li zaista ići u EP nakon odlaska Plenkovića i Stiera u Vladu. Ako i Ivana Maletić uđe u Vladu, odnosno ode iz EP-a, treća zamjena nakon Tolića i Tepeša bila bi HDZ-ovka iz BiH Željana Zovko, veleposlanica BiH u Italiji.      >> Ivica Tolić, Ivan Tepeš i Željana Zovko idu u Europski parlament? >> Tepeš dao ostavku na mjesto predsjednika HSP-a dr. Ante Starčević