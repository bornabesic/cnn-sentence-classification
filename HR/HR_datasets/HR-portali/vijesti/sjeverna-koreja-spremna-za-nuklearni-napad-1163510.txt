Sjeverna Koreja upozorila je u subotu SAD da ne povlači nikakve provokativne poteze u regiji, ističuću da je "spremna uzvratiti nuklearnim napadima". To upozorenje dolazi u vrijeme dok Sjeverna Koreja obilježava 105. obljetnicu rođenja utemeljitelja države Kim Il-sunga. Velika vojna parada u Pyongyangu održava je uslijed nagađanja da bi aktualni predsjednik Kim Jong-un mogao narediti novi nuklearni pokus. Među prikazanim oružjem su nove interkontinentalne i podmorničke balističke rakete. To "pokazivanje mišića" odvija se u vrijeme pojačanih napetosti na korejskom poluotoku kamo se uputio američki nosač zrakoplova s pratećom skupinom ratnih brodova. "Spremni smo na totalni rat odgovoriti totalnim ratom", rekao je Choe Ryong-hae, za kojeg se vjeruje da je drugi čovjek u državi. Južnokorejska vojska procjenjuje da su prikazane rakete nove interkontinentalne balističke rakete, prenijela je južnokorejska agencija Yonhap. Uoči parade spekuliralo se da će komunistička država iskoristiti obljetnicu kako bi provela novo raketno ili nuklearno testiranje. I američki vojni stručnjaci za oružje vjeruju da su neke od raketa koje su prikazane u subotu vrste interkontinentalnih balističkih raketa. Sjeverna Koreja u subotu je pokazala dvije nove vrste interkontinentalnih balističkih raketa na kamionima što sugerira da Pjongjang radi na novom konceptu razvoja tih raketa, kazala je Melissa Hanham iz američkog Middlebury instituta za međunarodne studije u Montereyu u Kaliforniji. Ona ipak podsjeća da Sjeverna Koreja ima običaj pokazati nove koncepte na paradama prije nego što ih je testirala ili lansirala. Na paradi su prvi puta pokazane Pukkuksong podmorničke balističke rakete s dometom većim od 1000 kilometara a prikazivanje više od jedne rakete pokazuje da Sjeverna Koreja napreduje u planu postavljanja raketa na podmornice što je teže otkriti, kazao je Joshua Pollack, urednik washingtonskog časopisa Nonproliferation Review. Američka televizijska mreža NBC prenijela je da bi američki dužnosnici, ukoliko budu uvjereni da će Sjeverna Koreja provesti testiranje nuklearnog oružja, mogli pokrenuti preventivni napad. Satelitske snimke od srijede pokazuju da je sjevernokorejsko testno područje Pungje-ri spremno za novi pokus.  Bliski suradnik Kim Jong Un-a Choe Ryong Hae, obraćajući se mnoštvu na paradi, poslao je upozorenja SAD-u. "Ako SAD nastavi s bezobzirnim provokacijama, naša revolucionarna snaga odmah će odgovoriti uništavajućim napadom; odgovorit ćemo istom mjerom - na totalni rat totalnim ratom, na nuklearni rat našim nuklearnim udarom", kazao je. Napad američke mornarice na sirijski vojni aerodrom ovog mjeseca postavio je pitanje oko planova američkog predsjednika Donalda Trumpa za Sjevernu Koreju koja je provela nekoliko raketnih i nuklearnih pokusa prkoseći UN-u i jednostranim sankcijama te redovito prijeteći uništavanjem SAD-a. Sjevernokorejski vođa Kim Jong Un, unuk Kim Il Sunga, opušteno je u tamnom odijelu iz uz smijanje sa suradnicima, nadgledao golemu paradu na Dan Sunca na glavnom trgu u Pjongjangu. Trg su ispunili vojnici i vojni orkestri po sunčanom vremenu a zatim su slijedili tenkovi i sustavi višestrukih lansirnih rampa za rakete te drugo oružje, a jednomotorni zrakoplovi nadlijetali su paradu. Na vojnoj paradi, za razliku od ranijih, nije bilo viših kineskih dužnosnika. Kina je jedina velika saveznica Sjeverne Koreje i u petak je pozvala na suzdržanost upozoravajući da je spor na rubu prelijevanja u ratni sukob.  Kina se protivi sjevernokorejskom nuklearnom programu i podupire sankcije protiv te zemlje. Sjeverna Koreja tvrdi da je razvila dalekometnu tehnologiju i prijeti da će lansirati rakete koje mogu pogoditi američko kopno no stručnjaci vjeruju da još nema potrebnu tehnologiju. Sjeverna Koreja prijeti SAD-u da će na svaku provokaciju odgovoriti odmazdom i u subotu je preko državne agencije poručila je kako je "ozbiljna vojna histerija" Trumpove administracije dosegnula "opasnu fazu koja se ne može više zanemariti". >> Sjeverna Koreja obećala nemilosrdan odgovor na svaku provokaciju >> Kim deportira 600.000 ljudi 