Čak su i neki muškarci rekli da mi žene možemo biti bolje zavarivačice jer smo strpljivije i sve nam mora biti tip-top. Neki su čak pitali – a gdje ste dosad bile!? – smije se Čakovčanka Đurđica Grabar (39), jedna od tri žene koje su na Pučkom otvorenom učilištu u Čakovcu završile tečaj za zavarivačice. Izlaz iz nezaposlenosti pronašle su u metaloprerađivačkom zanimanju koje slovi kao tradicionalno muško. Đurđica je po struci ekonomistica. U Zavodu za zapošljavanje predložili su joj nekoliko tečajeva za zanimanja tražena na tržištu radne snage. Među njima je i bilo i zavarivanje tzv. MIG-MAG postupkom u kojem se koriste plinovi. Direktor zadovoljan – Morala sam prespavati jednu noć i razmisliti, a idući dan javila sam im da sam spremna. Tečaj je trajao mjesec i pol dana, a posao sam dobila odmah. Malo sam se bojala, ali nije bilo strašno kao u filmovima u kojima na sve strane frcaju iskre i vise debeli lanci – smije se. Radi u tvrtki Senko u Štefancu, specijaliziranoj za proizvodnju peći i kamina. Tehnički direktor Saša Senčar kaže da se dobro snašla i da mu je drago što su je izabrali. Tanja Modlic (42), kemijska tehničarka iz Sivice, zaposlila se u tvrtki Midi. I njoj su u HZZ-u ponudili prekvalifikaciju, a između šivača i knjigovođa izabrala je zavarivače. – U tekstilu vam vele da takvih kao mi koji traže posao ima na stotine, pa ako nam je plaća premala ili nam nešto ne paše, nek' uzmemo knjižicu i adio. Zavarivači su ipak nešto drugo jer ih nema dovoljno i cijenjeni su. I bolje su plaćeni – kaže. Deset godina na burzi Za Valentinu Vidović (29) iz Dunjkovca posao u metaloprerađivačkoj struci kao da je bio zacrtan. Završila je srednju školu za cvjećarku, a nakon deset godina provedenih na burzi, odlučila se na prekvalifikaciju. – Tata mi je bio bravar, željezni majstor, a djed je imao kovačku radionicu. Sjećam se kad mi je mama sašila dječje radno odijelo i kako sam s tatom išla na posao. Kad je on radio, ja sam se igrala i prebirala po maticama, a kad se dijelila plaća, i ja sam dobila kuvertu s nešto malo novca. Imala sam osam ili devet godina – prisjeća se. Zaposlila se prije nekoliko dana u Eko Međimurju i zadovoljna je. – Početnica sam, ali imam volju učiti i usavršavati se - veli. U Pučkom otvorenom učilištu, kako kaže ravnatelj Mario Zamuda, već upisuju nove grupe polaznika za programe tražene u metalskoj struci, od zavarivača i bravara do novog programa za lakirere metala. >> Nizozemci plaćaju 1000 eura školu tarota nezaposlenima  >> Hrvati od roditelja odlaze sa 32 godine, a ova djeca su na cesti sa 18