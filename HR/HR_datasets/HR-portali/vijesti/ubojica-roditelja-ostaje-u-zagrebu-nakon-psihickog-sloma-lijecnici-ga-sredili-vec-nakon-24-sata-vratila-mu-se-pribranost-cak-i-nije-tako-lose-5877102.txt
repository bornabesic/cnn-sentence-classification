Nakon hospitalizacije u Bolnici za osobe lišene slobode u Svetošimunskoj ulici u Zagrebu, a zbog doživljenog živčanog sloma i nastupa psihičke rastrojenosti u čeliji šibenskog istražnog zatvora, stabiliziralo se zdravstveno stanje 19-godišnjeg mladića Tina Šunjerge, okrivljenog da je 25. ožujka u poslijepodnevnim satima na okrutan način hicima iz pištolja ubio svoje roditelje – majku Silvanu (46) i oca Marina (45), pripadnika splitske Specijalne policije BATT. - Nakon pružene mu liječničke pomoći i propisane terapije u Zatvorskoj bolnici, njegovo stanje je trenutno zadovoljavajuće. Vratila mu se pribranost i on sada nije loše. No, još neko vrijeme, najvjerojatnije tjedan-dva ostat će na liječenju i promatranju u zagrebačkoj zatvorskoj bolnici – kazao nam je u petak šibenski odvjetnik Frano Baica, koji Tina Šunjergu brani po službenoj dužnosti. Ubojičino liječenje u 'Svetošimunskoj  bolnici', kako doznajemo, ničim neće utjecati na dinamiku istrage koju protiv njega provodi šibensko Županijsko državno odvjetništvo. Naime, Tina Šunjergu zamjenik županijskog državnog odvjetnika Branko Čvrljak ispitao je 28. ožujka, četvrtog dana od počinjenog ubojstva i više nema potrebe za njegovim dodatnim iskazom. Za podsjetnik je, da je Tin Šunjerga priznao zloćin i pred istražiteljima izrazio duboko žaljenje i kajanje zbog ubojstva svojih roditelja. On je tijekom tog ispitivanja bio miran i staloženim riječima do najsitnijih detalja ispričao  način na koji je ubio majku i oca. Govoreći o motivima koji su ga naveli na zločin, Tin Šunjerga naveo je verbalne sukobe s roditeljima koji su kulminirali posljednjih dana, odnosno da više nije mogao trpjeti stalne prigovore oca i majke na njegovo ponašanje i način života. Inače, u sklopu istrage ovog nezapamćenog zločina Županijsko državno odvjetničko još treba ispitati  brojne svjedoke, a provode se i balistička i toksična vještačenja. Sudac istrage za sada je okrivljeniku odredio jednomjesečni istražni zatvor, koji će po isteku biti zamijenjen s dugotrajnim, sve do početka suđenja. Dosadašnjom istragom utvrđeno je da je Tin Šunjerga počinio dva kaznena djela teškog ubojstva. On je u subotu u popodnevnim satima u obiteljskoj kući u Čistoj Veliko najprije obio sef i iz njega uzeo očev privatni pištolj. Oko 16 sati istog dana, ubio je majku Silvanu dok je sjedila za upravljačem automobila Citroen pri povratku kući iz polja. Ubojica je majci ispalio metak u glavu u predjelu potiljka uslijed čega je ona zadobila  prostrijelnu rane glave i mozga od koje je odmah preminula. Potom se Tin Šunjerga uputio prema obiteljskoj kući i došao do garaže u koju je u međuvremenu iz polja stigao i njegov otac, pa je iskoristivši trenutak dok mu je otac bio okrenut leđima, sa udaljenost od 30-tak centimetara od njegove glave, ispalio hitac u predjelu očeva potiljka nanijevši mu prostrijelnu ranu glave i mozga od koje je otac preminuo na mjestu događaja.