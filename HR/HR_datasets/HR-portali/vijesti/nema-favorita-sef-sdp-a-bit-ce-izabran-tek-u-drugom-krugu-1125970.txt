Zahuktavaju se izbori u SDP-u. O tome hoće li izabrati novog šefa u prvom krugu te zašto podržava Orsata Miljenića razgovarali smo s članom predsjedništva SDP-a Sinišom Hajdašem Dončićem. Mogu li izbori u SDP-u biti riješeni već u prvom krugu, odnosno da bi Davor Bernardić s obzirom na 10.500 potpisa mogao pobijediti već 19. studenoga? Ili i vi sumnjate u njegove potpise?  Ne sumnjam, siguran sam da u SDP-u nema lažiranja. Naša stranka već ima tradiciju demokratskih unutarstranačkih izbora po modelu „jedan član – jedan glas“, nikada nije bilo kršenja pravila pa sam uvjeren da nema ni sada. Ali jednako sam tako uvjeren da nijedan kandidat neće dobiti većinu u prvom krugu. Broj potpisa ne odražava stvarno raspoloženje unutar stranke jer svaki je član mogao dati potpis svakom kandidatu. Rekao bih da se brojem potpisa samo želi ostaviti dojam. To treba promijeniti i razraditi drugi sustav. Stali ste uz Orsata Miljenića kojemu mnogi u stranci zamjeraju što se kandidirao iako je član svega pola godine, ali i činjenicu da ga podržava dobar dio aktualnog vodstva. S obzirom na to da SDP-u trebaju promjene, zašto mislite da će ih Miljenić biti u stanju provesti? Podržavam Orsata jer smatram da je najbolji kandidat upravo zbog toga što u SDP-u treba provesti promjene. A jedna od ključnih promjena je zaustaviti podjele i ujediniti stranku. Orsat je uz SDP od 2000., u stranku je ušao kad je izgubila izbore i ni na koji način nije pridonio podjelama koje su nas skupo koštale. Te promjene mogu provesti ljudi koji nisu dijelili stranku. Dođe li do drugog kruga, sasvim sigurno počinje pregrupiranje. Neki u SDP-u vjeruju da će u drugom krugu svi ostali kandidati stati uz jednog kandidata, a da to neće biti Bernardić. Koliko su te su teze utemeljene? Drugog kruga će biti, nitko se ne treba zavaravati da je favorit. Za drugi je krug ključno iza koga će stati članice i članovi stranke, a vjerujem da će i kandidati prepoznati tko može osigurati jedinstvo SDP-a. I tko može osigurati da SDP pobijedi na idućim izborima kako lokalnim tako i parlamentarnim. Znam što govorim: Zagorje je prije bilo utvrda HDZ-a, a danas je utvrda SDP-a; Zagreb je prije bio utvrda SDP-a, a danas je utvrda Milana Bandića i HDZ-a. SDP se bavi sobom, oporba je spala na Ivana Pernara. Nije li SDP taj koji bi trebao žešće secirati predloženu poreznu reformu, uputiti na sve njezine nedostatke, jasno kazati što će predložene promjene značiti? Ne brinite, kada porezna reforma dođe u Sabor, SDP će jasno reći što misli i što nije dobro. I predložit ćemo bolja rješenja. Već sada jasno smo rekli da smo protiv porezne reforme koja bogatima povećava plaće, a ljudima s malim plaćama povećava cijene kruha, mlijeka i lijekova. Ta reforma ugrožava hrvatski turizam jer povećava stopu PDV-a za tu djelatnost. Bojali smo se neoliberalne gospodarske politike čim su u Vladu ušla tri ministra ekonomska neoliberala, a sada vidimo da su naša strahovanja bila opravdana. Kako uopće ocjenjujete start nove Vlade i premijera Plenkovića, prve poteze? Plenković nije dobro počeo mandat, podsjeća me na Sanadera. Puno lijepih fraza, a istodobno malo koristi za građane i državu. Najbolji je primjer njegov posjet BiH, ispada da se tamo dva dana samo slikao i pričao bajke. Bude li tako rješavao probleme u državi, neće biti dobro. Vjerujete li da će ova Vlada potrajati puni mandat? Za državu i građane bilo bi dobro da Vlada bude stabilna i da osigura nastavak rasta gospodarstva, ali kad je Most u Vladi, teško je bilo što prognozirati. Most sada plaši građane zatvaranjem sisačke rafinerije, i to čini isti čovjek koji je do jučer bio ministar zadužen da osigura nastavak rada te iste rafinerije. To je opet populizam i igra s nacionalnim interesima u korist pozicioniranja Mosta. Zato SDP mora izaći iz unutarstranačkih izbora jak i odmah se početi pripremati za preuzimanje vlasti, ako ne prije, onda najkasnije za četiri godine.      >> Juratović podržao Bernardića: 'Dragi Bero, želim ti mnogo uspjeha' >> Zahuktava se u SDP-u: 'Nije korektno potpisivati uime članova koji potpisnu listu nisu vidjeli' 