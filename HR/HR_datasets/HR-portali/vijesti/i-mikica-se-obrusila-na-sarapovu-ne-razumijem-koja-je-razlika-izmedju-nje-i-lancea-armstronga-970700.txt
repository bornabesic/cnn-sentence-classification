Foto: Getty Images/Guliver Image MIRJANA Lučić-Baroni igrala je dvaput u samo tjedan dana s Marijom Šarapovom. U Madridu je izgubila u trećem setu, a jučer u Rimu je prošla nakon što je Ruskinja predala meč na početku trećeg seta. Meč je završio samo nekoliko trenutaka nakon što je stigla vijest da su organizatori Roland Garrosa odbili Ruskinji dati pozivnicu i za glavni turnir i za kvalifikacije. Maria Šarapova trenutačno je 211. igračica svijeta i po renkingu neće moći ući u turnir. Jedna od glavnih Marijinih kritičarki je Francuskinja Kristina Mladenović, pa su Mikicu u Rimu pitali slaže li se s kritikama. "Naravno, zašto ona ne bi bila toliko kritična? Svatko tko nije koristio doping protivi se ovome, to je najnormalnije. Ne zamaram se tim stvarima jer znam kako svijet funkcionira i ovo sa Šarapovom je najbolji dokaz. Novac i sve oko njega govore za sebe. Možda bi trebali dati pozivnicu Lanceu Armstrongnu. Osvojio je nekoliko puta Tour de France. Kakva je razlika između njega i Šarapove?" upitala je Mirjana Lučić-Baroni. Maria Šarapova dvaput je osvajala Roland Garros, a sad se čeka i odluka Wimbledona koji bi također mogao otkazati Ruskinji pozivnicu. "Ako je ovo potrebno da se ponovno dignem, onda ću na tom putu biti svakodnevno. Nijedna riječ ili djelo neće me spriječiti u tome da ostvarim svoje snove. A imam ih mnogo", odgovorila je danas Maria Šarapova.