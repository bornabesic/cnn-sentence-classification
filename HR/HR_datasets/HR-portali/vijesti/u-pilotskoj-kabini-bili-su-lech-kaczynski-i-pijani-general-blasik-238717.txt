Međudržavno vijeće za zrakoplovne nesreće iz Moskve objavilo je izvješće o padu poljskog predsjedničkog zrakoplova lani u travnju, u kojem su Rusi naveli tri glavna razloga pada. Prvo, nije donesena odluka da se sleti na rezervni aerodrom, drugo, zrakoplov je slijetao u lošim vremenskim uvjetima sa smanjenom vidljivošću i bez orijetacijskih točaka, i treće, poljski piloti nisu reagirali na upozorenja sustava navođenja u letjelici. Rusko vijeće pokazalo je simulaciju nesretnog leta te objavilo snimke iz pilotske kabine. “Barem su dvije osobe koje nisu bili članovi pilotskog tima bile u kabini”, ustvrdio je Aleksej Morozov. Rusi su upozorili da se na poljske pilote vršio psihološki pritisak. U pilotskoj kabini bio je general Blasik, koji je imao 0,6 promila alkohola u krvi. U krvi dvojice pilota nije nađen alkohol. U ruskom izvješću nema zapisa da je poginuli poljski predsjednik Lech Kaczynski vršio pritisak na pilote, ali “sama njegova nazočnost mogla je utjecati na pilote”, tvrdi Morozov. Zrakoplov ruske proizvodnje bio je ispravan, ali nije imao važan certifikat za letenje. Izvješće Ruskog vijeća poznato je bilo poljskim vlastima već nekoliko tjedana i bilo je „neprihvatljivo“, rekao je poljski premijer Donal Tusk. Šef oporbe i brat blizanac poginulog predsjednika Jaroslaw Kaczynski nazvao je rusko izvješće „izrugivanjem s Poljskom“, a krivnju za nesreću svalio je na Ruse.