Tomislav Saucha, Neven Budak i Slavko Goldstein došli su jutros oko 10 sati u sjedište DORH-a u Gajevu u Zagrebu kako bi dali izjave vezano za izvješće Državne revizije o isplaćenom novcu za navodna putovanja. Po izlasku iz zgrade DORH-a, Goldstein je tek kratko kazao da on ni na kakvom putovanju nije bio te da je došao tu da bi dao izjavu o svemu tome.  Revizijom su otkrivene sumnjive isplate iz ureda bivšeg premijera Zorana Milanovića trojici njegovih posebnih savjetnika – Nevenu Budaku, Siniši Petroviću i Slavku Goldsteinu – za inozemne dnevnice, u ukupnom iznosu od 307.785 kuna. Tomislav Saucha, koji je tada bio predstojnik Ureda premijera i čije je ime potpisano na zahtjevima za isplatu dnevnica, odmah je bio najavio prijavu DORH-u te rekao da je riječ o kaznenom djelu. – Nisam potpisivao dnevnice savjetnicima. Ovdje se radi o gruboj greški, ili o podmetanju, ili o teškom kaznenom djelu – rekao je Saucha. Prijavu je bio najavio i Budak. – U 2015. godini nisam u svojstvu posebnog savjetnika bio ni jedan jedini dan na putu u inozemstvu, a u četiri godine na toj funkciji bio sam na samo jednom službenom putu i to 2014. godine u Australiji. To su ujedno jedine dnevnice, inozemne i domaće, koje sam u četiri godine mandata primio iz Ureda predsjednika Vlade RH. Osim toga, nisam za posao savjetnika tijekom te četiri godine primio nikakav honorar ni bilo kakvu novčanu naknadu ili nagradu – rekao je Budak. Saslušanja trajal do 17 sati Odvojena saslušavanja trajala su jutros od 10,30 do oko 17 sati, kada je Saucha posljednji napustio zgradu Državnog odvjetništva, izjavivši novinarima da ostaje pri izjavama koje je dao prošla dva dana, dok su Budak i Goldstein ostali pri tvrdnjama da nisu bili na tim putovanjima niti su primali novac. “U potpunosti razumijem interes javnosti u ovom slučaju, ostajem pri svim izjavama koje sam dao u protekla dva dana,  dao sam izjavu Uskoku i, koliko je meni poznato provode se izvidi koji su tajni tako ovaj slučaj dalje ne mogu komentirati“, rekao je Saucha novinarima. Budak, koji je tužiteljstvo napustio oko 13,30 sati, rekao je da tijekom 2015. nije nigdje putovao te da misli kako je netko krivotvorio njegov potpis. - Došao sam s namjerom podnijeti kaznenu prijavu, ali pošto je Uskok već pokrenuo postupak onda to nije imalo smisla. Dao sam iskaz i to je to što mogu reći - izjavio je Budak. Ustvrdio je da je za sporne putne naloge doznao u subotu od novinara. Budak je ponovno rekao da je „netko krivotvorio njihove potpise i na taj način zapravo podigao novac". Upitan sumnja li na pojedine osobe, odgovorio je da ne sumnja u nikoga. - Ne mogu sumnjati ni u koga osim u nekoga tko je imao pristup novcu - rekao je Budak. Dodao je da je u Državno odvjetništvo došao samoinicijativno i da nigdje nije putovao tijekom 2015. godine. - Nisam nigdje putovao, a vidljivo je iz nalaza revizije da nisu u tim putnim nalozima uračunati nikakvi troškovi smještaja ni putovanja jer to bi se moralo dokumentirati. Dakle dokumentacija ne postoji, stoga i slijedi zaključak da je netko na taj način htio izvući novac umjesto nas - kazao je Budak. Slavko Goldstein, koji je DORH napustio oko 12,30 također je ustvrdio da nikada nije bio na putovanjima i primio dnevnice za to. - Ne, ma kakvi, nikad bio - kratko je odgovorio. Novinarima je rekao da je u DORH došao da bi dao izjavu o svemu tome. Upitan nalazi li se njegov potpis na tim dokumentima, Goldstein je rekao da se po službenoj proceduri obračunavanja njegov potpis mora nalaziti na tim dokumentima. Upitan zašto nije podnio kaznenu prijavu ako je netko krivotvorio potpis i ako mu se stavlja na teret da je koristio nešto nije smio, odgovorio je da je to njegova privatna stvar. Državna revizija u uredu bivšeg premijera Zorana Milanovića otkrila je sumnjive isplate, a prema nalazu za 2015. godinu iz ureda bivšeg premijera trojici njegovih posebnih savjetnika - Nevenu Budaku, Siniši Petroviću i Slavku Goldsteinu isplaćeno je više od tristo tisuća kuna za inozemne dnevnice. Petrović nije viđen Radi se o više od 500 inozemnih dnevnica, a putnim nalozima nije priloženo izvješće s puta niti druga vjerodostojna dokumentacija koja bi potvrdila da je putovanje obavljeno. Dvojici savjetnika isplaćeno je po 186, a trećem - njih 160 iz čega se može zaključiti da je svaki na službenom putu boravio skoro pola godine. Treći Milanovićev savjetnik Siniša Petrović nije viđen da je došao dati izjavu. Izvide o navodima iz nalaza Državnog ureda za reviziju o isplatama inozemnih dnevnica u vrijeme Vlade Zorana Milanovića provest će i Uskok, potvrdio je u ponedjeljak taj specijalizirani odjel Državnog odvjetništva. Odgovarajući na Hinin upit Uskok je izvijestio i da će o rezultatima provedenih izvida "javnost biti pravodobno obaviještena". Dan ranije Vlada je potvrdila da je od Ureda za opće poslove (UZOP) zatražila informacije vezane uz slučaj isplate dnevnica trojici Milanovićevih savjetnika, a iz Državnog odvjetništva da se bave izvješćem Državne revizije vezano za rad Vlade u 2015. i nezakonitu isplatu dnevnica. >> Plenković o isplati dnevnica: 'DORH će oko ovoga imati puno posla'