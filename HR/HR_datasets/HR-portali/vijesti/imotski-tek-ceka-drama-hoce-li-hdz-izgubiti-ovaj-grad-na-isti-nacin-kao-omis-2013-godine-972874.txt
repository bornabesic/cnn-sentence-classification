Foto: Facebook JEDNA od najzanimljivijih priča ovih izbora odvila se u Imotskom nakon prvog kruga, a donese li drugi krug preokret, bit će to jedna od najvećih drama u povijesti lokalnih izbora.  Podsjetimo za početak što je bilo.   HDZ-ov načelnik Ivan Budalić već je primao čestitke i održao pobjednički govor kad je uslijedio šok.  Iako se, dok su se brojali glasovi, činilo izglednim da će HDZ stvari riješiti odmah, na kraju - šok. Budalić je osvojio 2301 glas, a to mu je bilo dovoljno za "samo" 49,83 posto.   U drugi se krug tako plasirao nezavisni Ivica Kukavica koji je dobio 1888 glasova ili 40,88 posto. HDZ se tako opekao u Omišu  U drugom krugu sve je moguće i HDZ bi mogao doživjeti šok kao u Omišu 2013. godine. Tada je dugogodišnjem HDZ-ovom faraonu nedostajalo jako malo da stvar riješi u prvom krugu. HDZ-ov Škaričić skupio je komotnih 43,59 posto glasova. U drugi krug je ušao nepoznati Ivan Kovačić sa 16.3 posto. No, u drugom krugu HDZ-ov kandidat izgubio je za 70-ak glasova, a omiški HDZ se još uvijek nije od tog poraza oporavio. U nedjelju je nezavisni Ivo Tomasović pobijedio u prvom krugu.  Slično bi se moglo dogoditi HDZ-u u Imotskom. Za pobjedu u prvom krugu nedostajalo im je par desetaka glasova, a sad postoji šansa da ostanu bez svega. Posebno stoga jer je Nezavisna lista mladih Mi za Im jučer dala podršku Kukavici. Ne čudi stoga što se kampanja jako naelektrizirala, a padaju udarci ispod pojasa.   Kad već spominjemo Omiš, i tu je došlo do malog preokreta koji je Nezavisnoj listi Ive Tomasovića, a koju podržava Most, malo pomrsio račune.   Oni su dobili osam vijećnika u vijeću. To je daleko najviše, ali ipak jedan premalo da bi sami imali većinu. U vijeću je još HDZ sa šest, HSP sa dva vijećnika i SDP koji se jedva provukao i ima jednog. Dakle, Tomasoviću ostaju na raspolaganju dvije stranke potpuno različitog spektra: HSP i SDP.   Predsjednik lokalnog HSP-a Ivan Puljiz rekao je kako ne dolazi u obzir koalicija sa SDP-om. To znači da će novi gradonačelnik Omiša morati birati hoće li grad na ušću Cetine voditi uz pomoć SDP-a ili HSP-a.