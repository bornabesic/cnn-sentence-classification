Ministrica kulture Nina Obuljen Koržinek izjavila je u četvrtak, komentirajući situaciju u knjižarskoj djelatnosti nakon što je Algoritam zapao u probleme, da je Ministarstvo u kontaktu s izdavačima i priprema niz mjera koje bi trebale pomoći knjižarskoj distribucijskoj mreži, te izrazila uvjerenje da će se pronaći adekvatan način da se ta mreža sačuva. U povodu vijesti da je knjižarskom lancu Algoritmu MK od ponedjeljka blokiran račun te da će vjerojatno završiti u stečaju s dugom prema nakladnicima od 30-ak milijuna kuna, ministrica je novinarima pred Banskim dvorima izjavila da u knjižarskoj mreži već niz godina postoje problemi. Oko aktualnog problema s Algoritmom u kontaktu smo s izdavačima, u prvom redu sa Zajednicom izdavača i knjižara iz Hrvatske gospodarske komore, te da vjerujem da će s naći adekvatan način da su sačuva hrvatska knjižarska mreža, rekla je Obuljen Koržinek. "Pitanje distribucije moramo strukturno riješiti i u razgovorima s lokalnim samoupravama koje bi trebale prepoznati potporu da se manjim knjižarama osigura adekvatan prostor i pod drugačijim uvjetima", kazala je ministrica kulture. Naš distribucijska mreža je u dosta osjetljivom stanju i sve mjere koje Ministarstvo kulture poduzima idu prema tome da se posebno intervenira u područje distribucije i da se pomogne to područje, ne samo u velikim gradovima. Mjere se odnose na cijeli knjižarski spektar, dodala je i precizirala da će s jedne strane značajno pojačati pojedinačne potpore za otkup, a s druge strane dugoročno raditi na podizanju interesa za čitanje. Prije nekoliko dana objavljen je novi javni poziv na otkup knjiga, i tu se vidi jedan drugi tip intervencije, a Ministarstvo radi na strategiji za podizanja interesa za čitanje koja će biti će gotova do kraja ljeta te da će u sljedećem proračunu biti osigurana značajna sredstva za taj segment, najavila je Obuljen Koržinek. Ministar znanosti i obrazovanja Pavo Barišić nije pak znao ništa reći o financijskim problemima Algoritma, opravdavajući se kako rad te tvrtke nije u njegovoj nadležnosti.  Novinare je zanimalo hoće li biti problema s udžbenicima zbog stanja u Algoritmu, no Barišić im nije znao dati odgovor. "Meni nije poznato da je Algoritam u problemima, ali nadam se da ćemo znati riješiti ako nešto treba, a što se tiče udžbenika, to jako dobro funkcionira", rekao je Barišić. Vlasnik Algoritma MK Neven Antičević rekao je u četvrtak da trenutačno traju intenzivne konzultacije s knjižarima oko iznalaženja rješenja u kojima se našao taj veliki nakladnički lanac, te da rješenje još nije na vidiku. U ovom trenutku ništa konkretno se ne može reći. Trgovine se nalaze pod inventurom zbog pritiska nakladnika da doznaju s čime raspolažemo, a kad to budemo napravili imat ćemo "stock analizu". Tada ćemo moći reći kakvo je stanje i moći zajednički donijeti odluku, kazao je Antičević Hini. Očekujem neki dogovor, kazao je i dodao da oko njih ima dosta dobronamjernih ljudi i da tek treba vidjeti može li se nešto od toga riješiti. Knjižarskom lancu Algoritmu MK od ponedjeljka je blokiran račun i vjerojatno će završiti u stečaju s dugom prema nakladnicima od 30-ak milijuna kuna, doznaje se od Zajednice nakladnika koja pokušava spasiti knjižarsku infrastrukturu i oko 260 radnih mjesta u Algoritmovim knjižarama. Kako bi se spriječilo zatvaranje knjižara Algoritma MK, hrvatski izdavači, okupljeni u Zajednici nakladnika i knjižara pri Hrvatskoj gospodarskoj komori, pokrenuli su pregovore s drugim vlasnicima knjižara koji bi mogli  preuzeti u najam barem dio od 31 Algoritmove knjižare, rekao je u četvrtak Hini predsjednik Zajednice nakladnika Mišo Nejašmić. 