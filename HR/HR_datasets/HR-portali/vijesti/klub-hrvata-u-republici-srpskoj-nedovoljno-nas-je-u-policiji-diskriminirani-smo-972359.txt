Foto: FAH KLUB Hrvata u Vijeću naroda Republike Srpske danas je upozorio na nedovoljnu zastupljenost pripadnika hrvatskog naroda u policiji tog entiteta ističući podatak kako je od gotovo sedam tisuća njenih pripadnika Hrvata tek simboličnih jedan posto.  Klub Hrvata je na sjednici u Banjoj Luci razmatrao izvješće Ministarstva unutarnjih poslova RS o radu u 2016. godini, a predsjednik kluba Tomislav Tomljanović novinarima je kazao kako je zabrinjavajuće to što se konstantno smanjuje ionako simboličan broj osoba hrvatske nacionalnosti koje rade u MUP-u.  "Broj Hrvata u MUP-u RS ne samo da nije povećan nego je čak smanjen sa 75 na 70, a od ukupnog broja zaposlenih u MUP-u RS Hrvati čine samo jedan posto što nikako nije dovoljno“, kazao je Tomljanović.  U klubu Hrvata nezadovoljni su i načinom na koji vlasti RS dijele sredstva namijenjena povratku prognanih i izbjeglih na područje tog entiteta. Regionalni pristup  Kao primjer naveli su činjenicu da je u prošloj godini za te namjene na području općine Bosanski Brod izdvojeno 320 tisuća konvertibilnih maraka (163 tisuće eura) dok je, primjerice, za poticanje povratka u Derventu osigurano tek 22 tisuće KM (11,2 tisuće eura).  "To nije dobar način rada. Moralo bi se voditi računa o regionalnom pristupu", kazao je Tomljanović.  Vijeće naroda RS neka je vrsta supstituta za gornji dom entitetskog parlamenta. Klubovi naroda koji tamo djeluju imaju ovlasti razmatrati zakone i odluke koje donosi Narodna skupština RS a mogu ulagati veto na njih ukoliko ocijene da su štetni po vitalne nacionalne interese.  Kada takav mehanizam bude pokrenut pravorijek donosi entitetski Ustavni sud koji je do sada uglavnom odbacivao takve prigovore i potvrđivao zakone u obliku u kojemu ih je usvajao parlament, u kojemu dominiraju političke stranke sa srpskim predznakom.