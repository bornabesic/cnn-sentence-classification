Predsjednica Republike Kolinda Grabar-Kitarović rekla je u srijedu na obilježavanju 26. godišnjice početka Domovinskog rata u Pakracu da neće dopustiti da se istina izvrće, da se blati i omalovažava Domovinski rat ni da se u njega uvlače metastaze iz 2. svjetskog rata. Predsjednica je u Pakracu, obraćajući se okupljenim braniteljima i građanima, naglasila da neće dopustiti reviziju činjenica vezanih za Domovinski rat, a Domovinski rat, rekla je, temelji se na četiri činjenice. Prva je da je Hrvatska bila žrtva unutrašnje i vanjske agresije s pozicija velikosrpskog imperijalizma kojem je u to vrijeme punu potporu pružao jugoslavenski unitarizam; druga je činjenica da smo obranili i oslobodili svoju zemlju u časnom i pravednom oslobodilačkom ratu koji je temelj suvremene Hrvatske. Treća je činjenica, rekla je, da smo pobijedili "zahvaljujući zajedništvu i pomirbi pod vodstvom prvog hrvatskog predsjednika dr. Franje Tuđmana, ali u toj su pobjedi sudjelovali i domoljubi i pripadnici svih nacionalnih manjina i nemali broj Srba". Četvrta je činjenica da "nismo tražili ni uzeli ni pedlja tuđe zemlje, a za svoju slobodu podnijeli smo velike žrtve", rekla je predsjednica Grabar-Kitarović istaknuvši da se širom Hrvatske nalaze velika stratišta i mjesta stradanja hrvatskog naroda. "Neću stoga dopustiti da se istina izvrće, da se blati i omalovažava Domovinski rat niti da se u njega uvlače metastaze iz 2. svjetskog rata. Da se ustaški režim i antifašistički pokret koriste za sijanje nesloge. Treba li podsjećati da su i u tom ratu četnici počinili jezive zločine nad našim narodom. O tom razdoblju naše povijesti o uzrocima te tragedije o svim žrtvama i stradanjima treba utvrditi punu istinu, ali u slobodnoj i neovisnoj državi nisu nam potrebne podjele koje su nas skupo stajale", poručila je predsjednica Republike.  Budućnost Hrvatske mora se temeljiti na gospodarskoj i demografskoj obnovi i to su temeljne zadaće državne politike, rekla je. Na kraju svog govora naglasila je da se Slavoniji treba posvetiti znatno veća pozornost u gospodarskoj i svakoj drugoj obnovi.  Okupljenima u Pakracu na obilježavanju 26. obljetnice početka Domovinskog rata obratili su se i župan požeško-slavonski Alojz Tomašević i ministar branitelja Tomo Medved. Predsjednica Kolinda Grabar Kitarović danas se prijepodne u Pakracu pridružila "Mimohodu pobjednika", a prije dolaska u Pakrac položila je svijeće pred spomen-obilježja poginulim hrvatskim braniteljima u Bučju i Kusonjama. U Pakracu je zatim obišla Vojni muzej Domovinskog rata te Gradsku bolnicu.  Boraveći na području Požeško-slavonske županije, predsjednica Republike Kolinda Grabar-Kitarović danas je u Pakracu sudjelovala na obilježavanju 26. obljetnice početka Domovinskog rata. Predsjednica Republike u Požeško-slavonskoj županiji boravi od utorka, kad je otvoren njezin privremeni ured u Požegi i ostaje, kako je planirano, do petka, 3. ožujka. To je osmo privremeno izmještanje Ureda predsjednice Republike izvan Zagreba.   >> Grabar-Kitarović: Hrvatska je tolerantna, marginalnim skupinama ne treba davati pozornost >> Predsjednica Kolinda Grabar-Kitarović najavila nastavak pritiska prema Rusiji i razgovor s Dodikom 