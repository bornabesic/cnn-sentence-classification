Sigurnosna situacija u zemlji je dobra, ali je terorizam kontinuirana prijetnja i to je jedan od razloga zbog kojih ova vlada ide u izradu strategije domovinske i nacionalne sigurnosti, rekao je u utorak u Velikoj Gorici predsjednik vlade Andrej Plenković, dan nakon napada na božićni sajam u Berlinu. Proteklih godina imali smo niz napada unutar granica Europske unije, a ovo što smo sinoć vidjeli u Berlinu vrlo je slično onome što smo u srpnju vidjeli u Nici, kazao je premijer Plenković odgovarajući na novinarska pitanja. "Zadaća ove vlade je da s konceptom domovinske i nacionalne sigurnosti, Hrvatska prije svega jamči sigurnost svojim građanima", naglasio je premijer i objasnio da se zbog toga i ide u izradu strategije, novog zakona i kvalitetno objedinjavanje svih hrvatskih sigurnosnih službi i tijela, te u kvalitetnu obavještajnu suradnju s drugim članicama EU i ostalim globalnim partnerima. Terorizam je kontinuirana prijetnja koja ne događa samo negdje drugdje nego i u svim zemljama EU-a i stoga ćemo tome posvetiti veliku pozornost, kazao je premijer. "Sigurnosna situacija u zemlji je dobra, sva nadležna ministarstva održavaju redovite konzultacije i upravo je to koncepcija domovinske i nacionalne sigurnosti, da budemo u stanju preventivno djelovati i odgovoriti na ugroze, ukoliko ih bude", rekao je Plenković i naglasio da policija već mjesecima vrlo temeljito prati što se događa na hrvatskim granicama. Predsjednik vlade izrazio je sućut žrtvama napada u Berlinu, njemačkim vlastima, te ruskim vlastima zbog ubojstva veleposlanika u Ankari.