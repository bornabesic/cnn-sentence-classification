Glavni tajnik NATO Jens Stoltenberg danas je na summitu u Varšavi na kojem je odlučeno jačanje vojne nazočnosti Saveza uz granicu s Rusijom pozvao tu zemlju da prekine "političku, vojnu i financijsku potporu separatistima" koji se na istoku Ukrajine bore protiv vlade u Kijevu.  Stoltenberg je to kazao na konferenciji za novinare s ukrajinskim predsjednikom Petrom Porošenkom po završetku summita na kojem je donesena odluka o raspoređivanju četiriju multinacionalnih bojni u baltičke zemlje i Poljsku radi odvraćanja od potencijalne ruske prijetnje. NATO je na summitu u petak i subotu u Varšavi obznanio jedinstvo suočen s tri velika izazova, a to su terorizam koji predstavlja trenutačnu i izravnu prijetnju, Rusija i nestabilnosti na Bliskom Istoku i u sjevernoj Africi. Ti izvori zabrinutosti su tako poredani u završnoj izjavi koju je usvojilo 28 zemalja članica Atlantskog saveza, među kojima i predsjednik Barack Obama. "Djelovanje Rusije, posebice u Ukrajini, krši red na temelju pravila u Europi", navodi se u dokumentu. Tijekom summita, NATO i njegovi čelnici potvrdili su da žele razgovarati s Moskvom i ocijenili da Rusija ne predstavlja neposrednu prijetnju. "Ujedinjeni smo", izjavio je glavni tajnik Saveza Jens Stoltenberg drugog dana summita. "Obično su summiti NATO-a sačinjeni od 99 posto dosade i 1 posto histerije. Sada to nije bio slučaj, bio je to dosta usklađen", rekao je jedan francuski diplomat. "Ne vidimo izravnu prijetnju prema nekom savezniku NATO-a koja bi dolazila od Rusije", rekao je Stoltenberg u subotu. "Jaka obrana i konstruktivni dijalog obveze su na kojima se temelji naš odnos s Rusijom", ponovio je. U tom duhu 28 šefova država i vlada je odlučilo rasprediti četiri bataljuna u baltičkim državama i u Poljskoj, što je potez bez presedana prema Moskvi nakon Hladnog rata. "To je povijesna odluka. NATO je vrlo jasno pokazao da smo ujedinjeni i odlučni", rekao je estonski premijer Taavi Roivas. Posljednji predsjednik Sovjetskog Saveza Mihail Gorbačov danas je oštro kritizirao odluku NATO-a o raspoređivanju dodatnih snaga na svojim istočnim granicama i optužio je Savez da je počeo pripreme za eskalaciju Hladnog u vrući rat. "Oni samo pričaju o obrani, a zapravo se pripremaju za ofenzivne operacije", istaknuo je Gorbačov, prenosi ruska agencija Interfax. >> Naljutili Kim Jong-una: Odluka SAD-a predstavlja objavu rata 