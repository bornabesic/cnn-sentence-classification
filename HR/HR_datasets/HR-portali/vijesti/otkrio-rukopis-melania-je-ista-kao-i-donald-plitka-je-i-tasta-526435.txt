Potpis je jedinstveni skup znakova koji mnogo govori o vama, a znanstvenici u SAD-u utvrdili su da rukopis može odati naznake čak 5000 karakternih osobina. Kod svake vrste potpisa služimo se pomalo stiliziranim rukopisom, osobito ako nije riječ o službenom dokumentu. Njega potpisujemo standardno, imenom i prezimenom, pa ga treba promatrati u kontekstu - u odnosu prema ostatku rukopisa.  Grafološka analiza potpisa Melanie Trump otkriva puno toga o Prvoj dami, uvjerena je Sheila Kurtz, čije usluge u pronicanju karaktera koristi i policija, piše Express. Ona kaže kako poruka koju je Melania ostavila u dječjoj bolnici u Italiji u srijedu prikazuje zbijen rukopis uskih slova, koji otkriva zatvorenost, često prikriva nesigurnost i manjak samopouzdanja. Osim dobrih želja koje je izrazila u poruci, Melanija je ispod nacrtala cvijet i srce. Kroz cijeli rukopis Kurtz je pronašla male zavijutke na kraju riječi koje naziva kukama, a koje otkrivaju upornost u Melanijinom karakteru, odnosno odlučnost u zadržavanju svega što stekne. Osim toga, smatra kako te kuke pokazuju da voli skupljati i posjedovati brojne stvari, i materijalne i nematerijalne. Preciznost u slovima i točkama otkrivaju da Prva dama zna dobro slušati, izravna je, lojalna i s iznimnom samokontrolom. Kurtz je analizirala rukopis predsjednika Donalda Trumpa cijelo desetljeće, a uspoređujući ga s Melanijinim i otkrila nešto vrlo zanimljivo - između njihovih potpisa i osobnosti postoje nevjerojatne sličnosti. - Slova otkrivaju manjak produhovljenosti i kod jednog i kod drugog, ali i iznimnu taštinu te određenu plitkoću duha - ističe Kurtz.