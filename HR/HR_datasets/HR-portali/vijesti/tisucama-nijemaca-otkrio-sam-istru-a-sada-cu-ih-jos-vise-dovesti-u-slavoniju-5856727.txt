Na pozornici Panonika bend i zvuci tamburice, na stolovima delicije poput čobanca, kulena, švargla, šunke u kruhu, tlačenice, rezanaca s makom i orasima... koje su izašle iz radionice našeg sjajnog chefa Branka Ognjenovića, te najbolja vina Slavonije, Baranje i Podunavlja, a lokacija događaja 830 km udaljena od izvora ovih biranih jela, vina i glazbe – u srcu Bavarske, njezinu glavnom gradu Münchenu. Zahvaljujući legendi hrvatskog turizma Selimiru Ognjenoviću (on i Branko su rođena braća), jednim od ključnih ljudi u popularizaciji Hrvatske i razvoju njezina turizma, 220 Nijemaca upoznalo se s turističkom ponudom i potencijalima istočne Hrvatske, koja je novi Ognjenovićev cilj. Ovaj Hrvat, koji u Njemačkoj živi već 36 godina, većinski je vlasnik agencije Riva Tours. Riječ je najvećem njemačkom touroperatoru za Hrvatsku, a Ognjenović je u to krenuo još 1992. godine. Bio je pokretač razvoja seoskog turizma u Istri i biciklističkih ruta na našim otocima. Ognjenović, inače prošlogodišnji dobitnik nagrade HTZ-a za životno djelo, sada ima novu misiju – dovesti Nijemce u Slavoniju i Baranju, „prodati“ im ovaj, Nijemcima do sada neotkriveni, hrvatski biser. Na pitanje jesu li ikada bili u Hrvatskoj, svih 220 gostiju koji su se prijavili za prezentaciju (80 su ih morali odbiti zbog kapaciteta dvorane) podiglo je ruku. No, na pitanje jesu li ikada bili u Slavoniji i Baranji, javilo se njih 4-5. - Kada sam sa Christine Hinkhofer, turističkom novinarkom Münchner Merkura koja piše za njihovo specijalizirano turističko izdanje sa tiražom od oko 400.000 primjeraka počeo pričati o Slavoniji i Baranji u jednom trenutku me upitala: „Zašto si to do sada tajio? Zašto vi Hrvati to tajite?“ Nakon toga napisala je tekst pod naslovom „Slavonija – najljepša hrvatska tajna“ što je postao slogan projekta kojeg zajednički radimo i kojeg dugo planiram, a sada imam vremena posvetiti mu se, jer želim nešto učiniti za slabije razvijene krajeve, rekao nam je Ognjenović, inače rođeni Bjelovarčanin i nastavio. - To je i logika posla koja kaže: „Kada, ako ne sada?“ Hrvatska je poznata po svojoj obali, ali tamo smo prodavali što se i očekivalo da ćemo prodati. Sada je vrijeme da prodamo nešto što do sada nismo. Boreći se za turizam na obali mi Hrvati jednostavno smo u našim glavama Slavoniju zaboravili. Kada sam se time počeo baviti, prestrašio sam se koliko malo znam o Slavoniji i sramim se toga. Zato želim pozvati na svoju, ali svijest svih drugih da mislimo o tome. Žalosno je što se na široko ne zna i što se svi čude kada se kaže da su nam Vinkovci stari 8300. godina. Trgovačkim riječnikom imamo u skladištu robu koja je možda bolja od one koja nam je trenutno na policama i u izlogu. Samo je treba malo dotjerati i uglancati. To je sva filozofija, istaknuo je Ognjenović, koji je u München doveo i 20-tak vinara, privatnih iznajmljivača te predstavnike TZ-a iz Slavonije i Baranje „da im podignemo moral, jer su svjesni da u rukama imaju blago, ali i osjećaj da ta vrijednost nije verificirana.“ Omogućio im je da predstave svoju ponudu, ali i da se upoznaju s radom jednog bavarskog seoskog gospodarstva, a ovoga tjedna u istočnu Hrvatsku dovodi privatne iznajmljivače iz Istre kako bi ih povezao s kolegama. - Ja ne mogu riješiti pitanje Slavonije, ali mogu pozvati sve koji rade, ako ništa drugo, barem na pitanje savjesti. Mi ćemo već u rujnu dovesti prvu, manju, turu njemačkih turista na sedam dana, a dogodine i njih 1.000. No, pozivam i druge agencije da to učine, da primjerice hotelijeri s Jadrana svoje najbolje djelatnike nagrade odmorom u Slavoniji, jer ima i puno građana Hrvatske koji ne poznaju taj kraj. Želim da se natječemo, jer će iz toga Slavonija i Baranja izvući korist, poručio je Ognjenović, zahvaljujući kojemu će se u svibnju u Vukovaru održati Akademija studenata turizma sa stotinjak sudionika iz svijeta. Do sada se ona održavala isključivo na Jadranu. Ove godine, inače, očekuje se 2,5 milijuna njemačkih turista u Hrvatskoj, od kojih trećina iz Bavarske.