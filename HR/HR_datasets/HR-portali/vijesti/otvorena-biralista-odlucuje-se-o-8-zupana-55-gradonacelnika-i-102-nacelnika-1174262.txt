U 7 sati otvoreno je nešto manje od 4.500 biračkih mjesta na kojima osam županija i Grad Zagreb koji ima status grada-županije, 54 grada i 102 općine u drugom krugu biraju svoje župane, gradonačelnike i načelnike, birališta se zatvaraju u 19 sati kada završava i dvodnevna izborna šutnja. Kronologija dana:  11.55 sati - Do 11.30 sati na lokalne izbore izašlo je 14,81 posto birača, objavilo je Državno izborno povjerenstvo. U prvom krugu izbora do 11.30 sati u cijeloj Hrvatskoj na izbore je izašlo 15,98 posto birača.  U gradu Zagrebu na izbore je izašlo 15,62 posto građana, što je više u odnosu na prvi krug u kojem je do 11.30 sati izašlo 15,40 posto građana. Najmanje birača izašlo je na izbore u Vukovarsko-srijemskoj županiji gdje je glasovalo 12,05 posto građana, a najviše je glasača izašlo u Ličko-senjskoj županiji, 26,55 posto.  U Osijeku je do 11.30 sati glasovalo 14,41 posto građana, u Splitu 15.09 posto, a u Rijeci 12,28 posto.  11.18 sati - Iz GONG-a su uspozorili da fotografiranje glasačkog listića nije u skladu s pravilima izbornog postupka jer može ugroziti tajnost glasanja i može biti podloga za kupovinu glasova što je kazneno djelo. GONG upozorava kandidate i stranke da je zabranjeno ucjenjivati i zastrašivati birače te ih podsjeća da je tanka linija između dozvoljenog i nedozvoljenog utjecaja na birače, a posebno u okolnostima vrlo neizvjesnih rezultata izbora. Birači svoje biračko mjesto mogu provjeriti u Registru birača. Ukoliko im je istekla osobna iskaznica mogu glasati uz potvrdu koju mogu dobiti u najbližem uredu za opću upravu.  11.00 sati - Do 11 sati glasovali su i MOST-ova kandidatkinja za gradonačelnicu Metkovića Katarina Ujdur, Davorin Posavac, kandidat za gradonačelnika Bjelovara, premijer Andrej Plenkovič, kandidat HDZ-a za gradonačelnika Metkovića Dalibor Milan, kandidat za župana dubrovačko-neretvanskog Stipe Gabrić Jambo, šef SDP-a Davor Bernardić, predsjednik Sabora Gordan Jandroković, SDP-ov kandidat za gradonačelnika Šibenika Josip Živković, kandidat za varaždinskog župana Radimir Čačić, kandidat za osječkog gradonačelnika Ivan Vrkić, kandidatkinja za gradonačelnicu Osijeka Ivana Šojat, predsjednik HNS-a Ivan Vrdoljak, kandidatkinja za gradonačelnicu Zagreba Anka Mrak-Taritaš, kandidat za splitskog gradonačelnika Željko Kerum... 9.50 - Rano ujutro su već glasovali Milan Bandić, Božo Petrov, kandidat za Željko Burić, Dario Hrebak, Andro Krstulović Opara, Mato Franković, Nikola Grmoja, Goran Pauk... 9.00 - Niti jedno županijsko izborno povjerenstvo nije dojavilo da na njegovu području ima eventualnih problema u drugom krugu lokalnih izbora koji je u nedjelju ujutro počeo na gotovo 4500 biračkih mjesta. Devetnaest od 21 izbornog povjerenstva potvrdilo nam je da su na njihovu području otvorena sva biračka mjesta, za dva još čekamo potvrdu, no vjerujem da je i tamo sve u redu, jer u suprotnom već bi dobili dojave o problemima, rekla je u nedjelju nešto iza 8 sati ujutro potpredsjednica Državnog izbornog povjerenstva (DIP) Ana Lovrin.  Osam županija i Grad Zagreb koji ima i status županije, 54 grada i 102 općine u nedjelju biraju svoje župane, gradonačelnike i načelnike za iduće četiri godine. Iako je 11 županija svoje župane izabralo prije dva tjedna, i njihova županijska povjerenstva u nedjelju rade jer svi gradovi i općine na njihovu području nisu u prvom krugu uspjeli izabrati svoju izvršnu vlast. Nisu to uspjela ni četiri najveća Hrvatska grada - Zagreb, Split, Osijek i Rijeka, ali ni Metković, Varaždin, Bjelovar, Knin čiji birači u nedjelju odlučuju o svojim gradonačelnicima. 7.00 - Lokalna izvršna vlast bira se na četiri godine, pravo biranja ima 2 milijuna 791 tisuća birača. Na lokalnim izborima biraju hrvatski državljani s navršenih 18 godina koji imaju prebivalište na području jedinice za čija se tijela izbori provode. Birači, dakle, ne mogu glasovati izvan mjesta prebivališta, niti se glasuje u inozemstvu. Državno izborno povjerenstvo (DIP) poziva birače da izađu na birališta, poslodavce koji u nedjelju rade, da zaposlenicima to omoguće. "Izborno pravo je i pravo i obveza, to je izuzetno važno na lokalnim izborima, jer se osnovni problemi građana rješavaju na lokalnim razinama", ističe potpredsjednica DIP-a Vesna Fabijančić Križanić. Za glasovanje treba vrlo malo vremena i mislim da bi svaki poslodavac trebao svom zaposleniku koji u nedjelju radi omogućiti da ostvari svoje ustavno pravo, poručuje. Kako ispravno glasovati? Nedjeljni će izbori za birače biti nešto jednostavniji nego u prvom krugu, bit će manje glasačkih listića i manje kandidata, na svakom listiću samo po dva, podsjeća Fabijančić Križanić. Ispravno se glasuje tako da se na glasačkom listiću zaokruži samo jedan redni broj ispred imena kandidata za načelnika, gradonačelnika i župana te njihovih zamjenika. Izabran će biti kandidat koji dobije veći broj glasova birača koji su glasovali. Dogodi li se da oba kandidata dobiju jednak broj glasova, održat će se treći krug. DIP upozorava birače da ne fotografiraju listiće Korištenje mobilnih telefona i fotografiranje glasačkih listića u protivnosti je s općim pravilima ponašanja na biračkom mjestu i pravilima izbornog postupka, upozorilo je Povjerenstvo posebno napominjući da bi fotografiranje listića moglo "podrazumijevati ponašanje koje je protivno izbornim načelima i zakonskim odredbama". Prvi rezultati drugog kruga lokalnih izbora znat će se nešto ranije nego inače, već od 20 sati, a bit će dostupni na DIP-ovoj mrežnoj stranici. DIP će u nedjelju u dva navrata, u podne i u 17 sati izvijestiti o odazivu birača.  Iako se drugi krug održava u znatno manje jedinica i na manje biračkih mjesta nego prvi, na provedbi izbora angažiran je velik broj ljudi, 50-ak tisuća. U biračkim odborima bit će ih gotovo 45 tisuća, a izbore će promatrati oko 7 tisuća promatrača.