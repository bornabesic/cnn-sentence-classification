- Previše je u eteru informacija o temama Agrokor i saborskoj parlamentarnoj većini koje ne stoje, koje nisu točne. Dakle, razgovori se intenzivno vode. Za Agrokor će nova financijska sredstva sigurno doći. O tako važnim temama, pregovori se ne vode na cesti, ne vode se javno. Ono u što sam uvjeren, to je da kad pregovori budu okončani, njihov ishod bit će takav da će se za Agrokor osigurati nova kreditna sredstva po daleko povoljnijim uvjetima nego što je to bilo ranije. O parlamentarnoj većini ćemo nakon drugog kruga lokalnih izbora – kazao je to predsjednik Vlade Andrej Plenković u nedjelju poslijepodne u Vodicama, na stranačkom druženju tijekom kojeg je dao podršku kandidatkinji HDZ-a za gradonačelnicu Vodica dr. Nelki Tomić, Goranu Pauku kandidatu za šibensko-kninskog župana te Damiru Pilipcu, stranačkom kandidatu za načelnika općine Tribunj. Premijera Plenkovića pitali smo što očekuje u sutrašnjeg susreta i razgovora u Zagrebu s Maksimom Poletaevim, glavnim operativcem Sberbanke? - Saslušat ću pozicije Sherbanke i nakon toga ćemo vidjeti modus nastavka suradnje. Uvjeren sam da će se ta suradnja nastaviti – rekao je Andrej Plenković.