Okupljanje pokraj Bleiburga, najavljeno za ovaj vikend, izaziva prijepore u Austriji. Klub Zelenih u koruškom pokrajinskom parlamentu od policije je zatražio zabranu skupa uz objašnjenje da je riječ o ‘najvećem okupljanju revizionista, neonacista i podržavatelja jedne fašističke države’ u Austriji. U isto vrijeme sigurnosne službe smatraju da je riječ o ‘crkvenoj komemoraciji’. Nije sretan ni gradonačelnik Bleiburga, prenosi tportal. - Svake godine tisuće Hrvata hodočaste u koruški grad Bleiburg kako bi obilježili ‘bleiburški masakr’ iz 1945. godine. Na okupljanju u subotu očekuje se između 10 i 15 tisuća ljudi. Iz perspektive antifašističkih skupina riječ je o najvećem okupljanju desnih ekstremista u ovom dijelu Europe, no skup je prijavljen kao crkvena komemoracija’, javlja austrijski dnevnik Der Standard u članku pod naslovom ‘Traži se zabrana hrvatske komemoracije u Koruškoj - prenoseći vijest Austrijske press agencije (APA). U članku se kaže da je ‘službeni razlog okupljanja komemoracija ubojstva tisuća ustaških vojnika nakon kapitulacije nacista 1945.’:  ' Oko 40 tisuća pobjeglih vojnika, koji su se borili na strani Njemačke, izručeno je od britanske vojne sile s članovima obitelji Titovim komunističkim partizanima. Tisuće njih je nasilno izgubilo život na licu mjesta ili tijekom marša nazad u Jugoslaviju’. U utorak je niz antifašističkih organizacija u koruškom parlamentu predao apel za zabranu ove manifestacije, a danas im se pridružio i parlamentarni klub Zelenih, koji smatra da je riječ o ‘najvećem okupljanju revizionista, neonacista i podržavatelja jedne fašističke države’ u Austriji te upozorava na to da se tamo masovno pojavljuju fašistički simboli koji su zabranjeni. Zastupnik Zelenih Albert Steinhauser optužio je lokalne vlasti da odobravanjem skupa na Bleiburgu krše zakone i ustav Austrije. Sigurnosne službe Koruške, pak, smatraju da je to pogrešna interpretacija te ističu da je riječ ‘o crkvenoj manifestaciji koja se održava već 30 godina’, te da su posjetitelji većinom rodbina ubijenih, piše tportal. Načelnik okruga Völkermarkt Gert-Andre Klösch, u kojem se održava skup, kaže da se ‘po austrijskim zakonima ova manifestacija ne može zabraniti’, ali i da se skup ‘rigorozno nadgleda’. Na licu mjesta su uvijek jedan predstavnik državnog odvjetništva, ljudi iz službe za zaštitu ustavnog poretka i policija. Klösch priznaje da je prije nekoliko godina uhićen jedan čovjek koji je pozdravljao okupljene uzdignutom desnom rukom (tzv. ‘Hitlergruss’ tj. ‘Hitlerov pozdrav’, kako se to kaže u njemačkom govornom području), koji je kasnije i osuđen na sudu. Na Bleiburgu se ne mogu vidjeti kukasti križevi i slične insignije, ističe Klösch, ali i dodaje da ‘protiv uniformi i znakovlja koje je zabranjeno u Hrvatskoj, ali ne i u Austriji, ne mogu ništa učiniti’. Gradonačelnik Bleiburga, socijaldemokrat Stefan Visotschnig, kaže da nije sretan zbog tog okupljanja te misli da se ‘crkveni kontekst zloupotrebljava kako bi se zamaskiralo prave motive’. 