Screenshot: YouTube ORGANIZACIJE za zaštitu prava djece upozoravaju da velik broj djece u Jemenu umire jer Saudijska Arabija mjesecima blokira pomoć državi, prenosi Independent.  U prva dva mjeseca ove godine Saudijska koalicija spriječila je dostavu triju pošiljki medicinskog pribora humanitarne udruge Save the Children.  Pošiljke su sadržavale zalihe dovoljne za pomoć 300 000 ljudi, uključujući antibiotike, kiruršku opremu, lijekove za maleriju i koleru te opremu za pomoć pothranjenoj djeci.  "Ovakvim ponašanjem ubijaju djecu"  Nedavno je Saudijska koalicija prisilila još jednu pošiljku udruge na promjenu rute, što je uzrokovalo kašnjenje od 83 dana.   Brod je nosio 2 tone medicinske opreme za 40 000 ljudi, uključujući 14 000 djece mlađe od 5 godina.  Voditelj organizacije Save the Children u Jemenu rekao je: "Ovakva kašnjenja ubijaju djecu. Naše ekipe bore se protiv kolere, a djeca pate od proljeva, ospica, malarije i pothranjenosti".  "Pretvorili su pošiljke pomoći u oružje ratovanja"  "Sve su ove bolesti potpuno izlječive, ali Saudijska koalicija sprečava dostavu lijekova. Pretvorili su opremu za pomoć u oružje za ratovanje".  Dodao je i da je ova situacija neoprostiva, a britanska vlada mora učiniti više kako bi osigurala potrebnu pomoć Jemenu.  2,1 milijunu djece prijeti umiranje od gladi  Jemen je već dvije godine podijeljen građanskim ratom između Iranske koalicije i Saudijske, koju podupire zapad.   Ubijeno je najmanje 10 000 ljudi. Skoro 3,3 milijuna, uključujući 2,1 milijun djece je kritično pothranjeno. Ovaj broj uključuje i najteže pothranjenih 460 000 djece mlađe od 5 godina kojima prijeti smrt od upale pluća ili proljeva.