Foto: FAH  BIVŠI potpredsjednik Vlade Damir Polančec kazao je nakon oslobađajuće presude u slučaju Spice da taj postupak nije mogao drugačije završiti.  Polančec i sedmorica njegovih suokrivljenika u ponedjeljak su na zagrebačkom Županijskom sudu nepravomoćno oslobođeni optužbe da su novcem Podravke pokušali preuzeti vlasništvo nad tom tvrtkom te da su je pritom oštetili za gotovo 400 milijuna kuna, a četvorica optuženih proglašeni su krivima da su Podravku oštetili dajući 65 milijuna kuna zajma splitskoj tvrtki SMS.  "Nikada nisam osnovao ili vodio bilo kakvu kriminalnu grupu, a posebno ne kriminalnu grupu koja bi htjela Podravkinim novcem za sebe priskrbiti većinski paket dionica", kazao je Polančec.  Ponovio je da se cijela optužnica protiv njega temeljila na iskazima dvojice svjedoka. "Od više od 150 svjedoka ispitanih u ovom procesu teretila su me samo dvojica. U završnom govoru tužiteljstvo se nije mogli pozvati ni na pola rečenice tih svjedoka koji su iskazivali 20 dana", dodao je Polančec.  Na pitanje je li mu afera Spice "uništila život i karijeru" Polančec je kazao da je zbog toga morao napustiti vladu te da je "nekome tada odgovaralo da bude političkih posljedica".  Uz Polančeca i bivše čelnike koprivničke tvrtke Darka Marinca, Zdravka Šestaka, Josipa Pavlovića i Sašu Romca, Uskok je u tzv. aferi Spice teretio vlasnika i direktora splitske tvrtke SMS Srđana Mladinića, suvlasnika varaždinske Fima Grupe Milana Horvata te odvjetnika Zorana Markovića.  Za zajam SMS-u kojim je Podravka oštećena za 65 milijuna kuna nepravomoćno su osuđeni Marinac, na dvije godine zatvora, Šestak i Pavlović na 10, odnosno devet mjeseci koje mogu zamijeniti društveno korisnim radom, a Mladinić na šest mjeseci zatvora uvjetno, uz rok kušnje od dvije godine. Marinac, osim toga, postane li presuda pravomoćna, Podravci mora vratiti 65 milijuna kuna, a ostala trojica nešto više od 10 milijuna kuna.  Zamjenica ravnateljice Uskoka Marija Vučko kazala je da je tužiteljstvo nezadovoljno oslobađajućom presudom "imajući u vidu kvalitetu i količinu dokaza" koje su iznijeli pred sudom.  U odnosu na osuđujući dio presude najavila je žalbu na visine kazni.