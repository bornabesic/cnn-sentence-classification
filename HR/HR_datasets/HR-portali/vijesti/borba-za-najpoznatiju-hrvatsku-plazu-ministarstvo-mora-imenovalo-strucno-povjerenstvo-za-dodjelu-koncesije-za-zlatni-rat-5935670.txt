Ministarstvo mora, prometa i infrastrukture izvijestilo je u četvrtak da je u sklopu svojih ovlasti donijelo odluku o imenovanju stručnog povjerenstva za obavljanje upravnog nadzora nad postupkom dodjele koncesije za gospodarsko korištenje pomorskog dobra na plaži Zlatnom ratu u Bolu. Povjerenstvo je Splitsko-dalmatinskoj županiji poslalo zahtjev za dostavu cjelokupne dokumentacije koja je bila predmet davanja koncesije zajedno sa svim ponudama kako bi provjerilo i utvrdilo zakonitost cjelokupnog postupka dodjele koncesije i sve relevantne činjenice u tom postupku koje u skladu sa zakonom provode jedinice regionalne samouprave, priopćilo je Ministarstvo mora, prometa i infrastrukture reagirajući na veliko zanimanje medija zbog odluke splitsko-dalmatinske Županijske skupštine o dodjeli koncesije za gospodarsko korištenje pomorskog dobra na plaži Zlatnom ratu u Bolu. Ministarstvo navodi da će nakon završetka upravnog nadzora nad odlukom o dodjeli koncesije na plaži Zlatnom ratu, koju je 18. travnja 2017. donijela splitsko-dalmatinska Županijska skupština, o zaključcima pravodobno izvijestiti javnost. U priopćenju podsjeća da je pomorsko dobro u naravi dobro od općeg interesa za Republiku Hrvatsku, a njegovo je korištenje moguće samo putem dodjele koncesije. Ministarstvo mora, prometa i infrastrukture uvijek se zauzima za to da se u natječajima za dodjelu koncesija plaža, koje raspisuju jedinice regionalne samouprave, ne isključuje opća uporaba plaža kao pomorskog dobra te da one budu dostupne svima pod istim uvjetima, a koncesijom se samo poboljšava usluga i sigurnost na plaži, stoji u priopćenju. Ministar mora, prometa i infrastrukture Oleg Butković izjavio je u četvrtak prijepodne da je ministarstvo od Splitsko-dalmatinske županije već zatražilo svu dokumentaciju kako bi se utvrdila pravovaljanost i zakonitost postupka i odluke o dodjeli koncesije za gospodarsko korištenje plaže Zlatnog rata u Bolu na Braču. Nakon što je premijer Andrej Plenković od Ministarstva mora, prometa i infrastrukture u srijedu zatražio žurnu provedbu upravnog nadzora nad dodjelom koncesije za Zlatni rat, koju je Županijska skupština na idućih 15 godina dodijelila zagrebačkoj tvrtki "Sport B" d.o.o., Butković je novinarima pred Banskim dvorima rekao kako bi ministarstvo to napravilo i da im premijer to nije naložio.