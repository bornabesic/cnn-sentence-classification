Europska unija ne može nastaviti održavati besmislene summite na kojima se ne donose prave odluke, rekao je talijanski premijer Matteo Renzi, dan nakon sudjelovanja u njegovu radu.  Europski čelnici, okupljeni u petak u Bratislavi, među kojima su bili njemačka kancelarka Angela Merkel i francuski predsjednik Francois Hollande, pokušali su pokazati jedinstvo i odlučnost nakon britanske odluke o napuštanju bloka.  "Italija čvrsto vjeruje da EU ima budućnost, no moramo početi uistinu raditi, jer nema koristi od već poznatih scenarija", kazao je Renzi za lokalnu televiziju RTV38. "Bratislava je trebala biti veliki ponovni početak za EU, no umjesto toga je završila jednim razvodnjenim dokumentom. U ožujku 2017. održava se summit u Rimu. Dakle, pred nama je ključnih šest mjeseci da napravimo ozbiljan posao, ali ne možemo nastaviti na isti ovakav način koji ništa ne mijenja", kazao je talijanski lider.  S obzirom na to da je Italija postala glavno odredište migranata koji u Europu stižu Sredozemljem, a talijansko kopno im je najbliže, Renzi je izrazio žaljenje "što je njegova zemlja izvukla kraći kraj". Istaknuo je da EU treba plan za afričke zemlje kako bi ljudi otamo prestali stizati.  Rekao je i da će inzistirati na tome da EU dopusti Rimu odstupanje od proračunskih ciljeva te da investira u obnovu talijanskih škola stradalih u prošlomjesečnom potresu magnitude 6 u središnjem dijelu zemlje u kojemu je smrtno stradalo gotovo 300 stanovnika.  