Kada je u ponoć sve poslovanje preseljeno na novi putnički terminal “Franje Tuđmana”, zaposlenicima je ostalo nešto vremena da zapjevaju. Neku svoju pjesmu, za sada već prošla vremena starog Plesa. Priznaju, ali tek oko sedam sati ujutro, kada su iza nas već tri sata boravka na novom terminalu, da se u tom ritualu opraštanja pustila i pokoja suza nakon odrađenog posljednjeg leta na starom Plesu. Sve se izmiješalo. I nostalgija i umor zbog kojeg je većina zaposlenih izgubila pojam o vremenu. Oči im odaju neprospavanu noć, ali pogreške danas nije smjelo biti. Nakon što je kazaljka na satu zagazila u četiri ujutro, sa šaltera za registraciju uklanjale su se i zadnje kutije. One u kojima su dostavljena licitarska srca kao dar za putnike na prvom odlaznom letu s “Tuđmanca”. Croatia Airlines letio je za Dubrovnik u 5.50 sati, nakon što je u posljednja tri mjeseca na tome terminalu odrađeno čak 35 tisuća različitih testiranja. Posljednji se putnik za taj povijesni, prvi let ukrcao sa zakašnjenjem. Osam minuta. Strože i dulje kontrole, uz prvi put u povijesti zagrebačke zračne luke osam aviomostova za međunarodni i domaći promet, remete stare običaje putnika naviknutih na sada već otpisani terminal. Ne trpi više novi terminal dolazak samo sat prije polijetanja. – Ovo se ne može uspoređivati, razlika je velika. Sada je to europski aerodrom – kazao nam je Juro Kovačević iz Slavonskog Broda, prvi putnik koji je danas stigao u zračnu luku. – Morao sam doći ranije. Prvo zbog udaljenosti, a drugo što aerodrom još ne poznajem. Bunile su me pristupne ceste jer su još jutros putokazi za novi aerodrom bili prekriženi, u nekom dijelu nije ni bilo oznaka, no bez obzira na to, impresioniran sam – kazao je Kovačević. Da je svjetski najbolji opis, a da se novi terminal, koji arhitektonski potpisuju Branko Kincl, Velimir Neidhardt i Jure Radić, može usporediti s onim istanbulskim, kazala je putnica Zrinka Blažević. – Često putujem i nimalo ne žalim za starom zgradom. Ovakav aerodrom odavno smo zaslužili, a najbliži je, barem po arhitekturi, onom u Istanbulu – rekla je Blažević. Ona je danas bila jedna od šest tisuća putnika koji su se na novom terminalu izmijenjali kroz današnja ostvarena 94 leta – 50 odlaznih i 44 dolazna. Prvi dolazni bio je let Qatar Airwaysa iz Dohe koji je u Zagreb sletio u 6.35 sati, a prvog dana poslovanja u 8.59 sati sletio je, s pola sata zakašnjenja, i širokotrupni zrakoplov Airbus A330 iz Beograda s aerodroma Nikole Tesle. Bio je to prvi redoviti let između Zagreba i Beograda u 23 godine i prvo slijetanje u Zagreb ovog aviona, koji Air Serbia koristi isključivo za let do New Yorka. – Aerodrom izgleda impresivno iz zraka. Let iz Beograda trajao je kratko i ovo što sam vidio je odlično – kazao je putnik Roberto Radić. Na 65.000 kvadratnih metara, na koliko se proteže, s ukupnim kapacitetom za pet milijuna putnika, terminal “Franjo Tuđman”, barem se tako nadaju i zaposlenici i današnji putnici, trebao bi vrlo brzo postati prepoznatljiv simbol i Zagreba i Hrvatske. – Izuzetno nam je drago što prvi dan protječe po planu, bez poteškoća, te što su prve reakcije putnika pozitivne. S optimizmom gledamo u budućnost – kazao je Jacques Feron, predsjednik uprave tvrtke MZLZ d.d., koncesionara Zračne luke “Franjo Tuđman”. A od danas ni Velikogoričani nisu trebali obilazno pristupiti novom terminalu – za promet je otvorena prometnica uz stari terminal – Fizirovom do kraja, što im i za petnaestak minuta skraćuje vrijeme dolaska na novi terminal. >> Otvoren terminal Zračne luke Franjo Tuđman. Plenković: Ovo su nova vrata Hrvatske >> 'Terminal je lijep, no dolazak do luke prošao je loše zbog pogrešnih putokaza, a cijene su paprene' Karlovačko pivo 28 kn Ledeni čaj 24 kn Espresso 18 kn Vruća čokolada mala 22 kn Caffe late velika šalica 26 kn Caffe late regular 24 kn      Salate 45 kuna Mini burek 10 kuna Kolači od 14 do 38 kuna Kroasan 13 kuna      do deset minuta besplatno 1 sat 27 kuna 2 sata 47 kuna 3 sata 70 kuna od tri do šest sati 78 kuna      Zadnja kontrola prtljage, zadnji ukrcaj u avion. Let iz Zagreba za Frankfurt bio mi je zadnji iz stare zračne luke. Da je ponedjeljak zadnji dan rada stare zgrade, moglo se zaključiti po zatvorenim parkiralištima, zaustavljenim pokretnim stubama, praznoj trgovini. Čekajući, razmišljala koliko vremena treba da nas ukrcaju u avion, pa dok krene po pisti, uzleti. Pojednostavljeno rečeno, razmišljala sam mogu li izbjeći aerodromski sanitarni čvor. Činjenica da mi je draži toalet u zrakoplovu dovoljno govori o onome u Zračnoj luci Pleso. U utorak me prvi put nije bilo sram sletjeti u Zagreb. Nije me bilo sram dojma koji ostavljamo na ljude kojima je aerodrom prvi korak u Hrvatsku. Nova je zračna luka atraktivna kako iz zraka tako i s tla. Iz aviona se do terminala dolazi preko mosta, u velikoj hali čeka deset šaltera za kontrolu dokumenata. U prostoru za preuzimanje prtljage u oči upada višak prostora. Očito je da se već planira širenje. I u središnjem dijelu terminala jednak dojam: prevelik prostor za sadašnji broj putnika. No, turistička smo zemlja i takva je situacija neizbježna – u sezoni će novi aerodrom biti pun, izvan nje bit će poluprazan. 