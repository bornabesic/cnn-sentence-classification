WASHINGTON - Donald Trump u ponedjeljak nastavlja potragu za budućim šefom svoje diplomacije ali u međuvremenu je na Twitteru ponovio svoje sarkastične komentare o jednoj od najvećih svjetskih sila - Kini. Izabrani američki predsjednik pokazao je ponovo u nedjelju navečer da slabo mari za uobičajenu diplomatsku praksu kritizirajući na društvenoj mreži Twitter trgovinsku i vojnu politiku Pekinga, nakon što je prije nekoliko dana izazvao kritike Pekinga glede odnosa s Tajvanom. "Je li nas Kina pitala da li je u redu devalvirati valutu (što našim tvrtkama otežava kompetitivnost), nametnuti velik porez na naše proizvode uvezene u njihovu zemlju (SAD ih ne oporezuje) ili izgraditi prostrani vojni kompleks u Južnokineskom moru? Ne vjerujem!", može se pročitati u dva tweeta izabranog predsjednika. Donald Trump već je u petak izazvao kritike Kine pristajući primiti telefonski poziv tajvanske predsjednice Tsai Ing-wen, prekidajući 40 godina američke vanjske politike. SAD priznaje službeno samo jednu Kinu, onu iz Pekinga. Trumpov potpredsjednik Mike Pence umanjio je važnost tog telefonskog razgovora ustvrdivši da je riječ o kurtoaznom pozivu u kojemu je tajvanska predsjednica Trumpu čestitala na izboru za američkog predsjednika. Službeni Peking, koji Tajvan smatra "odbjeglom kineskom pokrajinom", osudio je sporni telefonski razgovor ocijenivši da je riječ o "manevru koji je smislio Tajvan" i koji neće omesti međunarodni konsenzus oko "jedinstvene Kine". "To je tek nizak manevar Tajvana, to jednostavno ne može promijeniti okvir jedinstvene Kine, koji je već prihvatila međunarodna zajednica", rekao je šef kineske diplomacije Wang Yi. Telefonski razgovor Trumpa i tajvanske predsjednice potpuno je cenzuriran u subotu u kineskim državnim medijima koji su se radije osvrnuli na posjet Pekingu nekadašnjeg američkog državnog tajnika Henryja Kissingera, "starog prijatelja Kine" koji je nedavno dijelio svoje savjete Trumpu. U svakom slučaju, iako Donald Trump može iznenaditi i iznervirati, nema problema u pronalaženju američkih uglednika željnih da mu pomognu, izjavila je njegova savjetnica Kellyanne Conway u glavnom stožeru Trump Towera u New Yorku. Proširio je svoju potragu za budućim državnim tajnikom, kazala je Conway. Nije spominjala imena ali američki tisak je naveo Jona Huntsmana, bivšeg guvernera Utaha i veleposlanika u Kini od 2009. do 2011. Ime Rexa Tillersona, sadašnjeg vlasnika najveće naftne tvrtke na svijetu ExxonMobil, također se spominje. Pet već poznatih pretendenata, čija imena je u nedjelju potvrdio budući potpredsjednik Pence, nekadašnji su dužnosnici: njujorški gradonačelnik Rudy Giuliani, kandidat za predsjednika Mitt Romney, direktor CIA-e general David Petraeus, veleposlanik pri UN-u John Bolton te senator Bob Corker.