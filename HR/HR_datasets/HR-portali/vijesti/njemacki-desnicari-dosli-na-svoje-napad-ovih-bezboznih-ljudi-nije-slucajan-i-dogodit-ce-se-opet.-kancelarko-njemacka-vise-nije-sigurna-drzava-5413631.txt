Populističko-desničarska stranka Alternativa za Njemačku (AfD) oglasila se povodom tragedije u Berlinu (u kojoj je poginulo najmanje 12 osoba, a ranjeno je 48) izjavom u kojoj tvrde da Njemačka više nije sigurna i da je njezina kršćanska tradicija pod napadom, piše Guardian. Njihova čelnica Frauke Petry je rekla sljedeće:  - Teror je stigao među nas. Radikalni islamistički teroristi napali su nas usred Njemačke. Kamion težak nekoliko tona namjerno je usmjeren u gomilu ljudi. Desetine ljudi koji su se veselili Božiću i koji su željeli slaviti su ili zdrobljeni ili teško ozlijeđeni. Ne možemo više imati iluzija. Okružje u kojem se takvi zločini razvijaju je sistematično uvezeno ovdje tijekom posljednjih godinu i pol dana. Ovo nije izolirani incident i dogodit će se opet. Za to samo trebamo pogledati u Francusku. Božićni sajam nije slučajna meta, to je napad na našu slobodu i naš način života, ali i na kršćansku tradiciju. Njemačka je podijeljena oko pitanja imigracije. Ali terorizam će nas približiti - ovi teroristi su bezbožni ljudi - rekla je Petry i ponovila da ponovno želi uvesti kontrolu granica, bez iznimke. Također je rekla da džamije u kojima se propovijeda džihad moraju biti zatvorene i da će svi muslimani koji vole svoju državu pozdraviti taj potez.   - Njemačka više nije sigurna država i dužnost je kancelarke da vam to kaže. Ali ona to neće učiniti - rekla je Petry koja je tragediju iskoristila kako bi još jednom napala Angelu Merkel po pitanju njezine politike otvorenih vrata. Njemačka ide na parlamentarne izbore sljedeće godine.