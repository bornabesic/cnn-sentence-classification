Tragediji na božićnom sajmu u Berlinu u kojoj je crni kamion poljskih registracija ubio najmanje devet ljudi i ozlijedio njih najmanje 50, svjedočila je i Mostarka Lana Šehović. Ona je na sajmu bila sa svojim roditeljima i zaručnikom, a Ibrahimu Sofiću iz Al Jazeere Balkans je prepričala kako je proživjela strašni događaj koji njemačka policija istražuje kao mogući teroristički napad: - Stajali smo na jednom štandu jer su tata i zaručnik htjeli nešto naručiti. Mama je bila iza mene. Ja sam inzistirala da tata i ja hodamo dalje, da mu uzmem nešto drugo za jesti, ali ne, on je htio da jede ono što i moj zaručnik - rekla je Mostarka koja više od pet godina živi u Berlinu, piše Al Jazeera Balkans. Roditelji, koji su preživjeli rat u BiH, su joj ovih dana došli u posjet. Naravno, nitko nije očekivao horor koji se odigrao na božićnom sajmu: - U jednom trenu samo čujem glasan zvuk, okrećem se… Vidim ogroman kamion, ljude na podu, ne vidim mamu... Samo da su svi na podu... Povrijeđeni, ponegdje krv... Vrištim, tražim mamu i okrećem se prema tati i vidim da se diže s poda... U to se i mama digla. Tatu je netko od ljudi povukao na pod. Mamu je sila kamiona (prošao je 20 centimetara od nje) natjerala da se sagne. Kad sam vidjela da su oni dobro, mama i ja smo potrčale prema curi pored nas... Ležala je na podu, nepokretna. Pitam je je li dobro, kaže nije - i pada joj glava... Pogled izgubljen... - priča Lana Šehović. Njezin je otac htio podići nesretnu djevojku, ali mu Lana to nije dozvolila jer se bojala da je djevojka teže ozlijeđena: - Ja sam otišla zvati hitnu i tada dolazi moj zaručnik, vuče nas na stranu i govori da je hitna na putu, da moramo bježati, da ne znamo što još dolazi. Nismo smjeli javnim prijevozom kući, samo smo sjeli u taksi - priča Lana kojoj slike užasa i dalje prolaze pred očima: - Ljudi leže na podu, nepokretni, krv... Kamion je vozio 80 kilometara na sat i kosio sve ljude koji su bili tamo… Još se tresem iznutra i ne mogu se riješiti tih slika, ne mogu se riješiti osjećaja da sam izgubila svoju obitelj. Mama i tata su preživjeli rat u BiH, dođu meni u posjetu i onda ovo... - priča Lana koja nije ni pomislila da se ovakvo što može dogoditi u Berlinu. - Prošla godina je bila zeznuta i tema je bila puno aktualnija. Osjetila se napetost u zraku. Ove godine su ljudi jednostavno uživali u božićnoj atmosferi, konačno su se malo opustili - priča Lana. To je raspoloženje sada završilo: - Svi ćemo u podzemnoj željeznici gledati preko ramena i razmišljati o tome tko stoji pored nas, je li terorist ili nije. Osvrtat ćemo se preko ramena i definitivno nećemo uživati u praznicima. Berlin je poznat po tome da za Novu godinu ima puno vatrometa i petardi. Ove godine će to imati sasvim drugo značenje... Mislim da će ljudi biti puno više senzibilizirani za glasne zvukove, pucnjeve i slično. Berlin je takav. Svaka točka Berlina je jednako ugrožena i vrvi ljudima. To je grad koji nikada ne spava. Samo se nadam da neće sad početi spavati - završila je Lana za Al Jazeeru Balkans.