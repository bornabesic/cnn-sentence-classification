Šef HDZ-a Andrej Plenković, kako doznajemo, nakon Nove godine planira napraviti reorganizaciju središnjice stranke, ali i županijskih odbora kako bi se smanjili troškovi. U pripremi je, navodno, nova sistematizacija, koja će vjerojatno podrazumijevati smanjenje plaća, a jedan od prvih poteza, kako kažu u HDZ-u, moglo bi biti gašenje četiri velika odjela koja je još u doba Tomislava Karamarka ustrojio bivši glavni tajnik, a sada zamjenik šefa HDZ-a Milijan Brkić. Riječ je o odjelu za komunikacije, odjelu za analitiku, odjelu za potpore te odjelu za članstvo. Svaki od ta četiri odjela ima svog šefa, zamjenika i nekoliko djelatnika, a u HDZ-u su sada procijenili da je to nepotrebno te da stranci stvara velike troškove. Naime, šefovi odjela i njihovi zamjenici, kako doznajemo, imaju visoke plaće koje se, kažu naši izvori, kreću od desetak tisuća za zamjenike do 15-ak tisuća za šefove odjela. U HDZ-u se i ranije, dok je šef bio Karamarko, ove odjele često isticalo kao rastrošne i suvišne, a pričalo se da je Brkić tamo “smjestio” dio bliskih suradnika. - Potrebno je racionalizirati troškove. Nema smisla, primjerice, u odjelu za članstvo koji se, među ostalim, bavi članskim iskaznicama, imati sedam do osam zaposlenika plus šefa i zamjenika odjela, kad taj posao može raditi jedna ili dvije osobe. Pa, u vrijeme dok je stranku vodila Jadranka Kosor time se bavila samo jedna osoba - rekao je naš sugovornik iz vrha HDZ-a. Ističe kako je Plenković odmah nakon dolaska smijenio šefa tog odjela Tomislava Madžara koji je taj posao, navodno, radio honorarno. No, problem je što je dok je bio šef tog odjela istodobno radio i u Uredu predsjednice Kolinde Grabar-Kitarović kao savjetnik. Trenutačno taj odjel, kako doznajemo, vodi njegova zamjenica Ivana Župan. Što se tiče odjela za potporu koji je neko vrijeme vodio Alen Gerek, u stranci kažu kako je tamo uvijek bilo najviše posla jer obuhvaća računovodstvo, vozni park, spremačice..., te se očekuje da će tamo biti najmanje promjena. Kada je Gerek, u vrijeme prošle Vlade, prešao u Ministarstvo prometa, taj ured je preuzeo njegov zamjenik Vlatko Vuković, inače zet Nevena Jurice. Na čelu odjela za komunikacije i analitiku sada su Andrej Rora i Vlado Galić, no ako se ti odjeli ugase, njih bi dvojica, navodno, mogli biti preraspoređeni na druga radna mjesta. Izvori iz vrha HDZ-a kažu kako, bez obzira na gašenje odjela, neće uslijediti niz otkaza kako se posljednjih dana nagađa u stranci. - Dio ljudi već je svojevoljno otišao, a neki će biti prebačeni na druga radna mjesta - kaže naš sugovornik te dodaje kako bi mogao biti otkazan veći dio ugovora o djelu, s obzirom na to da je dio ljudi zaposlen upravo na taj način. Poseban odjel u središnjici je Ured predsjednika stranke, koji bi također mogao doživjeti preinake i koji je sada prilično pust, za razliku kada je tamo boravio Karamarko. Doznajemo da će Plenković održati sastanak s predsjednicima stranačkih odbora kako bi se odlučilo što će dalje biti s njima. Dok je HDZ bio u oporbi, kažu u stranci, ti su odbori imali smisla, ali sada su upitni. Mnogi kažu da je iz tih odbora vrlo malo ljudi povučeno na neke pozicije, unatoč tomu što su neki od njih iznimno puno zalagali te napravili ozbiljne dokumente i programe za resore za koje su bili zaduženi.