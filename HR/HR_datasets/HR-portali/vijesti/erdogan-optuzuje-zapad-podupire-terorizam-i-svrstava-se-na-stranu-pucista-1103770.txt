Predsjednik Erdogan upravio je dosad najoštriji napad na Zapad nakon propalog pokušaja državnog udara u Turskoj, optuživši zapadne zemlje da podupiru "terorizam" i pučiste koji ga nisu uspjeli svrgnuti. "Na žalost, Zapad podupire terorizam i svrstava se na stranu pučista", rekao je predsjednik u govoru u Ankari, odgovarajući na kritike Sjedinjenih Država i Europe zbog razmjera čistki nakon propalog puča 15. srpnja. "Oni koje smo smatrali prijateljima, staju na stranu pučista i terorista", opetovao je na gospodarskom forumu u predsjedničkoj rezidenciji. Ustvrdio je da je scenarij za puč "napisan u inozemstvu". Ankara optužuje imama Fethullaha Guelena, koji živi u egzilu u SAD-u, da stoji iza državnog udara, što potonji odlučno niječe. Erdogan je napao i Europsku uniju (EU) "koja nije ispunila svoja obećanja" što se tiče uplate 3 milijarde eura u okviru dogovora o migrantima i o bezviznom režimu za Turke. "Na polju viza se ništa ne događa", istaknuo je. "Kada se o tome glasno govori, toj je gospodi (iz EU-a) neugodno. Oprostite, ali ova zemlja nije rob". Turski predsjednik se usto pobunio protiv odluke njemačkih vlasti da mu zabrane obraćanje videovezom pristašama koji su se u nedjelju okupili u Koelnu dajući potporu demokraciji. "Bravo! Sudovi u Njemačkoj su veoma brzi", rekao je podrugljivo. Odbio kritike zbog uvedenih mjera Na kraju je odbio kritiku Europljana zbog mjera uvedenih nakon puča, istaknuvši da "izvanredno stanje poštuje europske procedure". "Pogledajte što je učinila Francuska: tri plus tri plus šest, uvela je izvanredno stanje na godinu dana", podsjetio je. Sveobuhvatne čistke pokrenute u Turskoj nakon puča proširile su se u utorak na jedan od zadnjih pošteđenih sektora, zdravstvo, nakon izdavanja uhidbenih naloga za 98 zaposlenika velike vojne bolnice u Ankari, među njima i vojnih liječnika, rekao je turski dužnosnik. Čistke su provedene i u vojsci, pravosuđu, školstvu i medijima. Po riječima turskog dužnosnika koji je htio ostati anoniman, vojne liječnike se sumnjiči za pomaganje u infiltriranju Guelenovih pristaša u vojsku i u njihovu brzom napredovanju u vojnoj karijeri. Čistke su se protegnule i na šport, pa je Turski nogometni savez (TFF) priopćio da je otpustio 94 svoja člana, među kojima i sudce iz prve lige, pišu glasila. U izjavi za talijansku televiziju Erdogan je pozvao talijanske sudce da se "bave mafijom" a ne njegovim starijim sinom Bilalom protiv kojega je u Bologni pokrenuta istraga za pranje novca. "U tom gradu me zovu diktator i daju potporu PKK-u (...) Je li to pravna država?", zapitao se. "U ovoj zemlji sudci se ravnaju po zakonu i talijanskom ustavu, a ne po turskom predsjedniku", uzvratio je na Twitteru talijanski premijer Matteo Renzi. >> Ultimatum Turske: 'Ukinite nam vize ili odustajemo od dogovora oko migranata'