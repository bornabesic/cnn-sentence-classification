Prava drama odvijala se prošli utorak na Sljemenu, kada je u jednoj večeri 32 djece odjednom pozlilo. Dva druga razreda Osnovne škole “Ante Kovačić” otišla su u školu u prirodu u Dom Crvenog križa kako bi uživali u zimskim radostima i naučili nešto više o Sljemenu. Stigli su u ponedjeljak, igrali se, grudali, većini je ovo bio prvi izlet na Sljeme. I u utorak navečer je krenulo. Školarac za školarcem počeo je povraćati, a uskoro je jedan cijeli razred dobio iste simptome. Učiteljice su odmah obavijestile roditelje oboljele djece, među kojima je bio i Mario Mihalić. - Javila je svim roditeljima da su djeca iznenada počela povraćati. Odmah je pozvala roditelje oboljele djece da ih dođu pokupiti - rekao je Mihalić. Prvo je zvala roditelje čija su djeca bila u najgorem stanju. Mihalić kaže da su djeca bila blijeda, zamotana u deke, a zbog neke je djece pozvana i Hitna pomoć. Uz sve to, tu noć je počeo padati i snijeg, što je uvelike otežalo put do Sljemena. Jedan otac je krenuo u 21 sat, a do svog je djeteta stigao tek u 2 u noći. Ipak, roditelji ističu da su učiteljice obavile herojski posao i ostale prisebne tijekom cijele drame. - Učiteljica je čak kontaktirala Zimsku službu i pozvala ralicu da hitno dođe očistiti cestu. Brinule su se o djeci te istodobno obavještavale nas roditelje, a ujutro su i organizirali prijevoz za učenike koji se nisu razboljeli - kaže Mihalić. Na kraju je od 56 školaraca pozlilo njih 32. Mihalićeva kći nije bila među njima, nego je cijelu dramu prespavala u posebnoj prostoriji  kako ne bi došla u kontakt sa zaraženima, no ujutro je ipak otišla doma zajedno s ostalom djecom iz škole.  Ipak, drugi dan je i njoj pozlilo. Mihalić kaže da je i ona povraćala, ali da nije bilo toliko strašno te da joj je već drugi dan bilo bolje. Sličan slučaj bio je i kod ostale djece koja nisu odmah bila zaražena, ali je ravnatelj Božidar Nevžala zbog sigurnosti odlučio da sva djeca ostanu cijeli tjedan doma. - U ponedjeljak sam posjetio njihove razrede i većina djece se vratila. Izuzetno mi je drago što su roditelji pohvalili učiteljice i ponosan sam na njih što su odradile odličan posao. Pokazale su što znači smisao riječi odgoj i skrb - rekao je Nevžala. Djeca su se poslije Sljemena odmah uputila u Kliniku za infektivne bolesti “Dr. Fran Mihaljević”, ali su nam iz klinike poručili da niti jedno dijete nije bilo hospitalizirano te da su pušteni na kućnu njegu. Iz Nastavnog zavoda za javno zdravstvo “Dr. Andrija Štampar” kažu da su tegobe kod oboljelih trajale kratko, maksimalno jedan dan. - Dio djece koja su boravila u školi u prirodi imao je simptome povraćanja i proljeva te neki povišenu temperaturu do 37,5 - kaže Mirjana Lana Kosanović Ličina, voditeljica Odjela za epidemiologiju zaraznih bolesti. Od cijelog incidenta prošlo je više od tjedan dana, ali se i dalje ne zna točan uzrok epidemije. Roditeljima su na prvu rekli da se možda radi o rotavirusu, crijevnoj virozi koja izaziva povraćanje i proljev. U Zavodu su nam rekli da još traje analiza, ali da navedeni simptomi zahvaćenosti probavnog sustava mogu odgovarati bolestima uzrokovanima virusima ili bakterijama. Planinarski dom   - U hladnijem periodu godine češće se bilježe crijevne zaraze prouzročene virusima koje se brzo šire unutar zatvorenih kolektiva, poput ustanova za predškolski odgoj, škola i domova za starije i nemoćne - kaže Kosanović Ličina. Iz Zavoda još kažu da se crijevne zaraze najčešće prenose prljavim rukama, zagađenom hranom i vodom te da se neki uzročnici crijevnih zaraza mogu širiti kapljičnim putem. Ako nalazi potvrde rotavirus, postoji mogućnost da je došao preko hrane. Roditelji nam kažu da su djeca taj dan za ručak jela špagete bolonjez, a za večeru grah s kobasicom.  Kako doznajemo od roditelja, sanitarna služba otišla je i u Dom Crvenog križa, ali nema još potvrde da je uzrok zaraze potekao iz kuhinje doma.  Roditelji su samo zahvalni što su im djeca dobro i što nitko nije imao ozbiljnije poteškoće. Posebno su zahvalni učiteljicama, bez kojih je ova drama mogla završiti puno gore.