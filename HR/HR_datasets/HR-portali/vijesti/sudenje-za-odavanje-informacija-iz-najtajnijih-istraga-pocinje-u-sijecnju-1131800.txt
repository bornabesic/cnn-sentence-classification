Pokušaj optuženih za odavanje informacija iz najtajnijih istraga da još jednom odgode pripremno ročište na zagrebačkom Županijskom sudu, danas je propao, jer je sudac Tomislav Juriša odlučio da će pripremno ročište prekinuti, nakon čega je početak suđenja zakazao za 25. siječnja. Naime, na današnjem ročištu, kao i na onom u listopadu, nije se pojavio optuženi Damir Ivić. Sud je to očito shvatio kao još jedan u nizu pokušaja razvlačenja postupka u kojem je istraga pokrenuta prije četiri, a optužnica podignuta prije dvije godine, pa je sudac sve to odlučio prekinuti, iskoristivši zakonsku mogućnost prema kojoj se pripremno ročište može i prekinuti ako sud smatra da za njim nema potrebe. Zbog odavanja tajnih iz najtajnijih uskočkih istraga, USKOK je podigao optužnicu protiv Vlade Rajića i još 14 osoba. Osim policajaca, optuženi su i neki poduzetnici poput Joze Petrovića, koji je tražio da se spis u odnosu na njega razdvoji zbog njegovih zdravstvenih problema, no sud je njegov zahtjev još ranije odbio. Jedna od optuženih policajki, Anita Zorko, u međuvremenu se odlučila na priznanje krivnje te je sukladno nagodbi s USKOK-om uvjetno osuđena. U siječnju će tako na optuženičku klupu osim Rajića i Petrovića, sjesti poduzetnici Igor Mlinar, Rudolf Krpina i Željko Biloš, zatim Stipe Barišić i Damir Ivić te policajci Vjekoslav Drnić, Marko Svalina, Andrea Kožić, Branko Damjanović, Tomislav Jerkić, Selma Abadžić i Slavica Perko. >> Za tajne informacije tražili su i plaćanje plastičnih operacija