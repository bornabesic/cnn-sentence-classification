Članovi udruge 'Prijatelji životinja' čestitali su i izrazili podršku pred Banskim dvorima ministru poljoprivrede Tomislavu Tolušiću na novom Zakonu o zaštiti životinja koji je u četvrtak na Vladi, a koji će kao glavnu smjernicu donosi zabranu ubijanja napuštenih životinja. "Evo ovo je podrška, ministar koji sluša građane, koji sluša javnu raspravu i definitivno to sve rezultira dobrim prijedlozima novog Zakona o zaštiti životinja", izjavio je predsjednik Udruge 'Prijatelji životinja' Luka Oman. "Napredak je to za Hrvatsku, napredak za sve građane, sve prema volji građana, evo prema zadnjem istraživanju čak 90 posto građana Hrvatske želi zabranu ubijanja životinja u skloništima, zaista probajmo početi kažnjavati one koji uzrokuju problem, a ne zapravo žrtve", riječi su predsjednika Udruge. Kako je dodao "ova godina je zaista povijesna, nakon zabrane uzgoja životinja za krzno koja je stupila na snagu početkom godine, zaista na veselje velike većine građana ovo je još jedan trenutak koji će se pamtiti jer će 2017. zaista biti zapamćena s novim, boljim Zakonom o zaštiti životinja u kojem će biti zabranjeno ubijanje napuštenih životinja". Pojasnio je i kako će uz tu odredbu u Zakonu biti i niz drugih odredaba koji će rezultirati provedbom Zakona. "To je ono što nam treba, Zakon koji će se provoditi", izjavio je Oman.  Nacrtom novog Zakona o zaštiti životinja, koji se danas treba naći pred Vladom, predviđeno je da životinje ostaju u skloništu do udomljenja, za razliku od postojećeg članka prema kojem se životinju iz skloništa koja se ne vrati vlasniku može usmrtiti nakon 60 dana i što iskorištava velik broj skloništa u Hrvatskoj. No, Ministarstvo poljoprivrede u odgovoru na komentare iznesene u javnoj raspravi navelo je da je taj članak izmijenjen "tako da životinja iz skloništa koja se ne vrati vlasniku, ostaje u skloništu do udomljenja”. Svoje komentare u javnoj raspravi o nacrtu prijedloga tog Zakona koja se vodila lani u kolovozu i rujnu, ostavili su brojni građani koji su najčešće tražili zabranu usmrćivanja životinja u skloništima. 'Prijatelji životinja' izrazili su u travnju uvjerenje da će i saborski zastupnici dati podršku zabrani usmrćivanja životinja u skloništima, kao i drugim "dobrim“ odredbama u prijedlogu Zakona. 