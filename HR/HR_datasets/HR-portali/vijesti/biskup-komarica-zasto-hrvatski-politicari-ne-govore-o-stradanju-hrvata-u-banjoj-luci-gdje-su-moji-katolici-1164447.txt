Banjolučki biskup Franjo Komarica poručio je hrvatskim političarima u BiH kako bi bilo krajnje vrijeme da se i netko od njih jasno očituje o stanju u kojemu žive Hrvati u tom gradu i cijeloj Republici Srpskoj (RS), ističući kako im je dužnost štititi građane koje predstavljaju, prenosi danas sarajevski "Dnevni avaz". Nakon što ga je predsjednik RS-a Milorad Dodik ovog tjedna dva dana za redom optužio da "širi neistine o RS", Komarica je kazao na takve objede nema što reći, no ima pravo pitati što je, primjerice, s tisućama banjolučkih Hrvata koji su protjerani iz tog grada. "Pitajte političare o tome. Ima valjda netko u Banjoj Luci osim mene tko može kazati što je istina. Ima tu valjda i hrvatskih političara. Neka oni kažu što je istina. Neka oni kažu ima li ovdje katolika i neka kažu gdje su", izjavio je biskup. Nakon Dodikovih verbalnih napada ovog tjedna i u svibnju 2016. kada je stradanje Hrvata u Banjoj Luci usporedio s Bleiburgom, u zaštitu Komarice nije stao nitko od istaknutih dužnosnika HDZ BiH. Potporu mu je dao bošnjački dopredsjednik RS-a Ramiz Salkić i SDP BiH čiji je dužnosnik Zoran Mikulić istaknuo kako je biskup Komarica među rijetkim osobama koje se dosljedno zalažu za jednaka prava svih. HDZ BiH ima dopredsjednika RS-a iz svojih redova, no on se nije oglašavao. Vezani članak  Prema posljednjem popisu stanovništva, u Banjoj Luci koja ima 185 tisuća stanovnika Hrvatima se izjasnilo njih tek 5104, a katolicima 4842 osobe. Prema popisu iz 1991. u toj je općini, najvećoj u tadašnjoj SR BiH, živjelo 29026 tisuća Hrvata. Biskup Komarica podsjetio je kako je duhovnim pastirom banjolučkih Hrvata-katolika bio i prije rata te se dobro sjeća kakvo je tada bilo stanje. Ratnih sukoba u tom gradu, kako je istaknuo, nije bilo a broj katolika ipak se sveo na simboličnu razinu. "Gdje su moji katolici? To pitam ja, to pita papa. Biskup nije ovdje sam, on je član velike svjetske crkve i nikako ne može biti svejedno da gledamo nepravdu i šutimo. Zato pitajte one koji su dužni štititi svoje građane", poručio je banjolučki biskup. Komarica je kazao kako on, iako nije političar, kao građanin ima pravo pitati gdje su mu sugrađani. Naglasio je da bi netko morao odgovarati za to što tolikih ljudi više nema u Banjoj Luci. "Meni svaki dan dolaze obespravljeni, mole i jauču i traže pomoć. Oni kažu da im nitko od političara ne želi pomoći", rekao je biskup Komarica. >> Zašto u BiH nisu moguće četiri regije >> Župnik u Drvaru najavio tužbu Strasbourgu ne dopusti li se izgradnja crkve 