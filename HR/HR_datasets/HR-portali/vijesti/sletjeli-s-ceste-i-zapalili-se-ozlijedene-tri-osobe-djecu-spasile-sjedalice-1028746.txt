Roditelji i najstarije dijete teško su ozlijeđeni, dok je dvoje male djece u specijalnim sjedalicama ostalo neozlijeđeno Tri osobe teško su ozlijeđene u prometnoj nesreći koja se u subotu oko 15 sati dogodila na državnoj cesti D34 Slatina – Donji Miholjac kod naselja Vraneševci u općini Čađavica, izvijestio je Glas Slavonije. Nesreća se dogodila kad je vozač osobnog automobila VW Polo virovitičkih registracijskih oznaka, koji se kretao iz smjera Slatine prema Čađavici i Donjem Miholjcu, na potpuno ravnoj cesti iz nepoznatih razloga skrenuo ulijevo na kolnički trak namijenjen vozilima iz suprotnog smjera i preko putne bankine sletio u lijevi odvodni kanal. Na dubini oko tri metra ispod razine ceste vozilo je svom silinom udarilo u betonski putni most i zapalilo se. U nesreći je stradala peteročlana obitelj – dvije odrasle osobe i troje djece. Prema prvim informacijama, nitko nije poginuo, ali svi putnici iz vozila prevezeni su u Opću bolnicu Virovitica radi provjere njihova zdravstvenog stanja. Kako neslužbeno doznaje Glas Slavonije, roditelji i najstarije dijete teško su ozlijeđeni, dok je dvoje male djece u specijalnim sjedalicama ostalo neozlijeđeno. Automobil je potpuno izgorio, a od požara se zapalila i okolna trava. Očevid je u tijeku.