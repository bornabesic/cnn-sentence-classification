Francuski konzervativci ovoga vikenda odlučuju o svome predsjedničkom kandidatu za izbore koji će se održati u svibnju iduće godine. Iako je riječ o stranačkim predizborima, oni su izuzetno važni jer će upravo kandidat francuskih republikanaca u drugom krugu izbora biti protivnik sve popularnije liderice krajnje desne Nacionalne fronte Marine Le Pen. Zbog izrazite nepopularnosti sadašnjeg predsjednika iz redova socijalista, kandidat te stranke neće ući u drugi krug. Konzervativci imaju pet kandidata, a njih trojica su se iskristalizirala kao favoriti. Uz bivšega predsjednika Nicolasa Sarkozyja, pobjedi se nadaju i dva bivša premijera – Alain Juppé i François Fillon. Iako Francuska još uvijek grca u ozbiljnim političkim i gospodarskim problemima, spomenuta trojica najviše su govorila o tome tko od njih najbolje može ujediniti glasače kako bi na minimum smanjili mogućnost da Marine Le Pen pobijedi. Najveću popularnost posljednjih mjeseci uživa Alain Juppé (71), bivši gradonačelnik Bordeauxa i premijer u doba predsjednika Jacquesa Chiraca. Vodio je umjerenu kampanju kojom se čvrsto svrstao u desni centar. Njegov glavni moto bio je da ne želi Francuze okrenuti jedne protiv drugih. On je od sredine 90-ih, kada je bio izrazito nepopularan političar, doživio golemu transformaciju. Za Nicolasa Sarkozyja ovo je posljednja prilika da se natječe za visoku funkciju. On je vodio tvrdu, desničarsku kampanju u kojoj je išao protiv muslimana i manjina, ali također naglašavao kako ne vjeruje da su klimatske promjene posljedica ljudskih aktivnosti. Kod njega je bilo očito da puca na birače koji bi se mogli prikloniti Le Penovoj. François Fillon, Sarkozyjev premijer, distancirao se od njega, ali još uvijek stoji iza vrlo konzervativne političke agende, a mnogi tvrde da je on simbol francuske provincijske desnice. Na ove predizbore može izaći svatko tko potpiše da se slaže s vrijednostima francuske desnice i tko uplati dva eura. Procjenjuje se da takvih ima oko 3,5 milijuna. Neki ljevičari najavljuju da će glasati uz napomenu da vrijedi potrošiti dva eura kako bi se Sarkozyja izbacilo iz utrke. >> Bauk trampizma kruži Europom 