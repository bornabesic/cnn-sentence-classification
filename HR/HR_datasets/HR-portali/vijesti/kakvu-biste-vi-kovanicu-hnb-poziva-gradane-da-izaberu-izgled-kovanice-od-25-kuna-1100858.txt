Hrvatska narodna banka (HNB) izdat će ove godine, u povodu obilježavanja 25. obljetnice neovisnosti Republike Hrvatske, 8. listopada 1991. – 8. listopada 2016., prigodni optjecajni kovani novac od 25 kuna, najavljeno je iz HNB-a. Građane su pozvali da se uključe u odabir otkova kovanice između tri prijedloga likovnih rješenja akademskoga kipara Damira Mataušića. Kako bi se građani mogli izjasniti o prijedlogu koji im je najprivlačniji, HNB je na svojoj internetskoj stranici objavio anketu koja je dostupna OVDJE, a rezultati ankete bit će uzeti u obzir pri donošenju konačne odluke o izboru najuspješnijega rješenja, nakon koje će slijediti izrada kovanice u Hrvatskom novčarskom zavodu. Nova prigodna optjecajna kovanica od 25 kuna bit će puštena u optjecaj 7. listopada ove godine, i to u količini od 50 tisuća komada. Do sada je Hrvatska narodna banka izdala 11 izdanja kovanica od 25 kuna, koje imaju svoju numizmatičku vrijednost, a mogu se, s obzirom na to da je riječ o prigodnom optjecajnom novcu, rabiti i kao sredstvo plaćanja. Prigodnim je kovanicama različite vrijednosti HNB do sada, primjerice, obilježavao primanje Hrvatske u Ujedinjene narode, 10. obljetnicu međunarodnog priznanja Hrvatske, 500. obljetnicu tiskanja Senjskoga glagoljskog misala, ulazak Hrvatske u Europsku uniju, uvođenje eura kao jedinstvene europske valute, održavanje Olimpijskih igara, jubilej 2000. godine ili održavanje skupštine Europske banke za obnovu i razvoj te prvog kongresa Hrvatskih esperantista u Zagrebu. >>Čekićem od 12 kilograma kuje novčiće s glagoljicom 