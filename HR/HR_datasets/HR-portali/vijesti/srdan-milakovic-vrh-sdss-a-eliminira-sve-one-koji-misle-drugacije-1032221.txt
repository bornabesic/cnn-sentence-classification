Donedavni predsjednik vukovarskog SDSS-a Srđan Milaković izbačen je iz stranke. SDSS sada više nema ni dogradonačelnika Vukovara, što je dužnost koju je obnašao Milaković. Stranačka disciplina – U SDSS-u nakon svih ovih postupaka i podvala jednostavno više nema prostora za moj rad. Stranački vrh odlučio je eliminirati sve one koji nisu istomišljenici i koji su proteklih godina postali prepoznatljivi u svojim sredinama, a postavlja one koji slijepo slušaju – kaže Milaković koji će na idućim parlamentarnim izborima biti kandidat grupe građana zajedno s dožupanom Karlovačke županije Sinišom Ljubojevićem. Upravo to je, kako stoji na službenoj stranici SDSS-a, razlog što je Milaković izbačen iz stranke. Navode kako su Milaković i Ljubojević svojim samostalnim izlaskom na izbore počinili teži oblik kršenja stranačke discipline, kako tako negativno utječu na izborne rezultate, što se sankcionira isključenjem. – U stranci postoji iznimno nezadovoljstvo, nepovjerenje, a sve je kulminiralo izborom kandidata za saborske zastupnike. Izabrani su ljudi koji nemaju podršku baze niti su prepoznatljivi, a po strani su ostavljeni oni za koje zajednica zna i koji su se svojim radom dokazali. Zbog svega toga Vukovarsko-srijemska županija, koja je organizacijski najjača, nema kandidata za Sabor, nego je Dragan Crnogorac postavljen tek za zamjenika Mile Horvata – kaže Milaković. Smetnja u planovima Kaže da između baze i čelnika stranke nema dovoljno komunikacije te da svatko tko se usudi reći nešto javno biva izbačen. Kaže i kako je sam prije nekoliko tjedana podnio ostavku na mjesto predsjednika vukovarskog SDSS-a, ali i da je na to bio zapravo prisiljen. – Da ja nisam podnio ostavku, oni bi raspustili cijelu gradsku organizaciju jer sam im ja, kao i još neki ljudi, smetnja u njihovim planovima. Imam najave novih ostavki od strane nekih članova stranke – kaže Milaković. 