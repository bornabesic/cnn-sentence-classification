Oko 300 dosadašnjih članova splitskog gradskog HSS-a i oko 70 članova splitsko-dalmatinskog županijskog HSS-a istupilo je iz te strenke zbog nezadovoljstva politikom predsjednika HSS Kreše Beljaka i sklapanja koalicije sa SDP-om, te su odlučili nastaviti svoje dijelovanje u HSS Stjepan Radić, priopćeno je u četvrtak u poslijepodnevnim satima. "Nastavljamo svoje djelovanje u HSS Stjepan Radić zbog agresivne i isključive politike trenutnog predsjednika HSS-a Kreše Beljaka, koja više nema veze sa temeljnom politikom nauka braće Radić i Statutom HSS-a, kao ni sa pripadnošću članstvu u Europskoj pučkoj stranci (EPP)", navodi se u priopćenju koje su potpisali dosadašnji dopredsjednik splitskog HSS-a Mislav Gulin i tajnik županijskog splitsko-dalmatinskog HSS-a Anđelko Duvančić, koji je bio i predsjednik trogirskog HSS-a. U prioćenju se tvrdi da su gradska i županijska organizacija stranke poptuno blokirane u radu "jer ne prihvaćaju privatne saveze predsjednika Kreše Beljaka sa SDP-om, provedene sistemom sile, netolerancije i ucjena prema članovima HSS-a u Splitu i Splitsko-dalmatinskoj županiji." Beljaka prozivaju za privatizaciju HSS-a te za "sramotnu političku trgovinu i prostituciju". "Ne želimo biti taoci niti možemo promatrati autokratsko vođenje i uništavanje najstarije hrvatske stranke od strane njenog trenutnog predsjednika. Ne prihvaćamo sramotnu trgovinu i političku prostituciju kojom nas predsjednik Krešo Beljak uvlači u koaliciju s SDP-ovim lažnim socijaldemokratima, čime se HSS odriče svojih temeljnih postulata i svog demokršćanskog svjetonazora," stoji u u priopćenju. Naglašava se kako je HSS "časna hrvatska stranka čije su vođe u prošlosti uvijek bile hrvatske političke ikone, dok je aktualni čelnik postao običan prevarant i trgovac foteljama koji ignorira interese stranke, volju članstva i odluke stranačkih tijela". Splitska organizacija HSS-a do sada je brojila oko 500 članova, a oni koji su je napustili tvrde kako se može očekivati nastavak masovnog istupanja iz stranke zbog nezadovoljstva Beljakovom politikom. >>Stipe Gabrić će biti na listi Narodne koalicije. Evo kako su glasovali HSS-ovci! 