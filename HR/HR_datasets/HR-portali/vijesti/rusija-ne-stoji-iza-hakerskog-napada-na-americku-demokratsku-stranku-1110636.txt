Ruski predsjednik Vladimir Putin rekao je kako ne zna tko stoji iza hakiranja američke Demokratske stranke, no da je važno da su te informacije javno objavljene, prenosi u petak novinska agencija Bloomberg. Dva dana prije sastanka G20 u Kini s američkim predsjednikom Barackom Obamom i drugim svjetksim čelnicima ruski predsjednik je rekao kako će možda biti nemoguće otkriti tko stoji iza objave osjetljive elektroničke pošte Demokratske stranke, ali da to nije učinila ruska vlada.  "Je li uopće važno tko je hakirao te podatke?", upitao je Putin, dodavši kako je "važan sadržaj koji je pušten u javnost".  "Nema potrebe odvraćati pažnju javnosti od biti tog problema, ukazujući na neka minorna pitanja poput potrage za onim tko je to učinio", smatra Putin. "No ponovno vam želim reći da ne znam ništa o tome i na državnoj razini Rusija to nije nikada radila", naglasio je.  Hakirana elektronička pošta koju je objavila aktivistička skupina WikiLeaks u srpnju je pokazala favoriziranje predsjedničke kandidatkinje Hillary Clinton unutar Demokratskog nacionalnog odbora, zbog čega je njegova predsjednica dala ostavku. Hakirana je i računalna mreža koja je korištena u kampanji kandidatkinje Clinton, kao i odbor stranke za prikupljanje sredstava za Predstavnički dom američkog Kongresa. Obama je u kolovozu rekao kako će razgovarati o tom kibernetičkom napadu s Putinom ako se pokaže da je za njega odgovorna Rusija, no da to neće dalje pogoršati odnose između dviju država koji su 2014. spali na razine iz Hladnog rata zbog ukrajinske krize, te suprotnih politika u Siriji. Clinton, za koju ankete tvrde da vodi u kampanji za izbore koji se održavaju u studenom, izjavila je kako su ruske obavještajne službe izvele taj napad, a neki dužnosnici tvrde da Moskva pokušava utjecati na američke izbore. Putin je odbacio te optužbe. >> Putin čitavu vojsku podignuo na razinu pune ratne spremnosti 