Ravnatelj Nacionalnog parka (NP) Krka Krešimir Šakić izvijestio je u petak u Skradinu da će na Skradinski buk, zbog očuvanja prirode, istodobno biti dopušteno maksimalno 10.000 posjetitelja, a posjetitelji će na zgradama NP-a u Skradinu i Lozovcu moći pratiti kolika je trenutna posjećenost i raspoloživ broj karata. Oni turisti koji dođu dok je broj posjetitelja iznad te brojke, morat će pričekati ili će ih djelatnici NP-a usmjeravati u neke druge dijelove parka, poput Burnuma i Roškog slapa gdje nema toliko ljudi kao na Skradinskom buku. - Vrijeme čekanja za ulazak na Skradinski buk posjetitelji će moći provesti obilazeći poučno - pješačke staze i vidikovce na srednjem toku Krke, a moći će uživati i u sakralnoj baštini koje Krka njeguje i otkriti svjedoče o brojnoj prošlosti ovog područja. Novost ove godine je i on line rezervacija i prodaja ulaznica za NP Krka preko web shopa Parkovi Hrvatske - rekao je Šakić. Državni tajnik u Ministarstvu zaštite okoliša i energetike Mario Šiljeg naglasio je kako će sve te aktivnosti pridonijeti podizanju kvalitete upravljanja posjetiteljima te daljnjem razvoju područja na kojima se nalaze i drugi nacionalni parkovi u Hrvatskoj. Nacionalni parkovi prirode jedan su od naših najjačih brendova, a dokaz tome je i podataka da ih je lani posjetilo preko 3,5 milijuna posjetitelja. Upravo su srpanj i kolovoz mjeseci u kojima je najveći pritisak te je bitno da najposjećeniji parkovi poduzmu mjere s ciljem rasterećenja najatraktivnijih lokacija, što je sada prvi učinio NP Krka.  Od prije desetak dana posjetitelji imaju mogućnost kupiti ulaznicu preko interneta, rekao je Šiljeg. Uz podršku ministarstva, dodao je, naši parkovi su za EU sufinanciranje prijavili 20 projekata poboljšanja posjetiteljske infrastrukture vrijednih oko 770 milijuna kuna koji sada prolaze fazu odobravanja. Šibensko-kninski župan Goran Pauk istaknuo je kako Županija u potpunosti podržava sve aktivnosti NP Krka, a ograničenje posjetitelja na Skradinskom buku je odlično jer je održivi razvoj tog područja apsolutni prioritet. Novoizabrani gradonačelnik Skradina Antonijo Brajković rekao je da se ovim mjerama zaštite temeljnog fenomena Nacionalnog parka ispunjava civilizacijski nalog koji je pred NP Krka postavljen prije 32 godine, kada je osnovan.