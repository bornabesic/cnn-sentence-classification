Javna rasprava o Nacrtu Plana gospodarenja otpadom RH za razdoblje od 2016. do 2022. okončana je jučer, a svoje neslužbene primjedbe na taj dokument koji je izradilo Ministarstvo zaštite okoliša i prostornog uređenja poslala je i Europska komisija (EK), odnosno njene opće uprave za regionalnu politiku i okoliš. Nema integracije U tim neslužbenim komentarima sročenim na pet stranica, među ostalim, navodi se da je u Planu nejasno predstavljen trenutačni sustav gospodarenja otpadom te da u novom Planu nedostaju integracije među akcijskim planovima. U EK su tako primijetili i da je u novom Planu osam centara za gospodarenje otpadom predviđeno s kapacitetom od 14 do 21 posto od trenutačne količine nastalog otpada. Ostalo bi se trebalo reciklirati, a to je, dade se iščitati iz komentara, prilično nerealno. – Hrvatska planira da će ostatak otpada ići u 90 sortirnih centara, a to izgleda vrlo zahtjevno s obzirom na to da je stopa recikliranja u 2014. godini bila samo 17 posto – navodi se u tom neslužbenom dokumentu EK. Novom Planu se prigovora i da u njemu nema cost-benefit analiza pa se navodi da se planira sagraditi veći broj manjih objekata te se upozorava da su obično manji objekti skuplji za izgradnju i rad jer nemaju koristi od ekonomije razmjera. U Ministarstvu zaštite okoliša, koje vodi mostovac Slaven Dobrović, za komentare iz EK kažu su da je riječ o neformalnom dokumentu koji ne utječe na donošenje Plana te da se ti komentari referiraju na raniju verziju. Nacionalni interes – Plan je nacionalni dokument koji izražava nacionalne interese, a koje smo mi u RH pozvani samostalno odrediti i razraditi – navode u Ministarstvu. EK će službeno komentirati Plan kad se on donese.  >>Hitno treba povući 475 milijuna eura iz EU za gospodarenje otpadom 