Čelnik Mosta Božo Petrov koji je sudjelovao u četvrtak navečer u Zadru na predizbornom skupu Akcije mladih rekao je kako su im ciljevi isti i kako ne sumnja u uspjeh zajedničke liste. "Čast mi je što je Most nezavisnih lista zajedno s Akcijom mladih napravio zajedničku listu i što možemo poduprijeti kandidata za gradonačelnicu i župana. Akcija mladih započela je istu borbu za grad i županiju, kao i Most na lokalnoj razini. Nakon četiri godine uspjeli smo se izboriti za načelnike i gradonačelnike. Akcija mladih ima iste ciljeve i uopće ne sumnjam u uspjeh ove liste", poručio je Petrov sa skupa u Muzeju antičkog stakla. Podsjetio je da su od 2013. do 2017., svaki put kad su građani dali povjerenje nezavisnim načelnicima i gradonačelnicima, pokazali ne samo da mogu racionalno upravljati blagajnom u tim lokalnim samoupravama, nego da su zaista sposobni i da mogu pomoći. "To je ono što razlikuje nas od političkih elita SDP-a i HDZ-a koji su nas doveli u to stanje", naglasio je Petrov. Pozvao je građane da izađu 21. svibnja na izbore, da podrže Most i Akciju mladih jer, dodao je, to je dan kada mogu iskoristiti mogućnost i izabrati i promijeniti svoju budućnost. Marijana Botić, kandidatkinja Akcije mladih i Mosta nezavisnih lista za gradonačelnicu Zadra, ustvrdila je kako su članovi Mosta nezavisnih lista uvidjeli da je najbolja borba protiv hobotnice i nepotizma ići izravno u glavu, čistog obraza. "Korupcija je jako duboko u društvenim strukturama. Mi izlazimo na ove izbore čistog obraza i srca. U protekle četiri godine promijenili smo politički život Zadra, upozoravali i govorili o problemima, korupciji. Sada je došlo vrijeme da ponudimo sadržajna rješenja, uvedemo pozitivne promjene kako bi Zadar postao grad iz kojeg se mladi neće iseljavati, grad ugodan za život, s javnom upravom koja će služiti građanima, a ne interesnim grupama", istaknula je. Marko Pupić Bakrač, kandidat Akcije mladih za župana Zadarske županije, smatra kako je njihova borba u protekle četiri godine bila gerilska. "Kakvi god bili rezultati nakon izbora, koliko god vijećnika imali, iza toga će biti teška borba. Okorjele strukture neće olako dati svoje položaje. Pitao sam se puno puta što mi sve ovo treba, mislio odustati, ali što nam je teže, to više znamo da smo na pravome putu. Nadam se da ćemo promijeniti Zadar onako kako to Most radi na državnoj razini", rekao je Pupić Bakrač.