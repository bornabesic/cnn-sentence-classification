Foto: FaH  NA SJEDNICI Vlade idućega tjedna trebao bi se naći prijedlog izmjena Zakona o rodiljnim i roditeljskim potporama kojima bi se one povećale, najavila je u srijedu ministrica za demografiju obitelj, mlade i socijalnu politiku Nada Murganić nakon prve sjednice Vijeća za demografsku revitalizaciju Hrvatske.  "Već za sljedeću sjednicu Vlade pripremili smo prijedlog nacrta izmjena i dopuna Zakona o rodiljnim i roditeljskim naknadama, koji je uz poreznu reformu i uz mjere subvencioniranja stambenih kredita za mlade sigurno - u ovom kratkom periodu od kada ova Vlada vodi državu - jedna od značajnih mjera koja ima izuzetan demografski odnosno pronatalitetni karakter", rekla je ministrica nakon sjednice Vijeća u Banskim dvorima, na kojoj je predstavljeno stanje i problemi demografskih kretanja u Hrvatskoj.  Najavila je da će Vijeće iduću sjednicu održat u lipnju, a na njoj će, kazala je, sva ministarstva čiji su predstavnici u Vijeću, razraditi i predložiti mjere za demografsku revitalizaciju iz njihovih nadležnosti.  Dogovorili smo da ćemo ići s financijskim materijalnim potporama našim obiteljima, ističe ministrica, ali i upozorava kako je najznačajnija, iako nije konkretna mjera, jedna kampanja, odnosno pozitivno ozračje prema vrijednostima obitelji, značenju vrijednosti djece i činjenici da su djeca "naša budućnost".  Problem demografije i demografskih mjera nadilazi mogućnost samo jednog ministarstva, ne samo u financijskom smislu nego i organizacijskom, kazala je ministrica. "Svjesni smo činjenice da za veliku većinu tih mjera treba ostvariti preduvjete i to je ono što je Vlada u svom programu zacrtala, gospodarski rast, više radnih mjesta, bolje plaćena radna mjesta".  Sporno im je radno vrijeme vrtića  Ministrica kao probleme koji utječu na demografsku sliku Hrvatske ističe neusklađenost između poslovnog života i stvarnog života obitelji, navodeći pritom radno vrijeme vrtića od kojih mali broj radi u drugoj smjeni, njihov nedovoljan broj, kao i nedovoljan broj predškolskih usluga, dnevnih boravaka.  Kaže kako je Ministarstvo znanosti i obrazovanja u tom smislu "vrlo kooperativno" te se, dodala je, razmišlja o mogućnosti da se promjenom radnog vremena vrtića i promjenom pedagoških uvjeta i standarda poboljša to stanje.  Ističe i potrebu da se poboljšaju usluge vezane uz njegu starijih članova obitelji, što je također "nešto što će omogućiti stabilnost obitelji i mogućnost da se mladi ljudi ne boje stvarati višečlane obitelji".  Velike mogućnosti da se svi ti uvjeti poboljšaju vidi kroz privlačenje sredstava iz eu fondova, a optimizam je u tom smislu, navela je, iskazala ministrica regionalnog razvoja i fondova EU Gabrijela Žalac.