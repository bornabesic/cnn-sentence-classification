Teroristički napadi islamista u Njemačkoj, koji su u srpnju šokirali cijeli svijet, navođeni su putem mobitela, a münchenski dnevnik Süddeutsche Zeitung objavio je jučer razmjenu poruka između izvršitelja i osobe koje su napade navodile. Riaz Khan Ahmadzai (17) napao je sjekirom 18. srpnja u regionalnom vlaku u bavarskom Würzburgu četvereočlanu obitelj. Ovako je tekla komunikacija između napadača i osobe iz ISIL-a koja mu je davala instrukcije. Operativac ISIL-a: “Kojim oružjem planiraš izvršiti pokolj?” Riaz Khan Ahmadzai: “Nož i sjekira već su spremni.” Operativac ISIL-a: “Ne nožem, učini to sjekirom.” Ahmadzai: “Moli se za mene da postanem mučenik. Sad čekam vlak.” Ahmadzai: “Možeš se početi moliti.” Operativac ISIL-a: “Već si na putu za raj.” Nedugo nakon ove poruke policajci su usmrtili Afganistanca Ahmadzaija, nakon što je sjekirom napao obitelj iz Hong Konga koja je bila na odmoru u Europi. Mohammad Daleel (27), azilant iz Sirije, dobio je zadatak da 24. srpnja eksplozivom skrivenim u naprtnjači ubije što više ljudi na muzičkom festivalu u bavarskom gradiću Ansbachu. Operativac ISIL-a: “Ubij ih sve na što većoj površini – neka mrtva tijela leže na tlu.” Napadač nije imao dovoljno hrabrosti krenuti u smrt. Oklijevao je. Daleel: “Koncert je pri kraju, a na ulazu je kontrola.” Naredbodavac je polako počeo gubiti strpljenje, očito iznerviran neodlučnošću napadača, promijenio je plan zločinačkog napada. Operativac ISIL-a: “Zaboravi koncert i kreni prema restoranu. Pobogu, čovječe, što je s tobom? Ja bih to učinio, pa kad bih ubio i samo dvojicu. Imaj povjerenja u Boga i trči pred restoran.” Nedugo nakon toga napadač Mohammad Daleel aktivirao je bombu pri čemu je ubio sebe i ranio 15 ljudi. I 15-godišnja Safia S., koja je 26. veljače na glavnom kolodvoru u Hannoveru policajcu zarila nož u vrat, dobivala je instrukcije putem mobitela od “Leyle”. “Namami ga u kut, ubodi nožem, otmi mu pištolj i pucaj.” >> Dron Predator ubio drugog čovjeka Islamske države 