Spasilačke ekipe danas su pod ruševinama talijanskoga hotela  zatrpanog lavinom  pronašle tri psića što je pobudilo novu nadu da bi neke od 23 nestale osobe za kojima se već peti dan traga mogle biti žive.  Vatrogasac Fabio Jerman rekao je da otkriće tri bjelodlaka štenca pasmine abruškog ovčara znači da možda još postoje zračni džepovi u urušenom zimovalištu, "važan znak života koji nam daje nade". Novi put je iskopan u ruševinama u najnovijim naporima da se pronađu preživjeli a sve glasnije se postavlja pitanje je li se katastrofa mogla izbjeći. "Ovo je utrka s vremenom, svjesni smo da moramo biti brzi, ali to nije teren u kojemu se lako napreduje", rekao je glasnogovornik vatrogasaca Luca Cari  a za to vrijeme ekipe rade na tome  da dospiju  do središnjeg dijela hotela, jer vjeruju da bi se ondje mogli nalaziti nestali. Internetom se proširio e-mail koji je hotelska uprava poslala vlastima  moleći pomoć samo nekoliko sati prije tragedije. Unatoč tome što nije spomenut strah od lavine opisuje se rastuća panika gostiju koji su zbog snijega ostali zatočeni u hotelu kad je potres pogodio regiju. Pet dana nakon što je velika lavina pogodila luksuzno zimovalište, pri čemu je poginulo najmanje šest osoba, mali novi znak života ohrabrio je spasioce kad su pronašli žive štence okoćene u tom hotelu u prosincu. U petak je izvučeno devetero ljudi koji su ostali zatočeni u uskim prostorima te jeli prljav snijeg da prežive. 