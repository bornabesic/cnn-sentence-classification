Američki predsjednik Donald Trump otkrio je vrlo povjerljive informacije o Islamskoj državi ruskom ministru vanjskih poslova Sergeju Lavrovu, rekli su izvori za američke medije. Kako prenosi BBC, informacija je došla od partnera SAD-a koji nije dao dozvolu da se podijeli s Rusijom. Trumpa u SAD-u mnogi optužuju za veze s Rusijom, što on odbacuje, a FBI trenutačno vodi i istragu njegove predsjedničke kampanje zbog povezanosti s ruskim interesima. Trump je ugostio Lavrova u Bijeloj kući prošli tjedan, zajedno s ruskim veleposlanikom Sergejem Kisljakom, dan nakon što je udijelio otkaz šefu FBI-ja Jamesu Comeyu. Izvori su rekli da je Trump tijekom rasprave o Islamskoj državi na sastanku sišao s teme i otkrio informaciju dobivenu od američkog saveznika, za koju se smatralo da je preosjetljiva za dijeljenje s drugim saveznicima. Drugi prisutni navodno su shvatili pogrešku i pokušali zauzdati štetu tako što su obavijestili CIA-u i NSA. Dužnosnici su odbacili medijske napise, ali je visoki dužnosnik Trumpove Republikanske stranke zatražio objašnjenje. 