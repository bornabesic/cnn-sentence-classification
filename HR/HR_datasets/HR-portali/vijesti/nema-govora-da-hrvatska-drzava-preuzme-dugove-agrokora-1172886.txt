Nakon izlaganja predsjednice Kolinde Grabar-Kitarović na današnjoj konferenciji "Hrvatska kakvu trebamo", na kojoj je u prvom planu brendiranje Hrvatske, odnosno pozicioniranje Hrvatske u svijetu, i to kroz prizmu definiranja nove vanjske politike Hrvatske, prepoznatljivosti hrvatskih proizvoda na svjetskom tržištu, hrvatske kulture i kulturne baštine te tko smo mi i kako se možemo predstaviti svijetu, izjavu za novinare dao je i ministar financija Zdravko Marić. Upitan je li točna informacija da Agrokor u ovome trenutku može računati samo na novac američkih fondova, Marić nije htio odgovoriti, baš kao ni na pitanje očekuje li da će Sberbank inzistirati na stavu da je dug Agrokora dug hrvatske države. No rekao je da o preuzimanju dugova nema govora.  – Čuli ste riječi svih nas, i premijera Plenkovića, od prvog dana – to je isključivo privatna kompanija i sigurno je da je država napravila jedan zakonodavni okvir da se lakše može ući u proces strukturiranja, ali ni o kakvom prepoznavanju i preuzimanju dugova nema ni govora.