Policija u kineskom gradu Nanjing spasila je tek rođenu bebu iz zahodske školjke nakon što ju je pri porodu tamo ostavila njena majka. Kako prenosi DailyMail, žena prezimena Yue nije ni bila svjesna da je uopće trudna. Otišla je u zahod jer je mislila kako ima obične bolove u trbuhu. Nakon poroda je napustila stan te otišla u bolnicu, a novorođenče je ostalo naglavačke zaglavljeno u školjci. Yueina cimerica, koja je pozvala je policiju i majku djeteta ispratila u bolnicu, kaže kako ni sama Yue nije znala da je uopće trudna. - Uplašili smo se. Upitala sam ju da li želi zvati policiju. Izgledala je jako slabo pa smo otišle u bolnicu, a policiju sam obavijestila od djetetu, kaže cimerica koja je dodala kako je Yue imala dečka prije godinu dana, ali nikada nije imala niti jedan simptom trudnoće. Policajci su pronašli uplakanu bebu i izvukli je iz zahodske školjke. Omotali su je u deku i požurili u dječju bolnicu. Potvrdili su kako dijete nije ozlijeđeno, a sada pokušavaju pronaći Yueinu obitelj. Pretpostavlja se kako je Yue otišla u zahod zbog bolova u trbuhu, a potom se šokirala zbog poroda pa je ostavila novorođenče u školjci. 