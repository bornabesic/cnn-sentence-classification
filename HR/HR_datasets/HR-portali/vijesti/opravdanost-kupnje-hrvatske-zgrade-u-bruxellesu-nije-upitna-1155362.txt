Zgradu u Bruxellesu koju je Hrvatska kupila još 2013. za potrebe Stalnog predstavništva RH pri EU i Veleposlanstva RH u Belgiji, a čije se adaptacija razvukla na više od četiri godine, bit će useljena sljedeće godine. Iz Ministarstva vanjskih i europskih poslova kažu kako su izradili studiju ekonomske opravdanosti ulaganja u nedovršeni objekt, što je lani bila zamjerka Državne revizije, te će predložiti Vladi da se projekt nastavi jer “ta studija potvrđuje da lokacija i nabavna cijena zgrade nisu sporne te da su primjerene funkciji”. “Plasiranje laži” Predsjednica Kolinda Grabar Kitarović prije nekoliko je dana kazala kako “zna za nekoliko predmeta koje bi DORH mogao malo pažljivije pogledati”, da bi dan kasnije Večernji otkrio kako se to odnosi na neprocesuiranje kupnje zgrade u Bruxellesu – a istraga je navodno pokrenuta kada je tvrtka koja je izgubila posao vezan uz kupnju podnijela prijavu DORH-u, ali i da je sporna kupnja pokućstva za veleposlanstvo u Washingtonu veleposlanika Joška Para. Oba slučaja datiraju iz mandata Vesne Pusić (HNS) koja je jučer poručila kako su “insinuacije vezane uz kupnju zgrade neistinite”. – Pregovori oko te zgrade započeti su mnogo prije mandata Vlade u kojoj sam bila ministrica. Uspjeli smo kupiti tu zgradu za nekoliko milijuna eura manje od cijene o kojoj se prvotno pregovaralo – pojašnjava Pusić, koja priznaje kako je adaptacija tekla sporo, ali i ističe kako “insinuirati kako se radilo o kriminalu ima isključivu svrhu plasirati laž u javnost”. Nalaz Državne revizije objavljen lani imao je primjedbe na zgradu kupljenu za 11,5 milijuna eura, za koju je početno bilo planirano ulaganje od dodatnih 21 milijun kuna. Prema troškovniku iz 2015., u rekonstrukciju bi trebalo uložiti dvaput više, 40 milijuna kuna. Građevinsko-urbanistička dozvola još nije bila ishođena, na usluge odvjetnika, dokumentaciju... otišlo je više od 1,2 milijuna kuna. Uz to, samo u 2015. za korištenje zakupljena prostora, u kojima su misije koje bi se trebale preseliti u novu zgradu, plaćeno je 1,5 milijuna kuna. Zbog svega toga revizori su MVEP-u zamjerili što, prije svega, nisu izradili studiju ekonomske opravdanosti ulaganja u nedovršeni objekt. Iz MVEP-a se doznaje da su se nalazom revizije počeli baviti odmah po početku mandata ministra Davora Ive Stiera. Napravljena je projektna dokumentacija, ishođena je okolišna dozvola, predan zahtjev za ishođenje urbanističke dozvole. – Sudski vještaci za graditeljstvo i arhitekturu izradili su neovisnu studiju koja je analizirala radnje, vrijeme i sredstva potrebna za dovršenje. Studija ekonomske isplativosti nije rađena u klasičnom smislu da se pokaže u kojem vremenu će se zgrada “isplatiti”, budući da djelatnost Stalnog predstavništva pri EU ne donosi mjerljivu dobit – kažu iz MVEP-a te dodaju kako je studija pokazala da projekt nije sporan te da će Vladi predložiti njegov nastavak. Na pitanje o zgradi, premijer Andrej Plenković rekao je da “veličinom odgovara ne samo potrebama misije nego svih diplomatskih predstavništava u Bruxellesu, a mogla bi biti i dom uredima hrvatskih županija”. “Vrijeme je da se otvori” – Kako napreduje taj postupak i kako je trajao za vrijeme ranijih Vlada, ne znam. Zatražio sam da vidimo gdje smo s time. Prošlo je četiri godine, vrijeme je da se zgrada stavi u funkciju i uštede sredstva koja idu na najam – rekao je premijer. Što se tiče kupovine namještaja za veleposlanstvo u Washingtonu, rječ je bila o tome da je veleposlanik Joško Paro na namještaj utrošio 472.000 kuna, ali novac nije bio osiguran iz proračuna, nego od prodaje bivše zgrade veleposlanstva u glavnom gradu SAD-a. Revizija je prigovorila MVEP-u da je taj trošak trebao biti uvršten u bilancu Ministarstva, kao i to da su se pri javnoj nabavi namještaja trebali poštovati propisi kao da se pokućstvo nabavlja iz proračuna. MVEP tada nije imao primjedbe na nalaz revizije, dok su nam jučer pojasnili da su njihove nadležne službe lani poduzele sve radnje i pribavile dokumentaciju koju je zatražila Revizija te zatražile neovisnu stručnu ocjenu čiji nalaz još očekuju.   >>Pusić uzvraća predsjednici Grabar-Kitarović: Insinuacije o kupnji zgrade u Bruxellesu neistinite su >>RH kupuje zgradu u Bruxellesu od 4000 m²  za 86,8 milijuna kuna Iz DORH-a potvrđuju da se izvidi provode oko kupnje zgrade u Belgiji te oko unutrašnjeg uređenja veleposlanstva u Washingtonu. Što se tiče MVP-a i nalaza revizije za 2015., DORH je od Državnog ureda za reviziju tražio dostavu tih podataka u kolovozu, dok su od Minstarstva uprave i MVP-a dostavu podataka tražili u rujnu i listopadu 2016. Dokumentacija im je dostavljena i izvidi se provode. Što se tiče MIG-ova, pada jednog aviona i remonta više njih u Ukrajini, izvidi su provedeni u suradnji s PNUSKOK-om i Vojnom policijom. O remontu MIG-ova u Ukrajini, USKOK je nakon provedene istrage podigao optužnicu protiv dvije osobe, a optužnica je nedavno postala pravomoćna na zagrebačkom Županijskom sudu. Za dio koji nije obuhvaćen tom optužnicom izvide i dalje provodi Vojna policija, kažu u DORH-u. (Ivana Jakelić)