“Hrast je u školi dobar samo za parkete!” Ova parola orila se prije dva dana s pozornice prosvjeda za kurikularnu reformu kojega je podržalo oko 20.000 građana. Rečenica pripada Ivani Zanze, izvršnoj direktorici udruge Roda, majki srednjoškolca i jednoj od organizatorica velikog prosvjeda. - Nisam puno razmišljala, samo je izašlo iz mene. Hrastov svjetonazor i nastojanja ne mogu biti dobri za društvo, čak su opasni, odgovaraju samo jednoj uskoj grupi društva, a sve ostale diskriminiraju. Radikaliziraju društvo, izravno traže smanjenje ljudskih prava, ugrožavaju teško stečena prava ranjivih skupina u društvu - kaže Zanze. Ona je prije dva dana hodala uz ostale građane koji su tražili promjene. Među tih 20.000 ljudi bila su djeca, roditelji, prosvjetni radnici, ali i svi građani koji žele bolju budućnost za Hrvatsku. Bili su i članovi bivše radne skupine za provedbu kurikularne reforme predvođeni Borisom Jokićem, koji su prije godinu dana podnijeli ostavku jer su na njih vršili pritisak ministri Oreškovićeve Vlade, stranke Hrast i ostalih konzervativnih udruga kao što su Vigilare i U ime obitelji. Nakon njihove ostavke, organiziran je jedan od najvećih prosvjeda u povijesti Hrvatske na kojemu se okupilo oko 50.000 ljudi. Tada se tražila ostavka ministra obrazovanja Predraga Šustara i reforma školstva, ali godinu dana poslije održao se još jedan prosvjed koji traži upravo istu stvar. - Tražimo ostavku ministra obrazovanja Pave Barišića i predsjednice Povjerenstva za provedbu strategije znanosti i obrazovanja Dijane Vican te poništenje natječaja za izbor nove Ekspertne radne skupine za kurikularnu reformu na čelu sa savjetnicom ministra Jasminkom Buljan Culej - poručili su organizatori prosvjeda. Kako su rekli, tek kada oni odu, otvorit će se put za jednu bolju budućnost. Prosvjed je organizirala GOOD inicijativa koja okuplja 40-ak organizacija civilnog društva, među kojima je i roditeljska udruga Roda. - Roda je kao udruga vrlo aktivno uključena u zaštitu i promicanje prava djece i zalaže se za njihovo dostojanstveno djetinjstvo i osiguranje uvjeta za optimalan rast i razvoj, a naš angažman i podrška u organizaciji bili su neupitni od prvog trenutka. Mobilizirale smo u oba prosvjeda brojne roditelje diljem Hrvatske kojima je dosta - kaže Zanze te dodaje da je i njoj dosta. Ona je majka djeteta koje završava treći razred gimnazije, a upravo ju je i njen sin odveo u aktivizam. Prvo u Rodu, a sada i na prosvjed kojemu je cilj osigurati bolju budućnost za sve buduće naraštaje. - U ovih 15 godina, otkako Roda postoji, odrasle su generacije i generacije djece kojima nije dana šansa. Vrijeme je da zaustavimo uništavanje budućnosti naše djece zbog trenutnih političkih interesa bilo koje interesne skupine. Želimo osigurati djeci odrastanje u modernom, kvalitetno osmišljenom obrazovnom sustavu koji će im dati konkurentna znanja i vještine za život u 21. stoljeću - ističe Zanze. Ono što traže svi ljudi koji su unatoč kiši prije dva dana došli na zagrebački Trg bana Jelačića jest obrazovanje bez politike i ideologije. To su pokazali i transparenti na kojima je pisalo “Obrazovna reforma je javni interes”, “Iznevjerili ste kurikularnu reformu” i “Opus dej go avej!” To nas dovodi do prve rečenice ovog teksta. I. Zanze kaže da Hrast, ni bilo kakva slična organizacija, ne može pridonijeti boljoj budućnosti djece i društva. - Nijednoj ideologiji nije mjesto u školama. Tamo ih treba učiti toleranciji, prihvaćanju, različitosti, a ne diskriminaciji i netoleranciji prema različitostima i različitima. Zato je hrast u školama ok samo za parkete. Iako kažu da danas ima i boljih podova - rekla je I. Zanze.