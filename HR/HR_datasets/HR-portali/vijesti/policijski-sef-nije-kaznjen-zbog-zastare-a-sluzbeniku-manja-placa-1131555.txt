Slučaj pokojnog policajca Dine Molnara, koji je pronađen mrtav prije gotovo četiri godine, završio je na Europskom sudu za ljudska prava kojem se obratio njegov otac, Josip Molnar. On je zatražio zaštitu svojih prava zbog neučinkovite istrage, kako je uvjeren, ubojstva njegova sina koji je prijavio korupciju u policiji. Hrvatska do kraja siječnja 2017. ima rok za odgovor Europskom sudu na Molnarov podnesak. Županijsko državno odvjetništvo (ŽDO) u Varaždinu je utvrdilo, naime, da je Dino Molnar počinio samoubojstvo, no s takvim rezultatom istrage nikad se nikad se nisu složili njegova rodbina i prijatelji. Dino Molnar je, podsjetimo, pronađen mrtav nedugo nakon što je u sjedište MUP-a poslao predstavke u kojima neke svoje nadređene i kolege optužuje za korupciju. Stoga smo pitali MUP što su učinili po tim predstavkama. A u MUP-u kažu da su proveli dva inspiciranja navoda iz tih predstavki kako bi se utvrdilo je li bilo povrede službene dužnosti te možebitnih kaznenih djela rukovoditelja ustrojstvenih jedinica PU međimurske. Na kraju su, navode, utvrđene povrede službene dužnosti jednog rukovoditelja i jednog policijskog službenika. Protiv njih pokrenuti su disciplinski postupci zbog utemeljene sumnje na počinjenje težih povreda službene dužnosti iz čl.96.st.1. t.1. Zakona o policiji (neizvršavanje, nesavjesno, nepravodobno ili nemarno izvršavanje službenih obveza op.a.). No, protiv rukovoditelja je obustavljen disciplinski postupak zbog zastare, dok je policijski službenik pravomoćno osuđen te mu je izrečena novčana kazna u mjesečnom iznosu od 15 posto od posljednje plaće koja mu je isplaćena za puni mjesec na vrijeme od pet mjeseci. Oba izvješća MUP je poslao ŽDO-u koji se pak proglasilo nenadleženim.     >> Slučaj pokojnog policajca Dine Molnara završio na Europskom sudu za ljudska prava