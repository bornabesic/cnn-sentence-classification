Građani ipak neće osjetiti udar zbog promjena na tržištu plina - cijena plina za kućanstva od 1. travnja, kada se i formalno tržište za kućanstva liberalizira, ostaje na istoj razini. Napokon je, naime, dočekana i službeno donesena odluka Vlade o cijeni plina po kojoj je opskrbljivač na veleprodajnom tržištu plina dužan prodavati plin opskrbljivačima u javnoj usluzi za kupce iz kategorije kućanstvo u razdoblju od 1. travnja ove godine do 31. ožujka 2018. I ona iznosi 0,1809 kuna po kilovatsatu. Utvrdila je to jučer Vlada nakon višetjednog spekuliranja i očekivanja te famozne regulirane cijene, temeljem koje finalna cijena plina za kućanstva od travnja ostaje ista. U tu cijenu plina od 0,1809 kuna po kilovatsatu uključen je trošak naknade za korištenje transportnog sustava, trošak naknade za prekoračenje ugovorenog kapaciteta, trošak naknade za korištenje sustava skladišta plina te trošak naknade za organiziranje tržišta plina. Jučer su, uzgred, maksimalnu reguliranu cijenu i morali donijeti, bio je zadnji dan za odluku, jer se mijenja način nabave plina. Naime, budućnost opskrbljivača plinom u obvezi javne usluge uvelike ovisi o odluci Vlade jer oni od 1. travnja ove godine nemaju ugovore kojima će osigurati isporuku korisnicima iz obveze javne usluge, s druge strane pritisnuti rokovima za zakup godišnjih transportnih kapaciteta koji je 7. ožujka moraju donijeti odluku koju količinu prirodnog plina trebaju ugovoriti za iduću plinsku godinu i trebaju li tražiti plin za kućanstva već za travanj ove godine od drugih dobavljača. No, kako je zapravo Vlada uspjela zadržati cijenu plina za kućanstva na istoj razini? - Mi smo prvo ministarstvo koje se uhvatilo u koštac s problematikom plinskog poslovanja. Napori koje smo poduzeli i kojima smo spriječili značajno poskupljenje plina pokazuju da populisti iz opozicije koji su prije imali priliku krojiti politiku nisu bili u stanju voditi energetski sektor Hrvatske - istaknuo je Ante Čikotić, državni tajnik u Ministarstvu zaštite okoliša i energetike.   Poduzeli su, kaže Čikotić, sve raspoložive mjere kako bi se utjecalo na cijenu plina te su se sagledale sve stavke u strukturi cijene plina i našlo prostora da ne dođe do udara na standard građana. I to kroz, primjerice, smanjivanje udjela u cijeni koje imaju tranzitni i transportni troškovi, troškovi skladištenja te racionalizaciju poslovanja državnih tvrtki. Posebno se vodilo računa da se kroz smanjenje ostalih troškova koji se plaćaju kroz račun za plin, uz zaštitu građana i industrije, istovremeno osigura da se ne našteti poslovanju naših energetskih kompanija poput HEP-a i Plinacroa kojem je transportna tarifa smanjena 20 posto. - Kroz smanjenje tarifa i ostalih stavki u računima, benefite će osjetiti i građani i industrija - istaknuo je državni tajnik Čikotić, naglasivši da su u posljednjih mjesec dana radili čitav niz sastanaka sa svim sudionicima i da su dokazali da se predanim radom može zaštititi interese građana i ojačati ulogu industrije. Svi, a tu mislimo i na HEP, i na Inu, i na Plinacro, morat će podnijeti dio tereta i nitko, kako se neslužbeno može čuti, neće više imati ekstramarže kao dosad. U Plinacrou nemaju službeni komentar, no vladajući su uvjereni da im manje transportne marže neće naškoditi te da će i dalje biti kredibilni i moći investirati. U Ini, također, nemaju službeni komentar, a u HEP-u, pak, podsjećaju da je u tijeku natječaj za nabavu plina za naredno razdoblje 2017./2018. pa kažu da do okončanja natječajnog postupka ne raspolažu svim elementima za analizu utjecaja cijene plina, utvrđene odlukom Vlade, na poslovni rezultat HEP-a. No, pitanje ostaje po kojoj će cijeni (trenutačna tržišna je oko 0,20 kuna po kilovatsatu, i to bez troškova transporta) Ina prodavati plin HEP-u, hoće li Ina prodavati plin ispod tržišne cijene ili će HEP kupovati po višoj cijeni pa prodavati po manjoj i tko će na kraju snositi gubitak zbog razlike između tržišne cijene i cijene po kojoj će se isporučivati plin. Uzgred, Ina je dosad, od 1. travnja prošle do 31. ožujka ove godine, plin prodavala HEP-u po cijeni od 0,1369 kuna po kilovatsatu, a HEP opskrbljivačima u javnoj usluzi opskrbe plinom kućanstava po cijeni od 0,1734 kune po kilovatsatu. Dok u tvrtkama šute, političari se hvale, ali i kritiziraju. Čelnik Mosta Božo Petrov pohvalio se na Facebooku da je doneseno rješenje još jedan “veliki uspjeh Mostova tima u Ministarstvu energetike”. Međutim, HDZ-ovom dijelu Vlade nije dobro sjela objava. Neslužbeno poručuju da se jako dobro zna tko je odradio najveći dio posla i da je to bio jasan nalog premijera Plenkovića. - Zna se i tko je izvršna, a tko zakonodavna vlast. Zna se vrlo dobro tko je radio noćima ne bi li se došlo do rješenja i čija je to bila inicijativa. Jasne su upute bile od strane premijera i nije fer da si Most pripisuje zasluge za to - poručuju iz HDZ-a. HNS, njihov šef Ivan Vrdoljak, ujedno i bivši ministar gospodarstva čije se ime često prozivalo kad je plin u pitanju priopćio je pak kako se iz Vladine odluke može iščitati da se radi o poskupljenju od pet posto. Njegov komentar Vlada je odlučila ignorirati. Tek poručuju da ostaju pri istome -– cijene plina za kućanstva od 1. travnja ostaje ista.