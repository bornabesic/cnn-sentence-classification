Pritisci na šefa SDP-a Davora Bernardića da donese odluku o gradonačelničkom kandidatu za Zagreb rastu iz dana u dan. Gotovo da nema člana vodstva stranke koji ne drži da bi se konačno trebalo odlučiti hoće li SDP imati svog kandidata ili će se nekog podržati. Kako aduta s kojim bi mogli ući i u drugi krug nemaju, sve je više onih koji navijaju za drugu opciju. A između Anke Mrak Taritaš i Sandre Švaljek većina je u vrhu stranke za HNS-ovu kandidatkinju. No ne stišću Bernardića samo njegovi. I koalicijski partneri SDP-a nadaju se da će se šef partije “trgnuti” i odlučiti za Mrak Taritaš. – Intuicija mi kaže da je Mrak Taritaš pun pogodak, a potvrdile bi me i sve ankete koje je vidio i šef SDP-a. Siguran sam da možemo promijeniti stvari u Zagrebu, ali jedino svi zajedno. Nadam se da će tako i biti – kaže predsjednik HSU Silvano Hrelja. Dodaje i kako bi doista trebalo biti manje bitno tko je čiji glavni kandidat. – Pa neće SDP ostati praznih ruku. Možda u ovom trenutku na Iblerovu još ne vjeruju da je to najbolje rješenje, ali mislim da će i oni polako doći do toga. Treba samo biti strpljiv – uvjeren je. Na istom je tragu i HSS. – Imam vrlo visoko mišljenje o Anki Mrak Taritaš. Nije nam neprihvatljiva kandidatkinja. Ako je dilema Mrak Taritaš ili Sandra Švaljek, apsolutno sam za Mrak Taritaš. No odlučit će gradska organizacija – kaže šef HSS-a Krešo Beljak. U svakom slučaju Bernardić će se brzo morati odlučiti, a to mu neće biti nimalo lako. Nije tajna da dobar dio zagrebačkog SDP-a ne želi HNS na vlasti i da zaziru od ideje da podrže njihovu kandidatkinju. – Mnogi od njih bi radije da pobijedi Milan Bandić nego da HNS dobije gradonačelnika. To vam je tako. I upravo ta struja i navija za Švaljek – kaže izvor iz zagrebačkog SDP-a. No to si stranka, dodaje, nikako ne bi smjela dozvoliti. Švaljek je, kaže, savjetovala HDZ-ove Vlade, bila zamjenica Milana Bandića, a sada ima podršku HSLS-a koji je u Vladi s HDZ-om. Koga će na kraju slušati Bernardić, gradsku organizaciju koja mu čuva leđa ili novoizabrano vodstvo i koalicijske partnere, znat će se vrlo brzo, možda i za desetak dana. >> Grbin oštro po ministru: Barišić je plagijator i stavio je svoj privatni interes ispred javnog 