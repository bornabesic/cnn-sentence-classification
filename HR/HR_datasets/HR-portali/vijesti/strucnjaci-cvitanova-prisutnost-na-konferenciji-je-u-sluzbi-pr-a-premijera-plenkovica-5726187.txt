Informacija da se izdavanje fiktivnih putnih naloga nastavilo i nakon isteka mandata Milanovićeve Vlade nije i jedina zanimljivost odaslana s jučerašnje zajedničke konferencije za novinare premijera Andreja Plenkovića i glavnog državnog odvjetnika Dinka Cvitana. Zajedničko pojavljivanje na istoj konferenciji premijera, čije su stručne službe predmet istrage, i prvog čovjeka Državnog odvjetništva koje tu istragu vodi, u najmanju je ruku - zbunjujuće. Pogotovo ako se ima na umu da Cvitan, koji je izgledao prilično smrknuto, na toj presici nije imao ništa dodati onome što je premijer rekao. Ne bi, naime, bilo ništa sporno da je premijer Plenković jučer sam stao pred novinare i priopćio im da su nadležne Vladine službe došle do novih saznanja o fiktivnim putnim nalozima te da su ih predale USKOK-u. Ne bi bilo ništa sporno ni da je te informacije javnosti priopćio Dinko Cvitan, ali na odvojenoj konferenciji za novinare upriličenoj u sjedištu DORH-a. Ostalo je, međutim, nejasno zbog čega se glavni državni odvjetnik odlučio pojaviti kao gost na Plenkovićevoj konferenciji za novinare u sjedištu Vlade čije stručne službe USKOK već istražuje, a kako stvari stoje - i dalje će istraživati. Prema Ustavu (članak 129) DORH je samostalno i neovisno pravosudno tijelo koje je ovlašteno postupati protiv počinitelja kaznenih djela i drugih kažnjivih djela. Ustav je, dakle, definirao Državno odvjetništvo kao dio sudbene vlasti. Pitali smo zato glavnoga državnog odvjetnika Cvitana da nam objasni zbog čega je otišao gostovati na premijerovu konferenciju za novinare i je li tom gestom stvorio dojam o ugrožavanju ustavnog načela trodiobe vlasti i neovisnosti DORH-a. - Glavni državni odvjetnik Dinko Cvitan dao je pojašnjenje ogovarajući na pitanja novinara ispred zgrade Vlade i nema potrebu davati dodatna pojašnjenja - stoji u odgovoru koji nam je uputila glasnogovornica DORH-a Martina Mihordin. Na naše pitanje je li mu ona savjetovala da gostuje na Plenkovićevoj konferenciji za novinare, kratko je odgovorila: - Nisam oko toga konzultirana. Anto Nobilo, odvjetnik koji je ranije radio i kao tužitelj, za Jutarnji je izjavio: - Na razini dojma Cvitanov odlazak na zajedničku konferenciju za novinare u Vladu je pogrešan jer ispada kao da su Državno odvjetništvo i Vlada na istoj strani. Međutim, Državno odvjetništvo ovdje istražuje stručne službe Vlade kojoj je na čelu Andrej Plenković. Vlada je o otkrićima do kojih je internom istragom došla izvijestila USKOK, i to je njezin posao i zakonska obaveza, ali Cvitan nije trebao dolaziti u Vladu na konferenciju za novinare. Plenković je nedvojbeno u nezgodnom položaju jer se njegova kuća istražuje, a nikome nije ugodno kad mu istražuju kuću. Tu neugodnu situaciju Plenković je pretvorio u svoj PR i pozvao Cvitana kako bi ostavio dojam da su on i DORH na istoj strani. Cvitan je očito ocijenio da na to mora pristati, pogotovo u svjetlu spekulacija da ga žele smijeniti. Zajednička konferencija za novinare je, dakle, trebala Plenkoviću, a ne Cvitanu. Ne bih rekao da Cvitanovo pojavljivanje na toj konferenciji predstavlja kršenje načela trodiobe vlasti, niti Zakona o Državnom odvjetništvu, ali je njime poslana loša poruka - zaključuje Nobilo. Profesorica ustavnog prava Sanja Barić također smatra da Cvitan nije trebao prisustvovati toj konferenciji za novinare i također drži da je njegovo ukazivanje u Vladi trebalo Plenkoviću, ali ne i DORH-u. - Pozivanjem Cvitana na konferenciju premijer je poslao dvije poruke - prva je da pokušava sa sebe skinuti etiketu utvrdi li se da su se protuzakonitosti događale i u prvim mjesecima njegova mandata u Vladi, a druga je da je upravo on taj koji daje zeleno svjetlo da se krivci istraže. Glavni državni odvjetnik svojom je prisutnošću na konferenciji očito trebao potvrditi da je to što premijer ima reći istina i to je, moram priznati, doista neobično - konstatirala je Barić i dodala: - Ne možemo reći da je načelo trodiobe vlasti samim time ugroženo. Ovdje je riječ o političkoj poruci premijera u kojoj se on nastoji distancirati od mogućih protuzakonitosti u Vladi. Zasad nije jasno zbog čega je Cvitan pristao na pojavljivanje na toj konferenciji, a samim time i na sudjelovanje u premijerovu političkom potezu.