Foto: FAH  SLOVENSKO ministarstvo unutarnjih poslova potvrdilo je u četvrtak da je od hrvatskog MUP-a dobilo prijedlog nove regulacije granične kontrole na prijelazu Bregana/Obrežje u vrijeme turističke sezone do 1. listopada radi ubrzanja prometa u vrijeme očekivanih  prometnih gužvi.  "S kolegama iz hrvatskog MUP-a u stalnom smo kontaktu, prvenstveno glede sustavnih kontrola na granici", a prijedlog koji smo primili još proučavamo, potvrdili su u Ljubljani.  Slovenski MUP je kazao da Hrvatska predlaže da se hrvatska granična policija tijekom sezone opet preseli u postojeće stare prostore na Bregani, na hrvatskoj strani granice.  Taj je prijedlog u skladu sa smjernicama Europske komisije u vezi implementacije sustavnih graničnih kontrola uvedenih u travnju.  Ravnateljstvo hrvatske policije potvrdilo je danas za medije da je prijedlog o premještanju hrvatskih graničnih policajaca u sezoni dalo zbog ocjene da će to ubrzati protočnost prometa.  Premještanje hrvatske policije sa zajedničkih "one-stop" kontrolnih mjesta na kojima su nadzor provodili sa slovenskim kolegama predviđeno je samo na najvećem slovensko-hrvatskom međunarodnom graničnom prijelazu, gdje su od uvođenja sustavnih kontrola u nekim situacijama zabilježena višesatna čekanja vozila i putnika, zastoji i  duge kolone.  Vjeruje se da će odvajanje hrvatske policijske kontrole i njezino vraćanje na Bregani na prijašnju poziciju to tehnički ublažiti jer će svaka strana ovisno o strukturi prometa i njegova intenziteta moći otvoriti veći broj ulazno-izlaznih trakova, nego što je to bilo moguće do sada.