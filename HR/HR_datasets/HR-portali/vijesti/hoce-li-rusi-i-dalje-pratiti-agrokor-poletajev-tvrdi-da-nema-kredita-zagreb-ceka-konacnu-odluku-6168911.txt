Iako je Maksim Poletajev, drugi čovjek Sberbanka, jučer poručio kako najveća ruska banka neće dati kredit Agrokoru, konačne odluke o tome, kako doznajemo, ipak još nema. Na to nas je jučer upozorilo nekoliko sugovornika, dobro upućenih u zbivanja na relaciji Agrokor - Sberbank te upoznatih s načinom funkcioniranja najveće ruske banke. - Poletajev je to rekao, no to ne treba doživljavati kao konačnu odluku - kaže naš sugovornik, koji ističe da bi Sberbank i dalje bio spreman kreditirati Agrokor, ali, naravno, pod određenim uvjetima. Na to, dodaje, upućuje i razgovor koji je Poletajev u ponedjeljak imao u Banskim dvorima, gdje se susreo s premijerom Andrejem Plenkovićem i ministricom gospodarstva Martinom Dalić, te njegov kasniji susret s Antom Ramljakom, Vladinim povjerenikom u Agrokoru. Iako je opći dojam da je ishod razgovora Poletajeva s hrvatskom stranom negativan, naš sugovornik ističe da to baš i nije tako. - Razgovor u Vladi bio je korektan, a nije loše prošao ni razgovor s Ramljakom - ocjenjuje, te dodaje kako Sberbank nastavlja komunikaciju s hrvatskim vlastima oko Agrokora.. Ipak, napominje, takve ključne odluke, kao što je kreditiranje, na kraju donosi uprava banke u Moskvi. A u Moskvi su već iznijeli niz primjedbi na način na koji su hrvatske vlasti odlučile rješavati problem Agrokora. Ni naši sugovornici bliski Agrokoru ne misle da poruka Poletajeva znači “konačno ne” sudjelovanju Sberbanka u nastavku kreditiranja Agrokora. Ističu, doduše, kako su vidjeli izjavu koju je Poletajev dao za Bloomberg, no isto tako napominju da Agrokor, prema njihovim spoznajama, nije dobio nikakvu službenu informaciju o tome od Sberbanka, čiji predstavnik, k tome, sjedi i u Privremenom vjerovničkom vijeću, koje se jučer sastalo drugi put od osnivanja. Stoga ponavljaju kako riječi Ramljaka, da su vrata Rusima otvorena, i dalje stoje. Podsjetimo, Poletajev je u izjavi za Bloomberg istaknuo kako Sberbank neće sudjelovati u kreditiranju Agrokora, jer uvjete tog financiranja ne smatra poštenima. Pritom se požalio na to da se jednaki uvjeti u novom kreditu nude kako bankama, tako i špekulativnim fondovima. No, upućeni sugovornici ističu kako takve izjave prije treba shvatiti kao pritisak na hrvatsku stranu da popusti zahtjevima Sberbanka. Novo financiranje Agrokora bila je i jedna od glavnih tema jučerašnje sjednice Privremenog vjerovničkog vijeća.Nakon završetka sjednice medijima je poslano priopćenje, u kojem se, među ostalim, kaže kako će o kreditu, “kada bude u potpunosti dogovoren”, odlučivati Privremeno vjerovničko vijeće. “Sudionicima je prezentirana informacija o radnjama koje su poduzete od izvanredne uprave za osiguranje novog kredita potrebnog za nastavak redovitog poslovanja kompanije, kao i za plaćanje dijela dugova dobavljačima te sredstava potrebnih za dovršetak pripreme sezone Agrokorovih proizvodnih kompanija i maloprodaje”, stoji u Agrokorovu priopćenju. I iz izjava koje su dobavljači davali prije sastanka bilo je jasno da ih najviše zanima upravo nova financijska injekcija za Agrokor. - Za dobavljače je vrlo važno da se počne plaćati kada počne turistička sezona - ističe jedan veliki dobavljač Agrokora. Ne čudi stoga što su dobavljači itekako zainteresirani za novi financijski aranžman. U novoj rundi kreditiranja Agrokora trebale bi sudjelovati velike hrvatske banke i američki fondovi. Ipak, nitko nije želio govoriti o kojem je iznosu riječ, kao ni pod kakvim bi se uvjetima odobrio kredit. Osim novog modela kreditiranja Agrokora, dobavljače zanima i njihov odnos s bankama. Time se bavi Promemorija o mjenicama, koja definira moratorij na prisilnu naplatu potraživanja financijskih institucija od dobavljača Agrokora na temelju regresnog prava. Rok za potpisivanje Promemorije istekao je u srijedu. No, nekoliko dobavljača, od kojih neki nisu potpisali Promemoriju, kazali su nam kako su sami s bankama riješili problem. Ili će to učiniti idućih dana. - Taj problem rješavam izravno s bankom, koja mi je ponudila dvije mogućnosti - prvu, koja govori o počeku od jedne godine, na što bih plaćao kamatu, ili drugu, koja kaže da će mi odobriti kredit za otkup mjenica, koje ću potom naplatiti od Agrokora - otkriva nam jedan Agrokorov dobavljač. - Većina dobavljača je problem s regresnim mjenicama riješila bilateralno, s bankama ili faktoring društvima - zaključuje drugi Agrokorov dobavljač.