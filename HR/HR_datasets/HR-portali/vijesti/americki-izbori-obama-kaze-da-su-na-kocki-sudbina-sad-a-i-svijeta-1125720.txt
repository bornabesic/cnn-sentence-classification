Američki predsjednik Barack Obama pozvao je u četvrtak demokrate svih etničkih pripadnosti da izađu na izbore i daju glas Hillary Clinton, upozorivši da su na kocki sudbina SAD-a i svijeta. Na skupu u Sjevernoj Karolini istaknuo je da je republikanski protukandidat Donald Trump prijetnja teško stečenim građanskim slobodama. Trump mu je uzvratio da bi trebao prestati agitirati za Clinton i usredotočiti se na vođenje zemlje. – Nitko ne želi još četiri godine Obame – izjavio je Trump pristašama u Pensacoli na Floridi. Dodao je da je Clinton posljednjih dana "nije baš svoja". – Sudbina republike na vašim je leđima – istaknuo je Obama simpatizerima demokrata u Chapel Hillu, u ključnoj saveznoj državi Sjevernoj Karolini. – Ja nisam na kocki, ali reći ću vam što jest – poštenje, uljuđenost, pravda, napredak, na kocki je naša demokracija – rekao je predsjednik. U završnici još uvijek neizvjesnih američkih izbora bespoštedna borba Hillary Clinton i Donalda Trumpa dodatno se zaoštrila nakon žestokih osobnih napada i stalnih optužbi za nesposobnost. Republikanski kandidat je u srijedu ponovno zapucao iz sveg raspoloživog oružja, šest dana prije izbora: njegova demokratska suparnica mogla bi potaknuti "treći svjetski rat" uđe li u Bijelu kuću i kriva je jer je dopustila da u Sjedinjene Države uđu "najopasniji i najagresivniji ilegalci" dok je bila na dužnosti državne tajnice, upozorio je. – Nema zdravog razuma i nikakve intuicije – istaknuo je Trump u ključnoj saveznoj državi Floridi kojom će tijekom dana proći uzduž i poprijeko i gdje će na predizbornim skupovima po svoj prilici opet pozvati da se Clinton strpa "iza rešetaka". Njegov predizborni stožer je zadao ton optuživši u srijedu Clinton da je "interese svog novčanika (...) uvijek stavljala ispred interesa Amerikanaca".  Nakon napada na njezinu čestitost koji traju mjesecima, i demokratska kandidatkinja odlučila je uzvratiti udarce dok joj popularnost u anketama pada nakon neočekivanog pokretanja istrage o njezinoj elektroničkoj pošti u petak. Trump je "pokazao da nema osobine ni sposobnosti da bude predsjednik", rekla je u utorak Clinton koja u 69. želi postati prva američka predsjednica. Ovakvo nezdravo ozračje kakvo još nije viđeno u predizbornim utrkama u SAD-u, postalo je još napetije nakon nejasne uloge FBI-a i niza otkrića u medijima i na mrežnoj stranici WikiLeaksa. Demokratski tabor danas optužuje direktora FBI-a Jamesa Comeyja, koji je pokrenuo istragu o privatnom serveru Clinton dok je bila državna tajnica (2009. – 2013.), da prešućuje Trumpove eventualne "veze" s Rusijom. Yahoo News je pak "iskopao" videosnimku iz 1988. koja, čini se, otkriva stanovitu povezanost Donalda Trumpa i poznatog mafijaša Roberta LiButtija. Ankete i dalje daju prednost Clinton, ali njihov prosjek koji je utvrdila mrežna stranica Real Clear Politics smješta demokratsku kandidatkinju tek 1,7 postotna boda ispred njezina suparnika s 47 posto potpore naspram njegovih 45,3 posto na nacionalnoj razini. Nova anketa provedena za ABC News objavljena u srijedu daje obama kandidatima jednake izglede, 46 posto. 