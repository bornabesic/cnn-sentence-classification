Zastupnik Ivan Pernar zaprimio je u subotu tužbu Aleksandra Stankovića, nakon čega se se u posljednjih par sati čak tri puta javljao na svom Facebook profilu.  Pernar je prvo rekao da mu nije jasno točno zbog čega ga tuži HTV-ov novinar, ali da je Stankoviću cilj 'vršiti pritisak na one koji kažu svoje mišljenje o njemu'. Odgovorio je kako je svoje mišljenje spreman iznositi koliko god puta treba i u Saboru. Pernar ističe da mu je jedina želja da suđenje bude javno.  Svoje komentare o tužbi nakon javljanja iz stana nastavio je u vožnji zagrebačkim ulicama pa je u drugom videu poručio kako ima 'iznenađenje za Stankovića' kojeg ne smatra novinarom. Iznenađenje je da će se braniti bez odvjetnika.  - Ne treba mi odvjetnik da bih vas pobijedio jer je slučaj jasan kao dan - rekao je Pernar. Dodao je da ako sudac presudi protiv njega, da tek tada kreće šou i poručio kako će sa saborske govornice 'raskrinkati njega i suca'. Poručio je i kako će oslobađajuća presuda biti sreća za Stankovića, a suprotna odluka pobjeda koju nije ni mogao sanjati i potpuni gubitak za Stankovića.  Pernar se ubrzo javio i treći put i najavio da želi suđenje uživo prenositi jer je to "jedini način da javnost dobije neposredni uvid u to što se na ročištu događa". Još jednom je najavio obračun sa sucem, ako mu zabrani prenošenje suđenja i opet rekao da će svoje argumente iznositi u Saboru.