Turska i Njemačka rekle su danas da je sporazum između Europske unije i Ankare usporio priljev migranata na grčke otoke, no nije ga zaustavio, jer pokušaji prelazaka Egejskog mora nisu stali, a u Grčkoj je i dalje blokirano 50.000 ljudi.   Ugovor potpisan 18. ožujka radi zaustavljanja vala koji je lani u EU doveo više od milijun migranata, a ove godine još 150.000 u Grčku, stupio je na snagu u ponedjeljak. Novi dolasci na grčke otoke iz Turske u srijedu ujutro pali su na 68 u zadnja 24 sata u odnosu na 225 prethodnog dana, objavilo je grčko ministarstvo za migracije. Pad je velik u odnosu na gotovo 9200 dolazaka u samo jednom danu u listopadu kada je bio vrhunac migrantskog vala. Turski premijer Ahmet Davutoglu rekao je za posjeta Helsinkiju da "Sporazum funkcionira, broj ilegalnih migranata opada".  Glasnogovornik njemačke vlade, koja je najviše lobirala za sporazum kako bi uvjerila skeptične europske partnere i pod pritiskom je domaće javnosti da pokaže napredak, rekao je da se stvari kreću u pravom smjeru.  No broj ilegalnih migranata na grčkim otocima fluktuira, kaže UN-ove agencija za izbjeglice (UNHCR) koja je kritična prema sporazumu. "Uvjeti koji primoravaju te ljude da bježe prema Europi nisu nestali i ti ljudi i dalje pokušavaju", kaže glasnogovornik UNHCR-a na Lezbosu Boris Češirkov. Turske vlasti zaustavile su skupinu od 40 Iračana na malom plovilu blizu grad Dikili i 15 pakistanskih migranata na moru koje su također vratili u Dikili. "Grčka nas neće. Turska nas ne pušta. Kamo da idemo? Da se utopimo ovdje s djecom, to je rješenje", izrazio je svoj očaj Iračanin uhvaćen na moru. Prema sporazumu s EU Turska se za novčanu pomoć, uvođenje bezviznoga režima i napredak u pregovorima za tursko članstvo u EU obvezuje primiti natrag sve ilegalne migrante i izbjeglice, uključujući Sirijce, a za svakog vraćenog Sirijca iz Turske će se u EU premjestiti jedan Sirijac, no najviše 72.000 ljudi.   Kritičari osporavaju sporazum jer Tursku ne smatraju dovoljno sigurnom zemljom.  Od ponedjeljka su u Tursku vraćene 202 osobe, uglavnom Pakistanci. No povratke je Grčka odgodila do petka jer je narastao broj zahtjeva za azil koje podnose pojedinci u nadi da će izbjeći deportacije.  U kampu Moria na otoku Lezbosu održani su prosvjedi, a jedan je pakistanski migrant prijetio da će se objesiti u srijedu.  Prema službenim podacima oko 50.000 izbjeglica i migranata blokirano je u Grčkoj otkako su u veljači zemlje na takozvanoj balkanskoj ruti zatvorile granice i spriječile izbjeglice u napredovanju prema njihovu željenom odredištu, zapadnoj Europi, prvenstveno Njemačkoj. >> Hrvatska čeka 476 Sirijaca >> Dvije varijante promjena Dublinskog sporazuma