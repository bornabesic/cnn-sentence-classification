Američki predsjednik Donald Trump upozorio je na "pritisak" kojemu je izložen kubanski narod i zatražio od vlade na komunističkom otoku da poduzme korake kako bi se zajamčile slobode, u priopćenju objavljenom u subotu. Odajući počast Joseu Martiju, Trump je rekao da primjer tog junaka kubanske neovisnosti govori da "nepravedan progon ne može Kubancima oteti nadu da njihova djeca više neće biti potlačena". "Kubanski narod zaslužuje vladu koja zagovara demokratske vrijednosti, gospodarske i vjerske slobode i ljudska prava, a moja administracija je odlučna ostvariti tu viziju", rekao je predsjednik u priopćenju objavljenom u prigodi dana kubanske neovisnosti. Trump i njegova administracija su u više navrata javno rekli da od predsjednika Raula Castra očekuju velik napredak na polju ljudskih prava i da će biti odlučniji od bivšeg predsjednika Baracka Obame. Sjedinjene Države i Kuba su se približile za mandata Obame, a u srpnju 2015. su čak ponovo uspostavile diplomatske veze, nakon više od 54 godine. Washington već desetljećima poziva Kubu na promjenu političkog i gospodarskog sustava, no potonja nikada nije htjela uvesti višestranački sustav.