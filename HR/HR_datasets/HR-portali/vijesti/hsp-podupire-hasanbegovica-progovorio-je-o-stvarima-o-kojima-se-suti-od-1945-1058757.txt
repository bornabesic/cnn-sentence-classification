Predsjednik HSP-a Daniel Srb iz Osijeka je poručio kako njegova stranka daje apsolutnu potporu ministru kulture Zlatku Hasanbegoviću u, istaknuo je, njegovoj borbi za istinu o hrvatskoj prošlosti, koju hrvatski narod zaslužuje. – Napadi na ministra bit će u kontinuitetu i odnosit će se na svaku njegovu odluku koju bude donio i kakvog god ona sadržaja bila. On će od sada pa nadalje biti meta određenih političkih snaga, jer je progovorio o zabranjenim temama, jer je imao hrabrosti progovoriti o stvarima o kojima se šuti od 1945. godine – rekao je Srb na konferenciji za novinare. Ocijenio je kako se u Hrvatskoj stvorila takva atmosfera da istinski domoljub u javnosti ne može biti prihvaćen kao humanist. – Podsjetit ću da su u tadašnjoj Jugoslaviji, pa time i Hrvatskoj, neposredno pred kraj Drugog svjetskog rata doneseni rasni zakoni upereni protiv njemačke nacionalne manjine, po kojima su se svi oni koji su se na području bivše Jugoslavije, na popisu stanovništva održanom 1931. godine izjasnili Nijemcima, bili zatvarani u logore. Imali smo čiste rasne zakone usvojene 23. listopada 1944. godine, a usvojilo ih je Antifašističko vijeće narodnog oslobođenja Jugoslavije na svojoj prvoj sjednici održanoj u Beogradu – kazao je. "U Hrvatskoj danas nije moguće biti istinski domoljub i humanist" To, smatra, dokazuje da brojni oni koji se danas pozivaju na antifašizam kao sustav vrednota, zapravo nisu sami sa sobom raščistili koje su to vrednote i imaju li se pravo antifašistima zvati oni koji su bili pobornici i dužnosnici bivšeg totalitarnog sustava, oni koji su donosili rasne zakone i zatvarali ljude na temelju pripadnosti određenoj nacionalnoj skupini, uključujući i djecu. – U Hrvatskoj danas nije moguće biti istinski domoljub i humanist, a da ti to javnost prizna. Jer su one političke snage, koje su do grla u bivšem totalitarnom sustavu, preuzele u prevelikoj mjeri kontrolu nad hrvatskim medijima. Dok se to ne promijeni, nećemo imati situaciju da jedan domoljub u hrvatskoj javnosti bude doživljen kao humanist. To je nedopustivo – zaključio je Srb.  Osvrnuo se i na isticanje slike četničkog vojvode Momčila Đujića na ogradi dvorane u Beogradu, tijekom futsal utakmice između Hrvatske i Rusije. – Zašto se sada ne jave one udruge i pojedinci u Hrvatskoj koji su bili prilično aktivni, žestoki nakon pojave kukastog križa na Poljudu? Šute, kao što su šutjeli i kada je u Beogradu spaljena hrvatska zastava na utakmici između Hrvatske i Srbije – naglasio je.  HSP stoga poziva sve hrvatske sportaše da u takvim situacijama prekinu utakmicu i napuste teren, jer je to, kažu, pitanje iskaza poštovanja prema vlastitoj domovini.  >>Tražimo da Centar Simon Wiesenthal povuče izjavu o ministru kulture Hasanbegoviću >>Hasanbegović: Osobno ću preuzeti praćenje ostvarivanja programa i trošenja sredstava 