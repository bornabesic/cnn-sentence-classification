Predsjednik Hrvatskog sabora Božo Petrov izjavio je u srijedu da je Ivica Todorić odgovoran za stanje u Agrokoru, pa od njega očekuje da povuče racionalne poteze i shvati da Vlada HDZ-a i Mosta neće provoditi politiku od prije 20 godina. Petrov je u Saboru na upit novinara o planu spašavanja Agrokora kojem, po pisanju medija, prijeti slom zbog prezaduženosti i pritiska vjerovnika, rekao da su Todoriću "dosadašnji političari dali priliku da izraste na ovu razinu, pa da može utjecati na ovakav način na tržište". Nitko osim Ivice Todorića nije odgovoran za stanje u Agrokoru i zato očekujemo prvo od njega da povuče racionalne poteze i shvati da zajednička Vlada HDZ-a i Mosta neće provoditi politiku od prije 20 godina, poručio je Petrov. Država neće spašavati Todorića, već će braniti gospodarski sustav i štititi po potrebi interese Hrvatske, jer Agrokor je po broju svojih tvrtki i tvrtki koje posluju s njim strateška kompanija za hrvatsko gospodarstvo. "Upravo zato država će po potrebi braniti gospodarski sustav vlastite zemlje, a oba partnera u Vladi, i HDZ i Most, zajednički će biti spremni djelovati ako dođe do potrebe", istaknuo je Petrov. Predsjednik HNS-a Ivan Vrdoljak izjavio je u srijedu kako je situacija u vezi Agrokora vrlo ozbiljna te se kao potpredsjednik Sabora i bivši ministar gospodarstva stavlja na raspolaganje premijeru Andreju Plenkoviću, kako bi se postigao širi politički dogovor i rasplela cijela situacija. "Situacija je vrlo ozbiljna. O stanju u Agrokoru nema ni najmanjeg razloga ni potrebe za bilo kakvim jeftinim politikanstvom. Upravo iz tog razloga se stavljam na raspolaganje premijeru Plenkoviću, i kao današnji potpredsjednik Sabora i bivši ministar gospodarstva ako je potrebno, jer širi politički dogovor može pomoći u raspletu situacije", izjavio je Vrdoljak novinarima u Saboru. Naglasio je da se ne radi samo o Agrokoru i njegovih 35.000 zaposlenih, već je to pitanje oko 150.000 obitelji u Hrvatskoj, pa nastalu situaciju treba gledati puno šire nego kroz obitelj Todorić. Smatra kako država ne smije plaćati tuđe dugove, ali se mora uključiti u proces stabilizacije tako da prati cijeli proces, da ima svoje ljude uključene u proces stabilizacije, razgovore s vjerovnicima, dobavljačima i partnerima, kako bi znala što može očekivati te možda i pomoći svojim jamstvima, nakon početka procesa restrukturiranja. Vrdoljak smatra da se ministar financija Zdravko Marić, koji je bivši menadžer Agrokora, treba izuzeti iz slučaja. "Zdravko Marić je u vrlo nezgodnoj situaciji, ali su se sami doveli u to. Mislim da se sigurno mora izuzeti iz ove priče, ali sa svojim znanjima i spoznajama i iskustvima iz vremena rada u Agrokoru treba dati informacije što se događa i kako je do toga došlo", kazao je. Upitan kako tumači tajne sastanke u Vladi o Agrokoru, Vrdoljak je rekao da to nisu bili tajni nego operativni sastanci. "Ne smije se dogoditi da takvi sastanci nemaju zaključka, a to je inače modus operandi ove Vlade koja stalno ima sastanke, povjerenstva i komisije, gdje se nikada ništa nije dogodilo", rekao je. Ministar vanjskih i europskih poslova Davor Ivo Stier u srijedu je kazao da Vlada uvijek vodi računa o javnom interesu a ne o partikularnim i svaka mjera koja će se eventualno donijeti vodit će računa o javnom interesu, odgovarajući na upit novinara o situaciji u Agrokoru. Nakon sastanka sa crnogorskim kolegom Srđanom Darmanovićem u Ministarstvu vanjskih i europskih poslova, novinari su Stiera pitali i je li u Vladi održan sastanak s ruskim vjerovnicima vezano uz Agrokor, jesu li on i njegovo ministarstvo uključeni u te razgovore, odnosno hoće li se uključiti obzirom na očiti interes i uključenost ruske strane. "Nisam bio na sastancima ni s predstavnicima Agrokora niti sa bilo kojom komercijalnom bankom, međutim ono što mogu reći jest načelno Vlada uvijek u svojim potezima vodi računa o javnom interesu ne o partikularnim i svaka mjera koja će se eventualno donijeti upravo će  u tom smislu voditi računa o javnom interesu", rekao je Stier odgovarajući na pitanje novinara.  Probleme koncerna u vlasništvu Ivice Todorića pažljivo prate u Vladi u kojoj su jučer potvrdili da je početkom ožujka održan sastanak predstavnika Vlade, Sabora i Agrokora na kojemu je analizirano stanje u tom koncernu. "Vlada prati situaciju u Agrokoru zbog njegove važnosti za hrvatsko gospodarstvo. Upoznati smo sa snižavanjem kreditnog rejtinga Agrokora i u više smo navrata naglasili odgovornost vlasnika i uprave za sveukupno poslovanje kompanije. U tom kontekstu održan je i sastanak predstavnika Vlade, Hrvatskog sabora i Agrokora. Partneri u Vladi (HDZ i MOST) prepoznaju značaj Agrokora za hrvatsko gospodarstvo, njegove brojne dobavljače, partnere i zaposlenike. Informirani smo da tvrtka poduzima napore i razmatra različite opcije za stabilizaciju svog poslovanja. Želimo da u tome uspiju i pratit ćemo situaciju pozorno i dalje", priopćili su iz Vlade. Da je sastanak održan te da Vlada prati razvoj događaja potvrdio je sinoć za RTL televiziju i ministar financija Zdravko Marić, koji je prije dolaska na mjesto ministra radio u Agrokoru. Na pitanje je li situacija u Agrokoru uistinu tako ozbiljna i nudi li vlasnik sa svoje strane neka rješenja, odgovorio je da se, koliko Vlada zna, radi "vrlo aktivno na cijeloj problematici, kako s perspektive ukupnog duga i zaduženosti, tako i s perspektive aktualnih trendova u smislu obveza." Najveći naglasak i jest prema segmentu dobavljača, rekao je Marić. U međuvremenu, mediji navode da je jučer održan i sastanak u Vladi s predstavnicima ruskih banaka - kreditora Agrokora, među kojima i sa Sberbankom. Početkom ove godine dvije su vodeće rejting agencije snizile rejting Agrokora. Najprije je agencija Moody's početkom siječnja snizila rejting Agrokoru s B2 na B3, a vjerojatnost bankrota s B1-PD na B3-PD zadržavši stabilne izglede, da bi u veljači i snizila na negativne. Rejting Agrokora snizio je i Standard & Poor's i to na B-, s negativnim prognozama.