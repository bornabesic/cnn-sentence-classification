Foto: Index/FaH  SINOĆ je u Zagrebu i u još 7 hrvatskih gradova održan prosvjedni skup protiv zaustavljanja reforme obrazovanja. Samo u Zagrebu skupilo se, prema konzervativnoj policijskoj procjeni, 20 tisuća ljudi koji su glasno zatražili smjenu ministra-plagijatora Pave Barišića i Dijane Vican, šefice Posebnog stručnog povjerenstva za provedbu Strategije obrazovanja.  >> Radikalni konzervativci napali Jokića u Otvorenom: "Oni su htjeli djeci u školi reći da bog ne postoji"  >> Puljak o Otvorenom: "Zavladali su opasni ljudi, treba nam potpuna sekularizacija"  Na prosvjedu je kao građanin sudjelovao i Boris Jokić, bivši čelnik Ekspertne radne skupine za provođenje kurikularne reforme koji je prošle godine na vlastiti zahtjev razriješen s te dužnosti zbog političke opstrukcije reforme obrazovanja u režiji HDZ-a i Hrasta.  Jokić je iste večeri gostovao u HRT-ovoj emisiji "Otvoreno", u kojoj je bio izložen nevjerojatnim napadima i prozivanjima akademika Ivice Kostovića i povjesničara književnosti Slobodana Prosperova Novaka.   "Oni su htjeli djeci u školi reći da Bog ne postoji, a zatim bi dijete došlo doma i od oca čulo da Bog postoji", rekao je Kostović o Jokićevu timu, dok je Prosperov Novak prosvjed od 20 tisuća ljudi nazvao "sramotnim" te ga usporedio s - Lenjinom.  Danas smo popričali s Jokićem o prosvjedu, ali i bizarnim "argumentima" na koje je morao odgovarati u "Otvorenom".  "Postoji velik broj ljudi kojima je stalo do obrazovanja"  Za početak smo ga pitali kako je doživio jučerašnji prosvjed i je li očekivao baš toliko ljudi na njemu?  "Bio sam jako sretan kad sam vidio koliko ljudi, a naročito koliko različitih ljudi je bilo na prosvjedu. Sretan sam prije svega kao građanin Zagreba i hrvatske jer se još jednom pokazalo da postoji velik broj ljudi kojima je stalo do odgoja, obrazovanja, znanosti, a time i budućnosti Hrvatske", rekao nam je Jokić.  "Bilo je i više od 20 tisuća ljudi na prosvjedu"  Jokića smo pitali i kako komentira medijske napise ekstremno desnih medija prema kojim je prosvjed od najmanje 20 tisuća ljudi prozvan "fijaskom", na kojem se okupila "šačica ljudi".   "Ne bih to komentirao, mogu samo reći da je bilo i više od 20 tisuća ljudi na prosvjedu", rekao je Jokić u razgovoru za Index.  S prosvjeda su poslani jasni zahtjevi za smjenom Pave Barišića i Dijane Vican, a Jokića smo pitali očekuje li ikakvu reakciju na njih?  "Nadam se da će se udovoljiti zahtjevu za poništenjem natječaja za voditeljicu i članove Ekspertne radne skupine jer takav netransparentan i nedemokratičan način provedbe natječaja ne bi trebao biti prisutan u Hrvatskoj, a osobito u tako važnoj stvari kao što je to Cjelovita kurikularna reforma. O drugima ne bih govorio", rekao je Jokić za Index.  "Tako se ne bi trebalo razgovarati ni na ulici"  Jokića su jučer u "Otvorenom" radikalni konzervativci optužili da bi "govorio djeci da nema Boga". Kako je doživio te tvrdnje i općeniti način komunikacije u toj emisiji?  "To nije bila argumentirana rasprava, a takav način govora nije primjeren ni javnoj televiziji ni akademskoj zajednici, a ako mene pitate - niti ulici. Mislim da se o tako važnim pitanjima trebalo moći razgovarati argumentirano, uključivo i hladne glave", zaključio je Jokić.