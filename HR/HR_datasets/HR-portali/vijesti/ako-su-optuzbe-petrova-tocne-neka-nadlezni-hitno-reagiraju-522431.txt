Ako su teške optužbe Petrova točne, pozivam kao potpredsjednik Sabora nadležna tijela da hitno reagiraju jer ova situacija prerasta u potpuni cirkus i ponovno narušava povjerenje u institucije!, komentirao je čelnik HNS-a Ivan Vrdoljak Petrovljeve optužbe kako je HDZ pokušao potkupiti Mostova zastupnika. Podsjećamo, riječ je o Hrvoju Runtiću, članu Kluba zastupnika Mosta koji je potvrdio optužbe kazavši kako je u pokušaju da ga se potkupi glavni akter bio dugogodišnji HDZ-ovac iz Vinkovaca koji živi u Zagrebu. - S druge strane, kazao je Vrdoljak, potpuno okretanje ploče od strane Mosta u posljednjih 48 sati graniči s realnošću.  - Nakon što su dva puta u Saboru podržali Marića za ministra, nakon što su, unatoč 6 amandmana liberala i upozorenja na količinu rupa u zakonu, zajedno s HDZ-om izglasali famozni lex Agrokor, tek prekjučer Grmoja u dramatičnom izletu otkriva ekskluzivne podatke poreznog nadzora u slučaju Agrokor i napada svoje dojučerašnje koalicijske partnere, komentirao je čelnik HNS-a Ivan Vrdoljak. Podsjećamo, Vrdoljak je glede 'ekskluzivnih podataka' već ranije izrazio bojazan kako čelnici Mosta ne razumiju kako se sustav za korištenje povlaštenih informacija na koje su Božo Petrov i Vlaho Orepić imali pravo kao ministar i predsjednik Sabora - ne smije zloupotrebljavati te kako bi se tu moglo raditi o zloupotrebi povjerljivih informacija koja bi mogla biti opasna za čitavu državu. Na jučerašnjem sastanku čelnika oporbe, zajedno sa Davorom Bernardićem (SDP)i Borisom Miletićem (IDS), na pitanje hoće li podržati Andreja Plenkovića, odgovorili su da neće. Na pitanje hoće li rušiti Vladu, rekli su kako oni nisu ovdje da ruše nego da grade.  