Najuže vodstvo HNS-a neformalno se sastaje u podne, a sutra bi sjednicu trebalo održati Predsjedništvo stranke. Bit će to, kako javlja N1, prilika za analizu i raspravu vezano uz izborne rezultate, ali i medijske špekulacije da je šef stranke Ivan Vrdoljak dogovorio koaliciju HDZ- i HNS-a. Još sinoć su se pojavile špekulacije da bi Ivan Vrdoljak sam mogao podnijeti ostavku. - Ovo nije kraj, ovo je novi početak, izjavila je Anka Mrak Taritaš nakon objave rezultata lokalnih izbora, a danas je oko 11 sati stigla u stranačku središnjicu u koju je ušla bez komentara novinarima što je pomalo neobično za nju. - HNS je izgubio mjesto gradonačelnice Zagreba, ali je možda dobio novu predsjednicu stranke, bile su prve reakcije nakon što su obznanjeni izborni rezultati.