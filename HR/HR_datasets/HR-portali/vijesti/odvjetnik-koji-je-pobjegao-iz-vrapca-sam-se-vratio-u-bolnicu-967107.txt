Ubojica, odvjetnik, kokainski ovisnik, nasilnik, potpuno rastrojena i neubrojiva ličnost, a od subote i bjegunac. Sve je to (bio) Darko Zadro (49), čovjek koji je u stanju kokainske ovisnosti u rujnu 2011. godine hicem iz pištolja u kladionici na zagrebačkoj Trešnjevci ubio košarkaškog trenera Jakšu Denicha (32). Prisilno liječenje Zbog čega je pucao na čovjeka kojega je tada prvi put vidio, zbog stanja neubrojivosti u kojemu je tada bio, vjerojatno ni dandanas ne zna ni sam Zadro. – Vještak je rekao da ste težak psihički bolesnik i da ste opasni za okolinu i zbog toga vas upućujemo na liječenje – kazao je početkom 2012. godine sudac zagrebačkoga Županijskog suda Vladimir Pavleković obrazlažući zašto je njegovo vijeće odlučilo da se Darko Zadro prisilno smjesti u psihijatrijsku ustanovu. Taj je odvjetnik bio na slobodi od subote popodne sve do utorka, kada se onako kako je izašao iz bolnice sam u nju i vratio. Išetao je u subotu oko 14 sati, a vratio se u utorak također malo prije 14 sati. Gdje je Zadro bio ta 72 sata i s kime se nalazio, kao i razlozi zbog kojih se uopće odlučio na tu avanturu, zasad su nepoznanica. Ovisnost o kokainu Zadru je i prije ubojstva u kladionici dovodila u sukob sa zakonom, a dotad su ga privodili zbog prijetnji, nasilničkog ponašanja u obitelji, krivotvorenja i ilegalnog posjedovanja oružja... – On je paranoidan i vrlo opasan. Znao je leći s nožem pod jastukom te prijetiti ženi da će je zaklati ako samo vidi da se kvaka pomaknula – govorila je nakon ubojstva prije tri godine odvjetnikova majka. Ona je tada, baš kao i cijela njegova obitelj, izrazila ogorčenost policijskim, pravosudnim i zdravstvenim sustavom, to više što su postojale sudske odluke, ali i dijagnoze da je njezin sin neubrojiva osoba. Svejedno ga nisu, sve dok nije ubio, poslali na prisilno liječenje. Izbo ga po stražnjici Ekscentrični Zadro javnosti je, osim po svojim ekscesima, najviše bio poznat zbog toga što je zastupao Mirjanu Pukanić. Prvi neslavni Zadrin incident u medijima je zabilježen još 2002. godine kada je prislonio cijev pištolja na sljepoočnicu Ivana Kopilovića u Vinkovcima. Njegova majka tada ga je molila da ne puca, pokušavala mu je oteti pištolj, ali ju je on odgurnuo i nastavio prijetiti. U jesen 2011. polugol se popeo na krov kuće predsjednice Općinskog suda u Vinkovcima i vikao da ga žele ubiti. Policiji je poznat i po nanošenju tjelesnih ozljeda i posjedovanju droge. Dok se skidao s droge, vlastitu obitelj zasipao je prijetećim SMS-ovima. A u podrumu svog kafića vezao je vinkovačkog dogradonačelnika i potom ga nožem izbo po stražnjici. >> Odvjetnik koji je ubio prolaznika pobjegao iz Vrapča >> Zagreb: Poznati odvjetnik ušetao u kladionicu i izrešetao muškarca 