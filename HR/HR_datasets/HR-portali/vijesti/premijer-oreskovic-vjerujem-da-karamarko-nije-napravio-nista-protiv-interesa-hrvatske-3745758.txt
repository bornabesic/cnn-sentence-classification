Premijer Tihomir Orešković sazvao je press konferenciju prije današnje sjednice Vlade. Vlada Republike Hrvatske na današnjoj bi sjednici trebala donijeti odluke kojima se Državnom uredu za upravljanje državnom imovinom (DUUDI) na upravljanje daje nekoliko nekretnina. Inače, press konferenciju je danas u 12 sati održao čelnik oporbe Zoran Milanović. Što je šef SDP-a poručio možete pročitati OVDJE. Premijer Orešković objasnio je glavni cilj prodaja nekih državnih  tvrtki:   - Glavni cilj je da svim bude dobro. Tu se radi o kvalitetnim investicijama koje će biti plus građanima Hrvatske. Smanjiti ćemo naš dug i naći 200 milijuna eura da se pokrije rupa u proračunu. Uvjeren sam da će to poslati jedan vrlo pozitivan signal - svi znamo što možemo raditi sa 1,5 milijardi kuna u proračunu... Mi nećemo prodati sve firme na listi koju ste vidjeli. U Končaru ćemo prodati nekih 25 posto (56 milijuna eura iznos), u Sunčanom Hvaru ćemo prodati udio za 17 milijuna eura, a prodat ćemo i udio koji nam je ostao u Croatia Osiguranju. Tu bismo trebali skupiti onaj spomenuti iznos od 200 milijuna eura. Druge firme nemamo namjeru prodati - rekao je Orešković pa se osvrnuo na pozitivne trendove u hrvatskoj ekonomiji. - Imali smo najveći rast industrijske proizvodnje u trećem mjesecu u EU - očekujem da će nam BDP rasti i da ćemo smanjiti proračunski deficit ispod zadanih tri posto koje propisuje EU. Što se tiče Vlade, svi ističu da ne funkcionira, ali meni su najbitniji rezultati koje ćemo moći pokazati - kazao je Orešković i osvrnuo se na sporni ugovor supruge Tomislava Karamarka s lobistom MOL-a: - Ja vjerujem da gospodin Karamarko nije napravio ništa kontra interesa Republike Hrvatske. Pričekat ćemo i što će kazati Povjerenstvo za sukob interesa. Hoće li Hrvatska izići iz arbitraže s MOL-om? - bilo je pitanje novinara.   - Arbitraža ide svojim tokom i neće stati. Ali smatram da je bitno sjesti i pregovarati o onome što je bitno za Hrvatsku. Neću tražiti da ukinu arbitražu, ali neću čekati kraj arbitraže da počnemo pregovarati s MOL-om. Zašto je jučer zatvorena sjednica Vlade, čuli ste i zahtjeve za opoziv potpredsjednika. Imate li vi većinu u Saboru? - Imamo većinu u Saboru, apsolutno. Što je s ostalim tvrtkama na listi?   - Mi ih nećemo još prodati jer smo procijenili da to sada nije naš interes. Ja sa već i prošli tjedan rekao da je meni cilj da u dva tjedan pošaljem pozitivne signale MMF-u i stranim investitorima.