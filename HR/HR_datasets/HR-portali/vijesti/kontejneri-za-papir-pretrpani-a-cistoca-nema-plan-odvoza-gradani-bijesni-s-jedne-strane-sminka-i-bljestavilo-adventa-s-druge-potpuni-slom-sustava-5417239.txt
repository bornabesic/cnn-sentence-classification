Ni tri tjedna nakon što je počelo postavljanje 80-litarskih kontejnera za papir ispred obiteljskih kuća i manjih zgrada Zagrebački holding nije donio raspored njihova pražnjenja, zbog čega su građani, koji su odavno napunili svoje spremnike, zatrpali Čistoću pozivima kada će početi odvoz. Građanima koji zovu i pitaju kada će početi odvoz, djelatnici na info-telefonu kažu da još nema plana odvoza za njihovu ulicu i da se ne zna kad će biti. Najgora je situacija u Medvedgradskoj i drugim ulicama po centru, oko Kvatrića, gdje su još prije mjesec dana postavljeni prvi 80-litarski kontejneri, ali do danas nisu ispražnjeni pa se oko njih nalaze hrpe razbacanog papira. Ništa bolja situacija nije ni s kontejnerima ispred obiteljskih kuća i manjih zgrada na Trešnjevci te krajnjem istoku grada. Isto je i u Maksimiru. - Živimo u Štoosovoj ulici i sve kante su pretrpane papirom, a razbacan je i svuda uokolo. Rekli su da će odvoziti svaki treći ponedjeljak u mjesecu, a, evo, ponedjeljak je prošao i smeće nisu odvezli. S jedne strane šminka i blještavilo Adventa, a s druge potpuni propast sustava i nefunkcionalnost - tvrdi predstavnik suvlasnika Branko Jeger. Nazvali smo Čistoću pitajući kada će početi odvoz papira iz Baštijanove ulice u kojoj su, kao i u okolnim ulicama, kontejneri podijeljeni prije tri tjedna, ali su nam rekli da rasporeda odvoza ni za tu lokaciju još nema. U Holdingu su nam potvrdili da odvoza još nema zato što se mora vidjeti kojom će dinamikom građani puniti kontejnere papirom, ali i zato što u dogovoru s policijom moraju vidjeti na koji način zaštititi otpadni papir od organiziranih krađa zbog kojih gube milijune. Kako doznajemo, ni uprava Holdinga nije zadovoljna načinom na koji je Čistoća organizirala podjelu i sakupljanje papirnog otpada i nadaju se da će se u skorije vrijeme uspostaviti red.