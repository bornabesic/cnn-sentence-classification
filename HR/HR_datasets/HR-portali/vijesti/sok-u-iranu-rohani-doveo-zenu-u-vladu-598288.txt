\"Predsjedniče, zašto želite ponovno pobune?\" upitao je ajatolah Hakim iranskoga predsjednika Hasana Rohanija nakon što je ovaj predstavio svoju listu kandidata za nove ministre. Tvrdolinijaši u iranskom parlamentu imali su mnogo prigovora na listu kandidata za nove ministre. Smatraju da je riječ o prozapadnjačkim kandidatima ili onima koji bi mogli vratiti zemlju u vremena pobuna protiv vladajućeg režima. – A što biste to vi htjeli? Na području diplomacije nastojat ćemo, na osnovi zahtjeva našeg naroda za neovisnost, prevladati sadašnje stanje. Na drugoj strani, trenutačnu uskraćenost resursa iskoristit ćemo kao priliku da poboljšamo učinkovitost. Na mojoj listi su ljudi s iskustvom, a trenutačna situacija u zemlji zahtijeva da se posao povjeri upravo takvima – hladnokrvno je odgovorio umjereni iranski predsjednik. Ono što je najviše razljutilo tvrdolinijaše i konzervativce jest to što je Hasan Rohani za svoju savjetnicu za pravna pitanja postavio ženu. To je Ilham Amine Zada, koja je završila pravo na sveučilištu u Glasgowu u Velikoj Britaniji, gdje je studirao i sam Rohani. Na taj je način Rohani htio pokazati iranskoj naciji kako je uistinu krenuo u prave reforme, uključujući žene u važan politički život u Iranu, za razliku od Ahmadinejada koji je žene diskriminirao zbog pritiska konzervativaca i tvrdolinijaša. – To je samo početak. Žene moraju biti aktivnije u politici i biti ravnopravne, a ja ću učiniti sve da tako i bude. U predizbornoj kampanji to sam obećao ženama i to ću ispuniti, ne zbog političkih poena, nego zbog pravednosti. Žene su zaslužile bolje položaje u svim segmentima života u Iranu – istaknuo je Hasan Rohani, naglašavajući kako kao predsjednik Irana neće dopustiti da obrazovane žene koje su završile fakultet budu odbačene, nezaposlene i da sjede u kući. Očekuje se da će najžešća diskusija o Rohanijevoj vladi i njegovoj pravnoj savjetnici izbiti tek pred kraj rasprave koja će potrajati nekoliko dana. Zasad zastupnici u Majlisu rešetaju buduće ministre koji su se istaknuli svojim liberalizmom, poput Mohameda Alija Najafija, kandidata za ministra obrazovanja, za kojega tvrde da će uvesti liberalni kurikulum u škole.