 Zamjenik pomoćnika američkog državnog tajnika Brian Hoyt Yee jučer je izjavio da u Bosni i Hercegovini treba promijeniti državni ustav koji je sastavni dio Daytonskog mirovnog sporazuma, ali da zemlja treba ostati ustrojena s dva entiteta i tri konstitutivna naroda. "Nikada nije bila namjera da on (Dayton) ostane zauvijek. Tako da ćemo se jednom morati posvetiti slabostima u Daytonskom ustavu i sustavu koji je iz njega evoluirao proteklih godina", rekao je Hoyt Yee u intervju za Nezavisne novine iz Banja Luke. Upozoren kako bi inzistiranje na promjeni Daytonskog mirovnog sporazuma moglo izazvati otpore u Republici Srpskoj, američki dužnosnik je istaknuo kako SAD očekuje da se promijene odredbe ustava koji je sastavni dio Daytonskog mirovnog sporazuma kao njegov Aneks IV. "Aneks IV (Ustav BiH) nikada nije zamišljen kako bi trajao zauvijek kao trajan ustav za BiH. Mi se nadamo da Dayton jeste zauvijek. Jedinstvena BiH s dva entiteta i tri konstitutivna naroda u demokratskoj, višenacionalnoj, neovisnoj i suverenoj državi su tekovine Daytona koje su trajne, ali Aneks IV. bi trebalo mijenjati", rekao je Hoyt Yee.  Pojasnio je kako bi ustavne promjene mogu biti provedene "nadopunjavajući se s reformskom agendom EU". Europska unija je, nakon što se godinama vlasti u BiH nisu mogle dogovoriti oko preinaka ustava i izbornog zakonodavstva, promijenila prioritete te je u reformskoj agendi koja je rezultat novoga pristupa kojega je načelno promovirala Hrvatska, u prvi plan stavila ekonomske i socijalne reforme umjesto onih političkih. Američki dužnosnik, koji je sudjelovao u radu Vijeća za provedbu mira u BiH, tijela koje nadzire provedbu mirovnog sporazuma iz Daytona, je istaknuo kako postoje zajednički napori Europske unije i SAD-a na popravljanju situacije u BiH i rješenja prijepora. "Koncept, ideja i vizija za ovu zemlju jeste to da je moguće da ljudi drukčije nacionalne pripadnosti ili religije ili političke ideje žive zajedno i prevladaju posljedice strašnog rata", rekao je Yee. On smatra kako bi ustavne promjene u BiH trebalo provesti prije sljedećih parlamentarnih izbora 2018. Potpisom mirovnog sporazuma 1995. u američkoj zračnoj bazi Wright Patterson u gradu Daytonu prekinut je višegodišnji rat, a BiH je ustrojena kao zemlja s dva entiteta Federacijom BiH i Republikom Srpskom koju čine tri konstitutivna naroda Hrvati, Bošnjaci i Srbi. Sadašnji jako komplicirani ustroj države i više razina vlasti BiH su učinili teško upravljivom. Hrvati u BiH najčešće prigovaraju i traže promjene Ustava kako bi osigurali jednakopravnu poziciju, srpska strana traži zadržavanje sadašnjeg stanja i suverenu vlast nad entitetom Republikom Srpskom sa stalnim najavama zahtjeva za odcjepljenjem od BiH, dok se bošnjačka strana zauzima za unitarizaciju i centralizaciju odlučivanja. >> U lipnju se očekuje da BiH omogući tradicionalnu trgovinu s RH   