22.57 U prostorijama splitskog HDZ-a nema euforije. Blaženko Boban koji je u uvjerljivoj prednosti (34,04%) za splitskog župana zadovoljan je rezultatima. Smatra kako će u drugom krugu bez velikih problema, tko god mu bude protivnik. Trenutno je drugoplasirani Arsen Bauk (26,79%), a treći je Miro Bulj (21,57%). 22.30 U javljanju za RTL Kerum je još jednom zahvalio građanima koji su mu dali glas i najavio još bolji rezultat u drugom krugu. "Vodio sam mirnu kampanju, bez svađa. Konkurencija je krenula u drugom smjeru, ali nisam se dao navući", poručio je Kerum.  U Kerumovu stožeru je prilično mirno, kao i sam Kerum koji rezultate, kako je rekao, dočekuje pod virozom. 21.15 U 21.15 sati Željko Kerum vodi s 30,49% glasova, drugi je Andro Krstulović Opara s 25,76% glasova, a treća Marijana Puljak s 20,93% glasova. Donedavni gradonačelnik, Ivo Baldsar doživio je totalni debakl i trenutno je na pretposljednjem mjestu s 0,86% glasova. Iza njega je samo Mihael Darko Burazin S 0,70% glasova. 19.10 U Splitu po prvim procjenama rezultata prema izlaznim anketama Nove TV u 19 sati vodi Željko Kerum (29,91%), a slijedi Andro Krstulović Opara (25,35%) i Marijana Puljak (20,41%), Aida Batarelo (SDP) 8,79 % glasova, te Ante Čikotić (Most)  5,66 % glasova.  Iako se očekivalo da će rezultate prvih izlaznih anketa pratititi kod kuće, Željk Kerum se ipak nešto prije 19 sati pojavio u svom izbornom stožeru. Nakon što su čuli kako Kerum osvaja gotovo 30 posto glasova podrške, u stožeru je zavladalo opće oduševljenje. Kerum se građanima zahvalio na podršci te im obećao kako ih neće nikad iznevjeriti. Komentirajući rezultate prvih izlaznih anketa, rekao je da je takav rezultat i očekivao. Za predizbornu kampanju, kazao je da je bila duga i naporna. "Iz iskustva, ovakvi rezultati se ne mijenjaju. Evidentno da ja i Opara idemo u drugi krug. Smatram da sam dobro odradio kampanju. Sad imamo 15 dana. Predlažem Opari da idemo s programima, a da se ne ide s niskim udarcima.  HDZ nema puno veći broj vijećnika od nas. Ja sam upućivao prijateljske riječi, ali od njih ne. Gospodin Škorić je na ružan i neprihvatljiv način pričao o Kerumu. Ja sam otvoren za sve članove gradskog vijeća koji žele dobro gradu Splita, bez obzira iz kojeg grada dolaze.  Vodit ću jednostavnu i konkretnu politiku, a ne elitističku. Ako kažem da ću napravit škole, ja ću ih napravit i iza toga stojim", kazao je Željko Kerum  "Siguran sam i da će i glasači Marijane Puljak i Mosta meni dati glas. Ja sam povjerenje glasača potvrdio, meni je rad sve i to ljudi znaju. Problema ima puno, proračun nije prošao i treba se uhvatiti u koštac s problemima', zaključio je Željko Kerum. Kandidat HDZ-a za splitskog gradonačelnik Andro Krstulović Opara izjavio je kako je zadovoljan  rezultatima izlaznih anketa po kojima ulazi u drugi izborni krug sa 25,35 posto glasova.  "Apsolutno sam zadovoljan ovim rezultatom jer je ovo najbolji izborni rezultat nekog od kandidata HDZ-a za splitskog gradonačelnika u 27 godina, rekao je Krstulović Opara  nakon objave rezultata izlaznih anketa.  Dodao je kako je "ovo veliki dan za HDZ i Split," te da u drug izborni krug ide po pobjedu. "Mi donosimo promjene Splitu nakon osam godina neuspješne vladavine Splitom Željka Keruma i Ive Baldasara", kazao je. Na upit što poručuje svojem protukandidatu Kerumu za drugi izborni krug, Krstulović Opara je rekao kako nema što poručivati Kerumu. "Ja se obraćam mojim biračima i svim građanima Splita koji žele promjene u našem gradu," istaknuo je Krstulović Opara. Prema rezultatima izlaznih anketa za splitsko Gradsko vijeće, HDZ je u vodstvu sa 24,05 posto, na drugom je mjestu Kerumov HGS sa 21,78 posto, na trećem mjestu je stranka Pametno sa 17,09 posto, SDP je na četvrtom mjestu s 12 posto dok je peti Most sa 9,15 posto osvojenih glasova. Komentirajući te anketne rezultate po kojima HDZ-ova lista za splitsko Gradsko vijeće koju on predvodi, ima najviše osvojenih glasova, Krstulović Opara je naglasio kako ti rezultati govore da on "ima razloga za kompletno zadovoljstvo." "Ovo je pobjeda radišnog i marljivog Splita", ocijenio HDZ-ov gradonačelnički kandidat  Krstulović Opara. Marijana Puljak kaže da je zadovoljna ovim rezultatom, ali za sada ne želi previše komentirati dok ne dođu konačni rezultati, koji će, kako očekuje, biti još bolji. Tema: Lokalni izbori 2017.