Foto: FaH  SKUPINA lijevih stranaka koja će na lokalne izbore u Zagrebu izići zajedno, u subotu poslijepodne na savskom je nasipu u Zagrebu odala je počast žrtvama rata, a potom se pridružila manifestaciji Trnjanski kresovi kojom se obilježava Dana oslobođenja Zagreba.  Predstavnici i simpatizeri Nove ljevice, Radničke fronte, političke platforme Zagreb je naš, Za grad i Oraha, okupili su se na savskom nasipu kod "Hendrixova mosta" i bacili cvijeće u Savu u znak sjećanja na žrtve rata.  Kandidat koalicije za gradonačelnika Zagreba Tomislav Tomašević kazao je kratko da je Zagreb nepokoreni grad i da će takav i ostati.  "Zagreb je nastao na temeljima antifašizma"  Rada Borić iz Nove ljevice rekla je da treba cijeniti ono što je ugrađeno u temelje grada. Važno je da u ovom gradu, koji je nastao na temeljima antifašizma i koji i dalje njeguje antifašizam, bude mjesta za sve građane, za sve etničke manjine, seksualne manjine i osobe s invaliditetom, poručila je.  Okupljeni su se potom pridružili Trnjanskim kresovima, manifestaciji koja je obnovljena prije tri godine, a koja se održava na mjestu na kojem su, kako ističu organizatorice iz Mreže antifašistkinja Zagreba, snage partizanskih odreda i Narodnooslobodilačke vojske ušle u Zagreb prije 72 godine.  Trnjanski kresovi, koji imaju program tradicijske narodne manifestacije, organizirali su tijekom dana brojne umjetničke i zabavne radionice, tečajeva cirkuskih vještina i feminističke samoobrane, akrobatske predstave i nastupe bendova, a za središnji dio večeri predviđeno je paljenje kresova i nastupi antifašističkih i feminističkih zborova.  "Zadnja linija obrane svega što je dosad izboreno"  Antifašizam koji danas želimo živjeti podrazumijeva dosljednu borbu za političku, društvenu i ekonomsku ravnopravnost te solidarnost sa svim manjinskim i ugroženim socijalnim grupama. Naše zajedništvo nije samo prva, već i posljednja linija obrane svega što je dosad izboreno, no i temelj onoga što će tek doći. Tako ćemo i ove godine simboličnom gestom odati počast borbi kojoj dugujemo mnogo, ali najviše da je nastavimo, istaknule su organizatorice Kresova.  Razloga za borbu sve je više, od, kako navode, postrojavanja crnokošuljaša, medijskih napada na kritičku misao i fizičkih napada na one koji su drugačiji, preko obrušavanja na nezavisne medije i kulturne institucije do svakodnevne prijetnje svim pravima stečenima upravo antifašističkom borbom i socijalističkom revolucijom - seksualnih i reproduktivnih prava žena, prava na rad, obrazovanje i zdravstvenu zaštitu te prava na stambeno zbrinjavanje, ističu organizatorice.