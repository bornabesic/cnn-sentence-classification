Foto: FaH POLICAJCI i carinici zaplijenili su u utorak, na ulazu u Hrvatsku na graničnom prijelazu Bajakovo, oko 32 kilograma heroina, izvijestilo je u četvrtak Ministarstvo unutarnjih poslova.  Droga je pronađena u osobnom automobilu marke 'mercedes' bugarskih registarskih oznaka, koje je  kontrolirano prilikom ulaska u Hrvatsku.  Vozač, 61-godišnji bugarski državljanin, uhićen je te je uz kaznenu prijavu za neovlaštenu proizvodnju i promet drogama predan pritvorskom nadzorniku vukovarsko-srijemske policije.  Na graničnom prijelazu Bajakovo policajci i carinici su krajem listopada zaplijenili nešto više od 47 kilograma heroina i 15,7 kilograma marihuane, ukupne vrijednosti veće od 14 milijuna kuna.  Heroin je i tada prevozio bugarski državljanin (55), s kojim su u vozilu bila i trojica bugarskih putnika. Ta zapljena bila je rekordna u ovoj godini na području Hrvatske. Zločinačko udruživanje "USKOK je, na temelju kaznene prijave Policijske uprave vukovarsko-srijemske, donio rješenje o provođenju istrage protiv bugarskog državljanina (1955.) zbog osnovane sumnje na počinjenje kaznenog djela neovlaštene proizvodnje i prometa drogama u sastavu zločinačkog udruženja.   Osnovano se sumnja da se okrivljenik, tijekom 2016. godine, u Republici Bugarskoj i drugim državama, povezao u zajedničko djelovanje sa zasada nepoznatim osobama radi nabave, prijevoza i preprodaje velikih količina heroina na ilegalnom tržištu zapadne Europe.  Prilikom pretrage osobnog vozila okrivljenika na graničnom prijelazu Bajakovo u preinačenom spremniku vozila pronađeno je 60 paketa u kojima se nalazilo ukupno 32,56 kilograma heroina.  USKOK je sucu istrage Županijskog suda u Osijeku predložio određivanje istražnog zatvora protiv okrivljenika", stoji u priopćenju DORH-a.