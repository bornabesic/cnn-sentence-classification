Foto: Hina,123rf PETAK je zadnji dan predizborne kampanje za ovogodišnje lokalne izbore. U subotu će kandidati šutjeti, a u nedjelju će glavnu riječ preuzeti građani. U sva četiri najveća hrvatska grada borba je ušla u drugi krug. No, u Osijeku i Rijeci stvari su više-manje jasne, bilo kakav drugi ishod osim pobjede Vrkića i Obersnela bio bi pravo pravcato čudo.   No, u Zagrebu i Splitu traje pravi rat, a borba se vodi za svaki glas.   Iako su predizborne ankete prije prvog kruga prednost davale Anki Mrak Taritaš, Milan Bandić je ipak imao više glasova. On je skupio 30,87 posto, oko šest posto više od 24,48 koliko je imala Taritaš. Ona će u drugom krugu pokušati pridobiti birače u prvom redu Sandre Švaljek, a potom i one Brune Esih, Drage Prgometa i Tomislava Tomaševića. Od svih gore navedenih jedino je inicijativa Zagreb je naš otvoreno pozvala da se glasa protiv Bandića, ostali su se vadili na floskule o savjesti birača.   U svakom slučaju, Zagreb čeka velika bitka u kojoj će Anka Mrak Taritaš pokušati skinuti dugogodišnju dominaciju Milana Bandića.   Najzanimljivija, da ne kažemo najluđa kampanja vodi se u Splitu. Željko Kerum je bio najbolji u prvom krugu, dobio je 30,40 posto glasova. On će se za novi mandat boriti s HDZ-ovim Androm Krstulovićem Oparom, a između njih dvoje stvari su kulminirale jučer, kad je umalo došlo do fizičkog sukoba. Pale su teške riječi, a Kerum je izjavio i da se Opara prostituirao u Milanu. Nakon žestoke svađe obje su strane rekle kako ne žele vidjeti ovog drugog, tako da će se u izborni dan ući s povišenim tenzijama. Njih će se dvojica boriti za birače Marijane Puljak koja je dobila 20,54 posto glasova, kao i za glasove SDP-ove Aide Batarelo. Već danima traju špekulacije o tome koja je uloga SDP-a u cijeloj ovoj splitskoj drami i koga oni podržavaju. Značajan broj glasova dobio je Mostov Ante Čikotić, a Dragan Markovina već je pozvao birače da ostanu doma i sruše izlaznost.   Bilo kako bilo, Split čeka možda i najneizvjesnija borba na ovim izborima.