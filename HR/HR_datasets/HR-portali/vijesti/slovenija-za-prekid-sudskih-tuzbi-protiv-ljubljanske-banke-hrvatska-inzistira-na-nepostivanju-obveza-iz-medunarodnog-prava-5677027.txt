Nakon najnovije rasprave u četvrtak na sudu u Zagrebu u sporu Privredne banke Zagreb protiv Ljubljanske banke (LB) i Nove Ljubljanske banke (NLB) o prenesenoj deviznoj štednji Slovenija je upozorila kako Hrvatska krši memoranduma o suglasnosti koji su dvije države potpisale 2013. u Mokricama koji dvije zemlje različito tumače, prema priopćenju slovenskog veleposlanstva u Zagrebu. Nastavkom navedenih sudskih postupaka Hrvatska "inzistira na nepoštivanju obveza iz međunarodnog prava", navelo je slovensko veleposlanstvo. Prema slovenskom ustavnom zakonu iz 1994. kojim je Ljubljanska banka podijeljena na "staru" banku koja je preuzela pasivu iz vremena bivše SFRJ, dok je aktiva prenesena na novoosnovanu Novu Ljubljansku banku, u tumačenju sljedništva stare i nove Ljubljanske banke potrebno je primijeniti  slovensko, a ne hrvatsko pravo, a takvo stajalište tijekom nekih sudskih procesa oko stare devizne štednje slovenskih banaka zauzeli su i sudovi u inozemstvu, tvrdi slovensko veleposlanstvo u Zagrebu. Memorandum, navodi veleposlanstvo, određuje prekid svih sudskih postupaka, koji su pokrenuti u svezi prenesenih deviznih štednji od strane Zagrebačke banke i Privredne banke Zagreb. Hrvatska i Slovenija se međutim ne slažu u značenju riječi "stay" iz memoranduma. Termin "stay" Hrvatska objašnjava kao "mirovanje", koji sukladno hrvatskom zakonu o parničnom postupku traje godinu dana, a može se produžiti još za jednu godinu, dok Slovenija inzistira da se radi o prekidu do konačnog rješenja pitanja u okviru sukcesije bivše SFRJ, stoji u priopćenju