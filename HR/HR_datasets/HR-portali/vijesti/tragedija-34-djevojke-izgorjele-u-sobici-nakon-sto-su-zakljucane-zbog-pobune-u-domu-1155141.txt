Požar u kojemu su poginule 34 maloljetnice a druge ostale s trajnim teškim posljedicama u pretrpanom gvatemalskom domu za zlostavljane maloljetnike izbio je u maloj sobi u kojoj su bile zaključane nakon pobune u domu, rekle su vlasti i svjedoci u petak.    Pakao u sobi od 16 metara četvornih u koju je potrpano 52 djevojčica i djevojaka ostavio je preživjele u požaru u srijedu s tako teškim ranama da su specijalisti za opekline doletjeli iz SAD-a a liječnici kažu da su potrebne stotine darivatelja krvi. Vlasti su smijenile ravnatelja doma Virgen de la Asuncion, privremeno zatvorile dom, proglasile tri dana žalosti i obećale reformu sustava za skrb o djeci za koji stručnjaci kažu da mu kritično nedostaje sredstava. "Osoblje je djevojke i djevojčice ostavilo u ekstremno skučenom prostoru, u sobi četiri s četiri metra u kojoj su ostavili 52 tinejdžerice", rekla je Claudia Lopez, zamjenica gvatemalskog pučkog pravobranitelja za ljudska prava. "To je stravično osmišljena odluka", rekla je. Policija i svjedoci rekli su kako se čini da je požar izazvala jedna od djevojaka zapalivši madrac u sobi, moguće kao prosvjed zbog događaja prijašnjih sati. "Ako je doista djevojka izazvala požar - zašto su imale šibice u rukama, zašto nisu pretražene kada su ih zaključali u tako skučenom prostoru?", rekla je Lopez. Pokušaj bijega U domu Virgen de la Asuncion borave mladi do 18 godina, a on je smješten oko 25 kilometara jugozapadno od glavnoga grada Guatemala Cityja. Njegovi štićenici su neuobičajena mješavina žrtava nasilja i mladih prijestupnika, dok se u drugom krilu doma nalaze djeca s poteškoćama. Godine problematične svakodnevice u domu kulminirale su u vrijeme ručka u utorak kad se skupina maloljetnika žalila na uvjete te pretvarala da se tuče u dvorani za jelo kako bi odvukla pažnju, prije no što su napali osoblje i pokušali pobjeći, rekao je svjedok.  Nakon sati nereda policija je uhvatila sve koji su pobjegli iz doma i odvojeni su od ostalih štićenika centra, prema izvještaju vladina odjela za ljudska prava koje je vidio Reuters. Za vrijeme pet sati pregovora te večeri, osoblje doma navodno je zlostavljalo vođe pobune dajući im pokvarenu hranu za večeru, te upotrijebili bjelilo i papar sprej kao kaznu za njihovu neposlušnost, piše u izvještaju. Policija ignorirala dim iz prostorije Oko 1 sat u noći, 52 djevojke i djevojčice zaključane su u prostoriju i samo su im dani tanki madraci da spavaju na podu, rekao je zapovjednik policije Wilson Maldonado kongresnoj komisiji. Muški maloljetnici koji su bili umiješani u nerede odvojeni su u susjednu prostoriju, rekao je zaposlenik doma. Oko 9 sati ujutro, policajci koji su čuvali prostor primijetili su dim iz prostorije, rekao je Maldonado. Jedan je svjedok kazao da je vatra počela pola sata prije i da je policija prvo ignorirala pozive u pomoć misleći da djevojke protestiraju, piše Reuters. "Čula sam viku i buku cijelu noć", rekla je djevojka koja je svjedočila tučnjavi u dvorani za jelo. "Požar je izbio oko 8.30 ujutro, mladići su dojurili i rekli da je umrla djevojka", kazala je ona. "Policija ih je zgrabila i domsko osoblje ih je počelo tući zbog toga što su napustili sobu u kojoj su bili". Vrh ledenog brijega Dom Virgen de la Asundion ima niz optužbi za zlostavljanje koje su dokumentirane u gvatemalskim medijima. Zadnje tri godine više od 250 štićenika napustilo je dom, navode novinska izvješća. Izvješća o ljudskim pravima i intervjui s ljudima iz doma stvaraju kompleksnu sliku. Neki stanovnici centra rekli su da im je dom osigurao sklonište i obrazovanje koje im nisu mogle osigurati njihove obitelji te krive nekolicinu "pobunjenika" za stvaranje tenzija. Govoreći anonimno, jedan zaposlenik koji je ondje radio šest godina, naveo je mnoge probleme toga doma: financijski problemi, premalo osoblja i suci koji su slali mlade prijestupnike u dom umjesto u zatvore. "Imali smo 15-19 dolazaka svaki dan, svaki njegovatelj imao je 34 djece o kojima je morao voditi brigu. Smjene su jedan radni dan, jedan slobodni dan, s tim da je smjena trajala 24 sata, zbog nedostatka osoblja", rekla je zaposlenica.  Gvatemala je zemlja s najvećom stopom dječje pothranjenosti u Latinskoj Americi. Djeca su često plijen uličnih bandi kao što je Mara Salvatrucha. Državne javne ustanove u zemlji loše su financirane, pogođene korupcijom i pretrpane.  >> Zbog kvara na novoj lampi izgorjelo mu 18.500 pilića 