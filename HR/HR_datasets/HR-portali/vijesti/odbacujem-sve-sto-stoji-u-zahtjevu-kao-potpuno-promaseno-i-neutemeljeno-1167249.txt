Ministar financija Zdravko Marić nazvao je u srijedu argumente iz zahtjeva SDP-a za njegovom smjenom  "neutemeljenim i promašenim". "Posebno odbacujem da sam bilo kojim svojim postupkom u obnašanju javnog posla pogodovao ili stavljao privatan interes ispred javnog. Što se tiče navodnog sukoba interesa, to što sam radio u Agrokoru četiri godine ne znači diskvalifikaciju za obavljanje dužnosti ministra financija. Mislim da sam radom u privatnom sektoru stekao dodatno radno iskustvo koje mi je pomoglo u sagledavanju gospodarskih problema", poručio je Marić u Saboru., Nakon imenovanja na dužnost ministra financija s Agrokorom ga, tvrdi, veže jedino briga za stabilnost gospodarskog i financijskog sustava Hrvatske. Nije dioničar u bilo kojem društvu Agrokora i nema ugovor o povratku u Agrokor po završetku dužnosničkog mandata. "Ispod svake razine dostojanstva su insinuacije koje se stavljaju na teret mojoj obitelji, jer nitko iz moje obitelji nije zaposlen u sustavu Agrokora i nemam privatnog interesa", ustvrdio je Marić. Bio sam izvršni direktor za strategiju tržišta kapitala zadužen za izradu makroekonomskih analiza i predstavljanje operativnih programa za srednjoročne planove i budžete, isticao je Marić. Finacijska izvješća, tvrdi, dobivao je kad su bila gotova, a informacije o stanju u Agrokoru imao je iz javno dostupnih ocjena rejting agencija. "Mogu čiste savjesti reći da sam sve svoje poslove radio predano, odgovorno i pošteno i ponosan sam na sve što sam radio od studentskih dana do ministra financija. Mogu prihvatiti kritičku raspravu o rezultatima mog rada, ali ne mogu prihvatiti dovođenje u u sumnju moje profesionalne i ljudske časti i poštenja", poručio je. Izlaganje Zdravka Marića popraćeno je burnim pljeskom s desne strane sabornice, gdje sjede HDZ-ovi zastupnici.     