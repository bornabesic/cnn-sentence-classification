Nekoliko zaposlenika HRT-a uhićeno je zbog krađe i preprodaje kamera i druge vrijedne opreme u vlasništvu državne televizije, priopćio je HRT, a policija navodi kako je zbog iste stvari uhitila ukupno pet osoba u dobi od 41, 47, 48, 53 i 40 godina. Njih se tereti za zlouporabu položaja i ovlasti i kazneno djelo krivotvorenja službene ili poslovne isprave. Policija je u studenome lani zaprimila dvije kaznene prijave da je iz HRT-a nestalo pet kamera i veća količina razne tehničke opreme (mikrofona, tonskih mikseta, stativa, monitora i drugog) pri čemu je pričinjena milijunska materijalna šteta. Tijekom kriminalističkog istraživanja utvrđeno je da je prvo prijavljeni 41-godišnjak kao zaposlenik javne ustanove tijekom 2015. i 2016. godine, iskoristio položaj odgovorne osobe za stanje imovine te otuđio i protupravno prisvojio audio i video opremu koju je potom prodavao drugim osobama s područja grada Zagreba i Zaprešića. Također se sumnja da je krivotvorio potpise na inventurnim listama čime je lažno prikazivao stvarno stanje audio i video opreme, nakon čega je tako lažno sačinjene popisne liste predao predsjedniku Centralne inventurne komisije s ciljem razduživanja, a sve kako bi sakrio stvarno stanje sredstava i činjenicu da je protupravno prisvojio navedenu opremu, čime je sebi pribavio neutvrđenu imovinsku korist, a javnoj ustanovi prouzročio znatnu štetu u iznosu od najmanje 1.098.681,38 kuna, priopćila je Policijska uprava zagrebačka. S HRT-a su pak priopćili kako su nestanak kamera uočili još prošle godine kada su policiji kazneno prijavili nepoznatog počinitelja. – Sadašnje Ravnateljstvo Hrvatske radiotelevizije stoga je uložilo krajnje napore kako bi se u suradnji s Ministarstvom unutarnjih poslova Republike Hrvatske što prije otkrili počinitelji te riješio ovaj slučaj. Ravnateljstvo Hrvatske radiotelevizije također je odlučilo žurno promijeniti organizaciju i procese kako se takvi slučajevi više ne bi događali na Hrvatskoj radioteleviziji. U daljnjoj istrazi utvrdit će se konačna visina nastale štete te će se o tome pravodobno izvijestiti javnost – ističe HRT u priopćenju.    