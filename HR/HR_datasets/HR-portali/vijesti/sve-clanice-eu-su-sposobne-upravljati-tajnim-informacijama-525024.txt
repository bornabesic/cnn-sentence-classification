Glavni tajnik NATO-a Jens Stoltenberg izjavio je u četvrtak u Bruxellesu da ima povjerenja u sve saveznike u pogledu razmjene obavještajnih podataka, što je dovedeno u pitanje navodima da je američki predsjednik Donald Trump otkrio ruskoj strani povjerljive informacije. "Apsolutno sam siguran da je 28 zemalja članica NATO-a sposobno dijeliti i upravljati informacijama na odgovarajući način. Jako cijenim suradnju koju imamo unutar NATO-a u pogledu razmjene informacija", izjavio je Stoltenberg u sjedištu Vijeća EU-a, gdje sudjeluje na sastanku ministara obrane zemalja članica EU-a. Američki mediji su pisali da je Trump na sastanku s ruskim ministrom vanjskih poslova Sergejom Lavrovim 11. svibnja otkrio informaciju o jednoj operaciji koju priprema Islamska država i pri tome spomenuo grad u Siriji u kojem je detektirana prijetnja, čime se izravno izlaže opasnosti izvor informacije. Stoltenberg je također istaknuo dobru suradnju između EU-a i NATO-a u borbi protiv kibernetičkih prijetnji, koje treba uzeti "vrlo ozbiljno". On je došao na sastanak ministara obrane tjedan dana prije summita NATO-a, koji se sljedeći tjedan održava u Bruxellesu i na kojem će prvi put sudjelovati američki predsjednik Trump. Glavne teme sastanka su jačanje transatlantskih veza i pravednija raspodjela troškova obrane te jačanje savezništva u borbi protiv terorizma.  