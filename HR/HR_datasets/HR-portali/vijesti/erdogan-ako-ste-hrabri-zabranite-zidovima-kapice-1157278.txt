– Ako imate hrabrosti zabranite Židovima nošenje kipe (kapice), kao što ste muslimankama zabranili nošenje islamskih marama. To nećete napraviti jer ste kukavice, jer znate što bi vam se u tom slučaju dogodilo – nastavlja turski predsjednik Erdoğan provocirati lidere zemalja članica EU koje su zabranile nošenje islamskih marama i sve više dizati tenzije. Traži uvođenje smrtne kazne Analitičari smatraju da nijedan potez Erdoğana neće biti iznenađenje znajući kako će u očaju pokušati sve da dobije podršku dijaspore za referendum u travnju. Naime, prema posljednjim anketama, čije je objavljivanje turska vlast zabranila, Erdoğan bez dijaspore, samo u Turskoj, neće imati dovoljno potpore za uspjeh referenduma – dobio bi samo između 38 i 42% podrške. Jedino što Erdoğanu preostaje da mobilizira Turke jest igra na vjerskim osjećajima i tobože sukob između križa i polumjeseca jer nema nikakve druge argumente kojima bi opravdao svoju želju za većim predsjedničkim ovlastima. Turski predsjednik tvrdi kako će uvođenje diktature dovesti do sigurnosti i stabilnost Turske, koja od 1950. do sada promijenila 48 vlada. Turski predsjednik Erdoğan ponovio je da očekuje da parlament odobri ponovno uvođenje smrtne kazne odmah nakon referenduma o proširenju njegovih ovlasti, što je razljutilo predsjednika Europske komisije Jean-Claudea Junckera, koji mu je poručio kako bi to uništilo izglede za ulazak te zemlje u EU. “Ako se smrtna kazna ponovno uvede u Turskoj, to će biti kraj pregovora te zemlje i EU“, kazao je Juncker, ističući kako bi Turska time debelo prešla “crvenu liniju”. Nakon što više nema materijala za vrijeđanje i napade čelnika EU, na red su došli novinari. Turski ministar vanjskih poslova Mevlüt Çavuşoğlu optužuje zapadne novinare da su lažovi i rasisti te kako im ne treba vjerovati. Mevlüt Çavuşoğlu, godinu dana nakon potpisivanja sporazuma, zaprijetio je kako će Turska raskinuti taj ugovor o zadržavanju migranata jer EU nije ispunio svoj dio potpisanog sporazuma. “Liberalizacija viza je uvjet bez kojeg se ne može dalje razgovarati”, kazao je ministar Çavuşoğlu ističući kako Turska više neće sprečavati odlazak migranata iz Turske u Grčku te dalje putem prema EU.   Assad napreduje u Siriji U međuvremenu, više od dvije tisuće osoba okupilo se u Ateni, na godišnjicu potpisivanja sporazuma između Europske unije i Turske o smanjenju priljeva migranata u Europu, kako bi iskazalo podršku migrantima i izbjeglicama, i pozvalo na otkazivanje tog sporazuma. “Otkazati sramni sporazum između EU i Turske”, pisalo je na transparentu koji su nosili sudionici povorke marširajući ulicama grčke prijestolnice. I dok je Erdoğan zauzet skupovima podrške referendumu, Kurdi u Siriji pripremaju se za konačnu ofenzivu na glavni grad kalifata Raku. Predviđa se kako će ona početi 1. travnja unatoč protivljenju Turske o sudjelovanju kurdskih jedinica u oslobađanju tog grada. Kako je Erdoğan naveo, ulazak kurdskih snaga u grad Raku ugrožava nacionalnu sigurnost Turske. Međutim, američki predsjednik Donald Trump ne obazire se na tursko prozivanje, štoviše, svaki dan šalje teško naoružanje i oklopne transportere kurdskim snagama koje će biti predvodnice oslobađanja Rake uz američku zračnu potporu. Istodobno, nastavlja se evakuacija civila i terorista iz naselja Al-Waer, njihova zadnjeg uporišta u gradu Homsu. Autobusi ih voze u Jarabulus, grad koji je pod nadzorom turskih snaga. Guverner Homsa Talal Al-Barazi kazao je za Večernji list, da će idućih dana, potpuno uspostaviti sigurnost u naselju Al-Waer, u kojem živi 40 tisuća stanovnika. >>Erdoğan: Počinje vjerski rat! >>Provokacija iz Turske koja je zgrozila Njemačku! Pogledajte fotomontažu Merkel kao Hitlera 