Foto: Robert Anić/Pixsell AKO ste obična građanka u Hrvatskoj koja ne plaća račune za komunalije, možete osjetiti kako je država brza i efikasna, pa će vas sud ovršiti i ostat ćete bez stana.  Ako ste najveći poduzetnik, možete mjesecima ne plaćati porez i još će vas pozvati u vladu na sastanak. Osoba iz prve priče je Danica Pavlić o kojoj su nedavno izvijestili mediji, a iz druge, treba li to uopće napominjati, Ivica Todorić. >> Tajni sastanak u Vladi: Todorić mora otići, a država neće spašavati Agrokor  >> Vlada se oglasila o tajnom sastanku s Todorićem  >> Banke će spasiti Agrokor, a za gazdom Todorićem pustiti vodu i spustiti dasku >> POZADINA TAJNOG SASTANKA Što je Todorić radio u vladi? Prema podacima portala Debtwire, specijaliziranog za dugove kompanija, Agrokor je za PDV dužan 800 milijuna eura, dakle oko 6 milijardi kuna. Na nedavnom sastanku u vladi na kojem su prisustvovali Ivica Todorić, premijer i ministri, od kojih je ključan ministar financija koji je bio Todorićev dojučerašnji zaposlenik, sigurno se pričalo o tome.  Porezna se poziva na poreznu tajnu  "Ako ste mali poduzetnik, vidjet ćete tko će vam pokucati na vrata ako ne platite PDV do kraja mjeseca", komentirao je Agrokorov dug u sinoćnoj emisiji Otvoreno SDP-ovac Vinko Grgić.  Poreznu upravu smo pitali je li točno da je Agrokor, odnosno njegove kompanije, zbilja toliko dužan za PDV. "Porezna uprava nije u mogućnosti dostavljati podatke o bilo kojem poreznom obvezniku, s obzirom na to da je dužna poštovati članak 8. Općeg poreznog zakona, odnosno poreznu tajnu", odgovorili su Indexu.  Koji se sve zakoni krše ako poduzetnik na vrijeme ne plaća PDV, upitali smo poreznog savjetnika Vladu Brkanića iz RRIF-a?  Brkanić: Vjerujem da se Agrokor dogovorio s poreznom  "U tom slučaju prekršen je Opći porezni zakon i Zakon o PDV-u. Ako se ne uplati PDV u propisanom roku, prema Zakonu o PDV-u, tvrtka može platiti kaznu od 2.000 do 500.000 kuna, a odgovorna osoba od 1.000 do 50.000 kuna. Međutim, ako je Agrokor ishodio odgodu, onda nije prekršen zakon", komentirao je za Index Brkanić, koji pretpostavlja da je do tog dogovora došlo.  "Porezno tijelo i Agrokor mogli su sklopiti upravni ugovor. Taj ugovor omogućen je po članku 101. Općeg poreznog zakona i njime se može odgoditi odnosno dogovoriti kako će se riješiti porez na rok do 24 mjeseca. Postoje neki uvjeti, recimo dužnik ne smije biti blokiran od strane drugih. Vjerujem da su i u to ušli," smatra ovaj porezni stručnjak.  Iz duga Agrokora prema dobavljačima, koji iznosi 16 milijardi kuna, Brkanić nam je izračunao 3 milijarde kuna ulaznog poreza koji može iskoristiti i prebiti s obvezama. "Porezni dug nastaje od prodaje, od isporuka, ovisno o prometu, to nije samo maloprodaja Konzuma, nego i isporuke prema drugim kupcima", kazao je.  Ovaj porezni stručnjak misli kako bi država trebala svoja potraživanja prema Agrokoru pretvoriti u vlasnički udio i spriječiti raspad kompanije, odnosno sačuvati portfelj i kasnije, naravno, prodati. "Trebao je prije ići u dokapitalizaciju ili IPO. Po definiciji, kada ste prezaduženi, morate prodati dio portfelja, a sada mu je slaba pozicija, odnosno može postići slabu cijenu. Ovako, ako dođe do stečaja, dugovi se ne bi mogli podmiriti", zaključio je.