Veliki broj slovenskih vjernika u crkvi i ispred nje poklonila se u ponedjeljak relikvijama svetog Leopolda Mandića čije je tijelo na putu prema Padovi nekoliko sati bilo u župnoj crkvi u ljubljanskom naselju Štepanja vas u Ljubljani. Svetu misu održao je tom prigodom ljubljanski nadbiskup Stanislav Zore, pozvavši okupljene da slijede primjer sveca koji je svoj život, kazao je, posvetio borbi za čovjeka i jedinstvo obitelji. "Sveti Leopold Mandić stasom je bio mali čovjek, no bio je velik svojim srcem jer je Bog iz njega napravio junaka. Borio se za čovjeka i protiv sila zla", kazao je ljubljanski nadbiskup u propovijedi, govoreći o životu svetog Leopolda Mandića. "Svoj je život mijenjao u dar za druge ljude, u darovanje Boga", kazao je Zore dodavši da treba slijediti njegov primjer i boriti se za čovjeka, ne posustajući i da ne smijemo klonuti pred moćnicima, političarima i gospodarski moćnima kao njihove sluge. >>Oproštajnom molitvom ispraćeno tijelo sv. Leopolda Bogdana Mandića