Operacija sive mrene, meniskusa, šake, vađenje dodatne mandule, artroskopija odnosno kirurško liječenje zglobova, biopsija dojke - dio je operativnih zahvata kojim su liječnici KB Dubrava proširili jednodnevnu kirurgiju u toj bolnici. To znači da pacijenti imaju mogućnost u istom danu primjerice ukloniti sivu mrenu i otići na kućnu njegu čime se, osim skraćivanja listi čekanja, eliminira ležanje u bolnici te mogućnost bolničke infekcije. Do kraja mjeseca jednodnevna kirurgija Dubrave preselit će se iz podrumskog u adekvatniji prostor, a od 1. rujna prošle godine do studenog operirano je ukupno 807 pacijenata. Navedenim zahvatima proširena je vrsta operacija koje se tako obavljaju, a uz njih se radi i operacija proširenih vena, operacije kile i žuči, hemoroida. Opseg operacija, međutim, neće se povećati jer se dnevno, s obzirom na resurse, ne može napraviti više od četiri operacije. - Naš operativni program mora završiti do dva, pola tri kako bi se pacijentima dalo dovoljno vremena da se mogu oporaviti i kako bi anesteziolog imao vremena procijeniti njihovo stanje prije otpusta - objasnila je dr. Đana Vanjak Bielen. Učinak jednodnevne kirurgije itekako je očit pri operaciji sive mrene što je pojasnio prof. dr. Josip Pavan, pročelnik Zavoda za očne bolesti u toj bolnici: - U odnosu na 2012. godinu broj tih operacija ukupno je povećan za 40 posto. U spomenutom razdoblju odnosno od 1. rujna prošle godine, 142 pacijenta operirali su proširene vene, a redom su to pacijenti koji nemaju kakve dodatne zdravstvene probleme. Uostalom takvi i moraju biti kandidati za jednodnevnu kirurgiju, a kako će objasniti prof. dr. Mirko Šarlija voditelj Zavoda za vaskularnu kirurgiju, upravo venska patologija je iznimno proširena. - Na klinici možemo operirati samo jedne proširene vene dnevno jer moramo operirati one koji boluju od ozbiljnijih bolesti krvnih žila, primjerice aneurizme abdominalne aorte. Uvođenjem jednodnevne kirurgije imamo dodatan dan kad ih operiramo četiri dnevno - dodao je prof. Šarlija. >> Hrvoje (16) napokon uspravan i govori – s elektrodom u mozgu