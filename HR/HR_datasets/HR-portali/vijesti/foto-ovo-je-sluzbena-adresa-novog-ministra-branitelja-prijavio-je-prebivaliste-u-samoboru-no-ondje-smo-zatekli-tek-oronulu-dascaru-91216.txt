Dvije novosagrađene stambene zgrade nježno roze boje, jedna zelena obiteljska kuća, nogometno igralište, veliki poslovni kompleks tvrtke koja prodaje klima uređaje i Mjesni odbor. Sve se to nalazi u susjedstvu novog ministra branitelja Mije Crnoje koji je prijavljen na adresu u samoborskoj ulici Gradna 85/G. No, na spornoj adresi naišli smo na jednu baraku veličine svega desetak četvornih metara koja izgleda poput nekog oronulog skladišta, a ne životnog prostora jednog ministra u Vladi Republike Hrvatske. Na drvenim paletama jasno piše adresa "85/G" na koju je ministar Crnoja prijavljen. Ali, osim te oronule straćare na travnatom zemljištu, tamo nije bilo više ničega. Susjedi na koje smo naišli kažu da novi ministar tu sigurno ne živi, ali da je vjerojatno kupio spomenuto zemljište na kojemu planira izgraditi kuću. FOTOGALERIJA: Adresa na kojoj je prijavljen Mijo Crnoja - Ima vam ovdje nekoliko obitelji Crnoja. U ovoj ulici imaju dvije velike kuće, ali mislim da ih većina živi u Njemačkoj. Nema nijedan Mijo, ali možda će se uskoro doseliti - pretpostavljaju susjedi u samoborskoj ulici Gradna. Naime, kako doznajemo, ministar Mijo Crnoja zapravo već godinama s obitelji živi u zagrebačkom naselju Podsused, no s interfona je uklonjena pločica s njegovim prezimenom. Podsjetimo, Crnoja je u ponedjeljak službeno preuzeo Ministarstvo branitelja te najavio da će mu jedna od prvih mjera koju će zatražiti na Vladi biti zaustavljanje razdvajanja mirovina na dio ostvaren prema posebnom propisu i dio mirovine ostvaren na temelju radnog staža. - Ako je objavljen Registar hrvatskih branitelja, zašto se ne bi objavili i svi drugi registri: registri privatizacije, registri agresora na Hrvatsku i slično - istaknuo je također u ponedjeljak za vrijeme primopredaje, nakon čega je prostorije Ministarstva blagoslovio sisački biskup Vlado Košić uz pratnju župnika župe Sv. Josipa Damira Ocvirka. Inače, Crnojina samoborska adresa navedena je na izbornim listama koje su objavljene prije ovih izbora. On je, podsjetimo, bio kandidat HDZ-a na listi za dijasporu i kao i svim drugim kandidatima objavljena mu je adresa. No, njegova stvarna adresa je, po svemu sudeći u Podsusedu u Zagrebu. Na takvoj adresi je naime, prijavljena tvrtka Rumica usluge u kojoj je Ružica Crnoja vlasnik i direktor, a Mijo Crnoja prokurist. Za prepostaviti je da se radi o ministru branitelja i njegovoj supruzi. Iste se osobe naime, pojavljuju u još jednoj tvrtki – Energija Benkovac s tom razlikom što je u njoj direktor i vlasnik Mijo Crnoja, a prokurist Ružica Crnoja. Osoba koja Miju Crnoju iz spomenutih tvrtki povezuju sa novim ministrom branitelja je Josip Vidović, inače tajnik HDZ-ovog Odbora za branitelje koji je i kandidirao Crnoju za ministra. Vidović se naime, navodi kao direktor i suvlasnik u Energiji Benkovac. Ako se utvrdi, a to je dužnost DORH-a, da Crnoja ne živi na adresi na kojoj je prijavljen mogao bi i kazneno odgovarati. Porezna utaja veća od 20 tisuća podliježe članku 256. Kaznenog zakona koja za djela utaje carine i poreza propisuje zatvorske kazne do čak 10 godina. Za niže iznose odgovara se prekršajno. Zbog sličnog je slučaja podsjetimo, na sudu završio nekadašnji direktor Ine Tomislav Dragičević. Mediji su naime, otkrili da je stvarno živio u Zagrebu, a formalno bio prijavljen u Dubravi Puščanskoj gdje je prirez 8 posto manji. Na taj način mu je samo na otpremnini od 6,8 milijuna kuna ostalo 200 tisuća kuna. Nakon što je objavljena informacija o Dragičeviću Općinsko državno odvjetništvo dalo je nalog da policija provjeri gdje Dragičević živi te koliko je novca utajio, te podignulo optužnicu. Crnoja je pak, već u ponedjeljak navečer, po svemu sudeći pokušao zataškati podatke o svojim adresama. Naime, na internet stranici Sabora još prošlog petka objavljeni su svi životopisi novih ministara, s podacima koje su oni sami pisali. U Crnojinom je bila navedena i adresa i to Gradna 15. Međutim nakon što su neki mediji objavili fotografije male drvene šupe na navedenoj adresi i izvijestili kako ministar branitelja definitivno ne živi tamo već u Zagrebu, iz CV-a na saborskoj stranici, Crnojina adresa 'misteriozno' je nestala.