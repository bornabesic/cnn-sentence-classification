"Dvije riječi: palež Reichstaga. Bila je 1933. godina i znamo što je uslijedilo nakon toga", riječi su jednog od korisnika društvene mreže Twitter koji smatra da je sinoćnji puč u Turskoj lažirao predsjednik Recep Tayyip Erdogan. Teoretičari zavjera pokrenuli su usporedbe između paleža Reichstaga prošlog stoljeća, pri čemu je poginulo 160 ljudi te jučerašnjeg vojnog udara. Napad na zgradu njemačkog parlamenta bila je Hitlerova izlika da obustavi građanske slobode i provede masovna uhićenja svojih protivnika.  Erdogan je navodno kazao svojim zagovornicima u zračnoj luci u Istanbulu da je pokušaj puča pokrenuo muslimanski propovjednik Fethullah Gülen, za kojeg se govorilo da je u prošlosti pokušavao potaknuti ustanak među sljedbenicima u sudstvu i vojsci. Predsjednik ga je osudio, nazvavši to "oružanom terorističkom organizacijom", prenosi Independent.   Time je uslijedilo pribojavanje mnogih ljudi da bi Erdogan mogao iskoristiti puč kao izliku da dodatno svrgne svoje protivnike. Navodno je izjavio da je pokušaj puča "dar od Allaha", smatrajući da bi se njime pročistila vojska od pripadnika bandi "koje će za svoje odluke platiti visoku cijenu". Navode potvrđuje i objava turske televizije, koja je izvijestila da je smijenjeno 2745 sudaca nakon jučerašnjeg pokušaja vojnog udara.  Dopisnik Politica Ryan Health tvrdi da su turski izvori događaj u petak navečer prozvali lažnim pučom i lažnim ratom za demokraciju. Nadodaju da ćemo vjerojatno svjedočiti prijevremenim izborima, na kojima će Erdogan pokušati pridobiti većinski broj glasova. To će mu vjerojatno osigurati 10 do 15 godina autoritarnog vladanja, postat će izabrani diktator, smatra Healthov izvor. Vjeruju da će se nakon ovih poteza promjene u ustavu pogoršati, sekularizam nestati, a islamistički motivi potaknuti.  Korisnik Twittera spomenuo je prijatelja iz Istanbula, koji pak tvrdi da je bila riječ o pravom vojnom udaru, pomno isplaniranom i odobrenom za provođenje, ali da se unaprijed znalo kak će biti preslab i nedovoljno organiziran za uspješno provođenje. Sumnja se da će zbog toga uslijediti pravi državni udar kojeg će provesti Erdogan zbog čega će nestati i posljednji ostaci demokracije u zemlji.  >> U Turskoj smijenjeno 2745 sudaca! Turski premijer: Svatko tko stane iza klerika Gulena, smatrat će se da je u ratu sa članicom NATO-a 