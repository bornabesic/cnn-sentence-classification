Ubojstvu dopredsjednika HSP-a Ante Paradžika ratne 1991. prethodio je sastanak predsjednika Tuđmana, Ante Đapića i Gojka Šuška, na kojem je potonji, ministar obrane, izgovorio: “Tko se mača laća, od mača i pogiba”. A potom je atentat i izvršen – optužbe su koje je Josip Manolić iznio u intervjuu Večernjem listu. Đapić je odbacio njegove tvrdnje. – Zaista ne znam zbog čega me Manolić dovodi u kontekst urotničkog sastanka kada takvog sastanka nije bilo. Meni je jasno da smo Manolić i ja dva različita svjetonazora, ali njegove izjave idu u smjeru pokušaja diskreditacije ne samo mene kao svjedoka tog vremena nego i predsjednika i ministra, koji se ne mogu braniti zato što su mrtvi. Kada u taj kontekst još stavlja i pokojnog Antu Paradžika, onda je to čak i perverzno – kaže Đapić, dodajući da je prvi kontakt s Tuđmanom, kao član HSP-a, imao tek u ožujku 1994., gotovo tri godine nakon ubojstva. – Sva ta papazjanija o trojnom sastanku udbaški je podmetnuta poluinformacija koja nema veze ni s čim i pozivam ga da podastre dokaze. Tijekom suđenja meni i Paragi za rušenje ustavnog poretka, sudac Vidović više i nije bio predsjednik Vrhovnog suda, i Manolić namjerno ispušta tu činjenicu – nastavlja Anto Đapić, dodajući da Manolić barem “znakovito priznaje da je na Paradžika izvršen atentat”. – Postavljam pitanje Manoliću: ako je on od 1991. do 1993. bio šef svih tajnih službi u Hrvatskoj, tko onda snosi odgovornost za neraščišćavanje okolnosti Paradžikova ubojstva? I tvrdim da je Manolić u najmanju ruku odgovoran za zataškavanje atentata na Paradžika – kaže Đapić, dodajući da je pravaški čelnik ubijen 21. rujna 1991. – Upravo iz te organizacije izlazi izmišljena informacija da je pucano iz Paradžikova auta i da su u autu martićevci. I kada je dogodine ubijen Blaž Kraljević, Manolić je bio na vrhuncu svoje moći, bio je prvi operativac represivnog aparata. Nakon smrti generala Kraljevića i formiranja novog saziva Sabora, Manolić se rugao sa stranica Nedjeljne Dalmacije i govorio “što imaju pravaši, pet zastupnika i mrtvog generala u hladnjači”. Upravo iz tih ciničnih riječi imam pravo zaključiti da je i on involviran u ubojstvo, iako su za Manolića odgovorni svi osim njega. A bio je jedan od najmoćnijih ljudi HDZ-a i tajnih službi, a ne snosi odgovornost – kaže i dodaje da je upravo Manolić tih godina “imao u rukama Šešelja, Arkana i Hadžića i sve ih je pustio”. A kako je samo on mogao dati nalog, na ta pitanja treba dati odgovore, a ne podmetati o sastanku koji se nije dogodio, zaključuje Anto Đapić. >> 'Mesiću je odgovaralo da ide u Beograd jer ta je pozicija značila biti nasljednik Tita' 