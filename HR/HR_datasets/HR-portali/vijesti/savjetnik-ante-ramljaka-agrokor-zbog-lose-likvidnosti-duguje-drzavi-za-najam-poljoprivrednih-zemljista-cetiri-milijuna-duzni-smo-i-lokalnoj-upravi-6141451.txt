Posebni savjetnik Ante Ramljaka za poljoprivredu Vlado Čondić-Galiničić gostovao je u nedjelju u emisiji Točka na tjedan televizije N1 te je, između ostalog, govorio o načinu na koji Agrokor upravlja državnim zemljištem koje ima u koncesiji, a za koje postoji dug u iznosu od četiri milijuna kuna. - Ovo je dio isječka cijele problematike najma zemljišta u Agrokoru. Koncern u četiri temeljne firme raspolaže s 33 tisuće hektara zemljišta. Kad je u pitanju koncesija, Agrokorove kompanije ništa drugačije nisu prošle. Tko raspisuje natječaj, određuje cijenu. To ovisi o lokalnoj upravi. Ugovori su toliko vrijedili. Kad uzmemo koliko Belje na svoje 22 tisuće hektara plaća 550 kuna po hektaru, Agrolaguna skoro 1000 kuna. PIK Vinkovci 900 kuna, a Vupik skoro 1300 kuna. Država je cijene mijenjala od vremena do vremena i Agrokorove kompanije nisu bile, kao ni drugi, u prilici pregovarati. Ova 4,3 milijuna duga koji su ostali su nastali zbog problema s likvidnošću. Osim ta 4 milijuna ima još duga i lokalnoj upravi od oko 2 milijuna i oni kao i svim dužnicima ulaze u status tražbina i rješavat će se kao i svi drugi, izjavio je Čondić-Galiničić. - Ono što bih htio reći jest da Agrokor ne dobiva 150 milijuna kuna poticaja nego 120 milijuna godišnje, dodao je.