Nekadašnja tajnica četvero hrvatskih premijera, Sandra Zeljko iz Vukovara, pohađala je Ekonomsku školu, ali nije maturirala. Rečeno nam je to neslužbeno u Ekonomskoj školi Vukovar koju smo kontaktirali kako bismo dobili na uvid školske knjige iz kojih bi se moglo vidjeti je li Zeljko maturirala i stekla zvanje ekonomskog stručnog radnika. Kako nam je rečeno iz škole, te knjige se ne mogu dobiti na uvid. U neslužbenom razgovoru profesori kažu kako i godina rođenja Sandre Zeljko kaže da nije maturirala u Ekonomskoj školi Vukovar. – Ona je, koliko smo vidjeli, rođena u srpnju 1973. tako da je u lipnju 1991., pred sam početak Domovinskog rata, mogla završiti najviše treći razred srednje škole. Četvrti razred trebala je završiti u ljeto 1992. Jedina je mogućnost bila da se upisala godinu dana ranije, a to je prije rata bilo teško jer je bilo jako puno djece – pojasnio nam je jedan od profesora Ekonomske škole. Te učenice se ne sjećam Dozu sumnje u cijelu priču oko priznavanja diplome daje i izjava nekadašnje profesorice iz Vukovara Jasne Ambrinac koja je navedena u Rješenju kao svjedok koji potvrđuje da je Sandra Zeljko 1990./1991. završila četvrti razred u srednjoj Ekonomskoj školi. – Imam 70 godina, ali i dalje dobru memoriju, međutim, ja se te učenice ne sjećam. Ne sjećam se niti da sam joj uopće predavala – rekla je Ambrinac. Pojasnila je i kako je nakon progonstva velik broj učenika zatražio potvrde o završenoj školi. Rješenja su se izdavala na temelju dva potpisa profesora od kojih se jedan morao sjećati podnositelja zahtjeva. Potpis Ambrinac i Zdravka Pehara nalazi se na Rješenju Općinskog suda Vukovar s privremenim sjedištem u Zagrebu kojim je Sandri Zeljko priznato stečeno školsko zvanje. Sudac u tome postupku bio je Miroslav Šovanj koji je kasnije postao i sucem Vrhovnoga suda. Inače, stric Sandre Zeljko je bivši predsjednik Županijskog suda Vukovar Ante Zeljko koji je poslije radio i na sudu u Velikoj Gorici. – Ja se nisam pojavila na Općinskom sudu jer nisam niti dobila poziv. Trebalo bi napraviti i grafološko vještačenje potpisa – rekla je profesorica Ambrinac. >>Teško je vjerovati Cvitanu i Laptoš da nije bilo propusta >>Cvitanov kraj? Zbog pogrešaka šefice USKOK-a, državni odvjetnik izgubio povjerenje vladajućih >>Saucha: Tajnici Zeljko i šefu UZOP-a Matišiću sam vjerovao, a u istrazi su tvrdili da sam ja kriv 