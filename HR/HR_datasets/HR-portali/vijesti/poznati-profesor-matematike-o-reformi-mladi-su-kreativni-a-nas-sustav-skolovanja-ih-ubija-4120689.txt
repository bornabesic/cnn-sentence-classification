Jedan od govornika na današnjem prosvjedu za podršku cjelovite kurikularne reforme na glavnom zagrebačkom trgu, poznati profesor matematike Toni Milun kazao je za portal Srednja.hr kako nije čudo da stopa nezaposlenih mladih u Hrvatskoj iznosi oko 50%, jer ih obrazujemo za zanimanja koja izumiru i ne učimo ih razmišljati. - Ovo stoljeće je stoljeće najvećih promjena u povijesti čovječanstva. Vidimo da se brojna zanimanja ukidaju, ali se istovremeno stvaraju nova, mnogo zanimljivija. Tržište rada se tako brzo mijenja da top 10 zanimanja iz 2010. godine uopće nisu postojala svega nekoliko godina ranije. Istovremeno se naš sustav školovanja nije mijenjao više od 30 godina. Nije ni čudo da stopa nezaposlenih mladih u Hrvatskoj iznosi oko 50%, jer ih obrazujemo za zanimanja koja izumiru i ne učimo ih razmišljati. S druge strane znam za slučajeve informatičkih poduzeća koja traže mlade programere i osobe informatičkih znanja, ali takvih nema na zavodu za zapošljavanje, rekao je profesor Milun koji je poznat po svojem YouTube kanalu kroz koji promiče matematiku, a isto tako voditelj je emisije Financijalac na HRT-u. Milun objašnjava kako zaposlenici u 2020. neće biti osobe koje će udarati štambilje ili raditi neke druge jednostavne manualne poslove. - To će raditi roboti, koji će biti jeftiniji i precizniji. A poduzeća će zapošljavati osobe koje imaju informatička znanja, koje znaju rješavati problemske zadatke i imaju razvijen kritički način mišljenja. A upravo na to je stavljen naglasak nove cjelovite kurikularne reforme - zaključuje Milun. - Ovakvim dosadašnjim sustavom obrazovanja njegujemo štrebanje, a ne prepoznajemo potencijale mladih kreativaca. Moj poznanik je nedavno zaposlio osobu koja još uvijek studira i ima ispodprosječne ocjene i iz matematike jedva prolazi ispite. Taj student se na poslu pokazao kao najbolji za rješavanje kompleksnih problema, uglavnom vezanih uz matematiku. Naš sustav je nažalost dozvolio da potencijal tog studenta ostane neprepoznat tijekom školovanja. - Naši mladi su vrlo kreativni, ali ih dosadašnji strogi sustav školovanja ubija. Ova kurikularna reforma ide u smjeru koji je nužno potreban: daje veći naglasak na kreativnost, primjenu naučenog gradiva u svakodnevnom životu i razvijanje kritičkog stava. Zato je bitno da i mladi ljudi podrže ove reforme i izađu sutra na prosvjed - rekao je Toni Milun za portal  Srednja.hr.