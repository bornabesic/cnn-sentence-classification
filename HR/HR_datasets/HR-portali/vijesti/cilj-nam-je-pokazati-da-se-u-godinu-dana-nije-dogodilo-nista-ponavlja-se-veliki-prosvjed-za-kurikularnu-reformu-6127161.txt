Organizacije civilnog društva okupljene u GOOD inicijativu organiziraju novi prosvjed za kurikularnu reformu. Prosvjed će se održati istoga datuma kao i prošle godine, 1. lipnja, kada se pod motom Hrvatska može bolje na trgovima gradova Hrvatske okupilo oko 50 tisuća ljudi, sa zahtjevom nastavak reforme obrazovanja pod vodstvom znanstvenika Borisa Jokića. - Cilj nam je pokazati da u ovih godinu dana nije dogodilo ništa, da ova Vlada, kao niti ona prethodna, nema neke ozbiljne namjere za nastavak reforme. Ono što trenutno rade pokazuje da oko reforme vode netransparetnan proces koji ne odgovara uobičajenim demokratskim procedurama. Zašto je to tako? Kome nije u interesu da djeca budu kvalitetno obrazovana i da aktivno participiraju u društvu – pita Eli Pijaca Plavšić iz GOOD inicijative. Naziv prosvjedne akcije koja 1. lipnja počinje u 18 sati je "Čekajući tramvaj zvan obrazovna reforma", uz aluziju na izjave kritičara koji su prošlogodišnje prosvjednike na Trgu nazvali čekačima tramvaja. - To nije bila “fešta”, to nije bilo “čekanje tramvaja”. Bilo je to zalaganje za reformu obrazovanja. Svatko tko razmišlja dulje od četiri godine unaprijed zna da vrijedi ulagati u obrazovanje. Kvalitetno obrazovanje izgrađuje ljude koji iniciraju promjene, pokreću poslove, grade demokratsko i solidarno društvo. Neispunjavanjem zahtjeva za obrazovnom reformom utemeljenoj na stručnosti nije izgubljena samo jedna godina nego i jedna generacija učenica i učenika – poručuju iz GOOD inicijative. Prema planu organizatora, prosvjednici će se s Trga bana Jelačića spustiti do Glavnoga kolodvora ne bi li podsjetili da zbog primata političkih interesa i privatnih interesa moćnika koji ne odgovaraju na potrebe ljudi i ne slušaju konstruktivne prijedloge struke za bolje obrazovanje i bolji život, mnogo mladih ljudi svakodnevno odlazi iz Hrvatske. Temeljno je pitanje, kaže Eli Pijaca Plavšić, može li Hrvatska bolje. Prosvjedna akcija održava se u sklopu trodnevne manifestacije Dani i noći demokracije, u sklopu koje se 1. lipnja organizira tribina u Novinarskom domu na temu – Gdje smo godinu dana nakon prosvjeda. Na tribinu je pozvano desetak panelista, među kojima aktualni ministar obrazovanja Pavo Barišić, voditeljica Povjerenstva za provedbu Strategije obrazovanja Dijana Vican, novoizabrana voditeljica kurikularne reforme Jasminka Buljan Culej, bivši voditelj kurikularne reforme Boris Jokić te bivši voditelj Strategije Neven Budak.