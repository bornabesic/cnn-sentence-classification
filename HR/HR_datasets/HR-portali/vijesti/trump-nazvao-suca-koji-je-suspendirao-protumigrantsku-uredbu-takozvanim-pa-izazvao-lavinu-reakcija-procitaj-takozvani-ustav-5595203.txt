Američki predsjednik Donald Trump kazao je novinarima da će ministarstvo pravosuđa koje je u subotu, formalno najavljujući žalbu na sudsku odluku o poništenju predsjedničke uredbe o zabrani ulaska u zemlju državljana sedam muslimanskih zemalja, zatražilo njezinu trenutačnu suspenziju, pobijediti. "Pobijedit ćemo. Pobijedit ćemo radi sigurnosti zemlje", kazao je novinarima na svom imanju Mar-a-Lago na Floridi nakon što je Ministarstvo pravosuđa dostavilo sudu najavu žalbe na odluku okružnog suca Jamesa Robarta iz Seattlea i zatražilo da se njegova odluka trenutačno opozove do odluke višeg suda o žalbi ministarstva pravosuđa i na snagu vrati Trumpova uredba od 27. siječnja kojom se brani ulazak u zemlju izbjeglica i državljana sedam zemalja s muslimanskom većinom . Ministarstvo pravosuđa napisalo je kako odluka suca nanosi trenutačnu štetu američkoj javnosti i onemogućava provedbu izvršne uredbe te dovodi u pitanje nacionalno-sigurnosne procjene predsjednika o riziku kojeg predstavlja ulazak u zemlju određenih grupa i najboljem načinu za umanjivanje toga rizika. Sudac kojeg je imenovao bivši republikanski predsjednik George W. Bush doveo je u svojoj odluci u pitanje ustavnost Trumpove uredbe. Sudsko vijeće koje će odlučivati o tome hoće li opozvati odluku suca Robarta čine trojica sudaca koje su imenovali bivši predsjednik George W. Bush te dva demokratska predsjednika Jimmy Carter i Barack Obama. Trump je odmah po objavljivanju odluke suca Robarta započeo napade na njega. "Stajalište toga takozvanog suca, koje oduzima našoj zemlji pravo na provedbu propisa, smiješno je i mora biti odbačeno", napisao je Trump u prvoj reakciji na Twitteru a njegov osobni napad na suca ocijenjen je kao neprimjeren jer potkopava instituciju kojoj je zadaća kontrolirati moć Bijele kuće i Kongresa. Trump je kazao kako su "snažne zabrane" za izbjeglice i migrante potrebne kako bi se spriječili teroristički napadi. Trump je čitavu subotu nastavio kritizirati sudsku odluku. "Sudac je izložio našu zemlju potencijalnim teroristima i drugima koji nemaju naše interese na srcu. Loši ljudi vrlo su sretni", napisao je u novoj poruci na Twiteru. Robart je odbio komentirati Trumpove tvitove. Sudac James Robart, prema pisanju medija koji se pozivaju na njegove poznanike, relativno je apolitična osoba koju zanima pravo i pravičnost. "On nije ni konzervativac, ni liberal", kaže Douglas Adkind, bivši investicijski bankar koji ga poznaje od djetinjstva.  Profesor prava sa sveučilišta George Washington Jonathan Turley kaže kako će Trumpovi tvitovi otežati posao ministarstvu pravosuđa koje nastoji obraniti njegovu izvršnu uredbu. "Teško može predsjednik tražiti od suda da poštuje njegove ovlasti kad on sam ne poštuje ovlasti suda. To svakako može zatrovati proces", kaže Turley. Demokratski senator Patrick Leahy iz Vermonta u priopćenju je ocijenio u subotu da je Trumpovo neprijateljstvo prema vladavini prava ne samo sramotno nego i opasno. "On se čini pripravnim izazvati ustavnu krizu". "Pročitaj takozvani ustav", tvitom je Trumpu odgovorio demokratski kongresnik Adam Schiff. Američki potpredsjednik Mike Pence za ABC je ocijenio da Trumpova kritika suca ne potkopava načelo diobe vlasti. "Mislim da su se Amerikanci navikli na ovog predsjednika koji izravno kaže što misli", kazao je Pence. Odluka suca Robarta prva je u procesu koji bi mogao trajati mjesecima dok se ne iscrpe sva pravna sredstva. Izbjeglice i državljani sedam zemalja nastoje se ukrcati u zrakoplove što prije Trumpova uredba izazvala je prošlog tjedna kaos u zračnim luakma u kojima su zadržavani putnici s urednim vizama a tisuće ljudi prosvjedovalo je širom zemlje protiv izbjegličke politike novog američkog predsjednika. S ukidanjem Trumpove uredbe objavljene 27. siječnja izbjeglice i tisuće putnika iz Irana, Iraka, Libije, Somalije, Sudana, Sirije i Jemena koji su bili zaustavljeni na putu proteklog vikenda pokušavalo se ubaciti na letove za SAD. Američka udruženja za prava izbjeglica pozvala su u subotu državljane sedam zemalja s važećim vizama da što prije doputuju u SAD jer se odluka suca Robarta može brzo opozvati ili suspendirati. Američki  State Department, prema dopisima koje je vidio Reuters, mogao bi početi prihvaćati izbjeglice već u ponedjeljak. Prema anketi Reuters/Ipsosa provedenoj ovog tjedna 49 posto Amerikanaca podržava uredbu dok je 41 posto protiv nje.