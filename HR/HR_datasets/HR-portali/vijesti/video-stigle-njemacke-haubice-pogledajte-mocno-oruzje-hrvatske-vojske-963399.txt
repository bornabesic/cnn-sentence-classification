Foto: Hina U REMONTNOM zavodu na Jankomiru javnosti su predstavljene dvije samohodne haubice PzH2000, kalibra 155 mm, njemačke proizvodnje, a riječ je o prve dvije od ukupno 16 haubica čijom se nabavkom, kako je rečeno tom prigodom, vatrena moć Oružanih snaga RH višestruko umnožava.  Od 16 haubica, koje je Ministarstvo obrane RH nabavilo od njemačkog Ministarstva obrane, 12 će biti u operativnoj upotrebi, jedna će služiti za obuku vozača, a tri će biti korištene za pričuvne dijelove.    Zadovoljstvo zbog haubica  Prezentaciji samohodnih haubica nazočili su potpredsjednik Vlade i ministar obrane Damir Krstičević, načelnik Glavnog stožera Oružanih snaga RH general zbora Mirko Šundov, predstavnik veleposlanstva Savezne republike Njemačke u RH, brojni visoki vojni i civilni dužnosnici te predstavnici proizvođača.  Izražavajući zadovoljstvo zbog ulaska samohodnih haubica PzH2000 u sastav hrvatskih Oružanih snaga, ministar  Krstičević je zahvalio svojim prethodnicima, bivšim ministrima Anti Kotromanoviću i Josipu Buljeviću, bivšem načelniku GS OS RH generalu zbora Dragi Lovriću kao i svim ostalima koji su pridonijeli konačnom ostvarenju ovog zahtjevnog projekta koji je, naglasio je, vođen smišljeno i fokusirano.  Umnožena vatrena moć  "Tim činom započinje isporuka tog moćnog oružja u ukupnoj vrijednosti oko 55 milijuna eura, a njegovom realizacijom sposobnost Oružanih snaga RH u tom je području značajno narasla i stavlja nas na razinu najbolje opremljenih topničkih postrojbi NATO saveza", rekao je ministar Krstičević te istaknuo da je Savezna Republika Njemačka vrlo važan partner Hrvatskoj s kojom dijeli iste ciljeve.  Načelnik Glavnog stožera OS RH, general zbora Mirko Šundov također je naglasio važnost nabave i uvođenja u operativnu upotrebu Pantzer haubica 155mm jer se time "vatrena moć Oružanih snaga Republike Hrvatske višestruko umnožava". Istaknuo je da samohodne haubice pridonose sposobnosti OS RH za uvjerljivo odvraćanje i odlučnu borbu protiv svake prijetnje suverenitetu i teritorijalnom integritetu RH, a to su, dodao je, sposobnosti kojima pridonosimo i međunarodnoj sigurnosti te stabilnosti u neposrednom i širem okružju.   Iz Ministarstva obrane u priopćenju podsjećaju da je projekt opremanja OS RH samohodnim haubicama PzH2000 započeo je sporazumom kojeg su Ministarstvo obrane RH i Savezno ministarstvo obrane Savezne Republike Njemačke potpisali krajem 2014., a cilj mu je bilo opremanje OS RH s topničkim sustavima 155 mm L52 sa sposobnošću gađanja na efektivnim daljinama od 40 km uz mogućnost korištenja „pametnog streljiva“ i istodobnog udara više projektila u isti cilj.  Modernizacija i opremanje  Opremanjem Oružanih snaga RH haubicama PzH2000 zadovoljavaju se potrebe za modernizacijom i opremanjem Hrvatske kopnene vojske suvremenim samohodnim topničkim oružjem te se, također, ispunjavaju i preuzeti ciljevi sposobnosti NATO-a.  Prve dvije pristigle haubice biti će smještene na vojnim poligonima "Eugen Kvaternik" na Slunju i Cerovec pored Karlovca. Sukladno ugovorenoj dinamici isporuke, dolazak ostalih haubica u Hrvatsku planiran je do kraja ove godine.