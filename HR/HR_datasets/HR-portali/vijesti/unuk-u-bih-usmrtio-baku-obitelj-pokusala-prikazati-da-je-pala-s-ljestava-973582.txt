Foto: Nezavisne POLICIJA je rasvijetlila nesvakidašnji pokušaj prikrivanja zločina u Laktašima u BiH. Učeći voziti V.I. (18) usmrtio je 82-godišnjakinju, a zatim je to zataškano, odnosno namješteno da izgleda kao da je starica pala s ljestava. Nezavisne neslužbeno saznaju da je unuk osumnjičen da je pregazio baku, a da su mu u pokušaju prikrivanja pomogli otac i susjedi. Kako je potvrđeno Nezavisnim, slučaj je otkriven nakon što je u petak Služba hitne pomoći iz Laktaša prijavila Policijskoj stanici Laktaši da im je dovezeno tijelo starice koja je podlegla ozljedama navodno zadobivenim u padu s tavana pomoćnog objekta. U policiji kažu kako su početne informacije upućivale na to da je u mjestu Pažani starica pala s ljestava. Istragom je utvrđeno da je ipak bila riječ o drugoj vrsti nesreće. Pokušali prikriti što se zaista dogodilo  "Policajci su nastavili rad na provjeravanju svih okolnosti vezanih za navedeni događaj te su na osnovu poduzetih istražnih radnji, tragova i drugih mjera, kao i izjava svjedoka, utvrdili da je R.G. podučavao V.I. upravljanju vozilom te je uslijed nesporazuma, V.I. krenuo naprijed i udario oštećenu, pregazio je, a ona je od zadobivenih ozljeda preminula na putu do Službe hitne pomoći Laktaši", priopćila je glasnogovornica PU Banja Luka.   U namjeri da prikriju što se zaista dogodilo, pišu Nezavisne, R.G. (43), Z.I. (52) i R.Z. (29) su pripremili lažno mjesto nesreće.   Policija je uhitili 18-godišnjaka koji je vozio i tri državljana BiH koji su prikrivali što se zaista dogodilo.