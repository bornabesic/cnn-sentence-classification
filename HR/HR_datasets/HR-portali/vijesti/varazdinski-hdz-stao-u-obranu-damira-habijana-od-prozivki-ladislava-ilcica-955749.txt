Foto: Hina PREDSJEDNIK HDZ-a Varaždinske županije i saborski zastupnik Anđelko Stričak stao je iza HDZ-ovog kandidata za gradonačelnika Varaždina Damira Habijana, kojeg je Ladislav Ilčić iz Hrasta prozvao da živi nekršćanskim životom, rekavši kako je Habijan dobio jednoglasnu podršku stranačkih tijela, a Ilčiću je zamjerio prozivanje političkih suparnika na osobnoj razini.  "Svi do sada predstavljeni kandidati dobili su jednoglasnu podršku stranačkih tijela pa tako i Damir Habijan za gradonačelnika Grada Varaždina", stoji u Stričakovoj izjavi medijima.  Demagogija i prozivanje  Ponovio je kako će varaždinski županijski HDZ predložiti najstručnije i najkvalitetnije kandidate za gradonačelnike, načelnike i župana. Dio njih, među kojima je i Habijan, već je poznat javnosti, koja ih je odlično prihvatila, dodao je.  Stričak je u izjavi osudio Ilčićevo zadiranje u privatni život političkih takmaca. "Kada nemate ideje i kvalitetu da napravite nešto za svoje sugrađane tj. za boljitak sredine u kojoj živite, tada se bavite demagogijom i prozivanjem političkih suparnika na osobnoj razini", kazao je Stričak.  Zaključio je kako "s kandidatima koji u svojoj sredini ne prelaze izborni prag" ne misli dalje polemizirati.  Predsjednik Hrasta Ladislav Ilčić danas je dao ostavku na mjesto savjetnika potpredsjednika Vlade Davora Ive Stiera i najavio kandidaturu na gradonačelnika Varaždina. "Da da su nam se sviđali HDZ-ovi kandidati, podržali bismo ih, a što se tiče kandidata u Varaždinu, stranka koja se poziva na kršćanstvo ima kandidata koji živi na potpuno suprotan način", izjavio je Ilčić koji nije želio pobliže objasniti tu izjavu.