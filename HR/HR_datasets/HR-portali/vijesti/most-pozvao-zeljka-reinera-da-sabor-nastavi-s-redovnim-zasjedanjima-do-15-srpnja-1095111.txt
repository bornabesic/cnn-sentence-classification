Most traži od predsjednika Sabora Željka Reinera da Sabor nastavi s redovnim zasjedanjima do 15. srpnja, kada stupa na snagu odluka o njegovom raspuštanju, priopćio je danas Most. – Prošli tjedan se iz javnih izjava mogla naslutiti namjera HDZ-a da Hrvatski sabor ne nastavi sa zasjedanjem do izbora novog saziva. S  tim se očigledno složio SDP i Zoran Milanović izjavom kako Sabor do 15.7. neće raditi „ništa kao i do sada“. Inače zanimljivo je kad to kaže Zoran Milanović, zastupnik koji u pravilu ne dolazi na zasjedanja. Kada bi se rad Hrvatskog sabora promatrao samo kroz rad gospodina Zorana Milanovića kao zastupnika onda bi to zaista bilo – ništa. Na svu sreću nije tako jer u ovom sazivu Hrvatskog sabora ima zastupnika koji odgovorno rade svoj posao, a tako žele nastaviti i do 15.7.2016. kada odluka o raspuštanju stupa na snagu – navodi se u priopćenju. Dodaju da su nakon tih izjava uputili dopis Reineru s pitanjem kada i s kojim točkama nastavljamo s redovnim zasjedanjem te da su dobili službeni odgovor u kojem stoji da će se „nastavak 3. sjednice sazvati prema potrebi, uvažavajući potrebu donošenja odluka vezanih za pitanja od nacionalnog interesa i nesmetano funkcioniranje državne vlasti“. – S obzirom na ovakav nejasan odgovor pozivamo predsjednika Hrvatskog sabora, akademika Željka Reinera da Hrvatski sabor nastavi s redovnim zasjedanjem i ovaj tjedan pa sve do 15.7.2016. jer mislimo da za to imamo vrlo opravdane razloge. Podsjećamo da, osim zakona kojim smanjujemo financijska izdvajanja za političke stranke, u ovom trenutku imamo još pedesetak točaka koje bi zastupnici trebali raspraviti (od zakonskih prijedloga, odluka do izvješća). Osim toga podsjećamo da se nesazivanjem nastavka sjednice onemogućuje zastupnike da kvalitetno obavljaju posao za koji su od građana izabrani i vrlo dobro plaćeni. Nasuprot ovih argumenata ne vidimo niti jedan argument za Hrvatski sabor ne zasjeda do 15.7. Zbog svega navedenog, MOST nezavisnih lista traži od predsjednika Hrvatskog sabora, akademika Željka Reinera da Hrvatski sabor nastavi s redovnim zasjedanjem do 15.7.2016. godine kada stupa na snagu odluka o njegovom raspuštanju – navode u Mostu. 