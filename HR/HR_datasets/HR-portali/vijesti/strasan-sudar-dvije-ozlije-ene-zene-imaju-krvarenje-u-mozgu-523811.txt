U nezapamćenoj tragediji na bjelovarskoj sjevernoj obilaznici, u utorak popodne, petero ljudi je poginulo prilikom izravnog sudara dvaju vozila. Sudar u Bjelovaru jedan je od najstravičnijih u Hrvatskoj: Petero poginulih, a dvije djevojke se bore za život u bolnici Više na http://bit.ly/2q1ztXm Reporteri: Maja Furjan i Roberto Turk Još dvije žene, s teškim ozljedama prevezene su u bjelovarsku bolnicu. Riječ je o 26-godišnjim sestričnama - Josipi i Martini Dominković. - Primili smo dvije mlađe žene, teško su ozlijeđene. Riječ je o ozljedama glave s traumatskim krvarenjem mozga. Kod Josipe je došlo i do ozljede prsnog koša, te prijeloma lijeve ključne kosti uz pomak, što će se u kasnijoj fazi operativno sanirati – kazali su kirurzi Mladen Kovačić i Sanela Grbaš – Bratković.  Liječnici su zabrinuti jer postoji opasnost od lezije jednjaka. Kod obje pacijentice će se obavljati radiološka obrada i CT. Postoji i mogućnost da se pacijentice prebace u Zagreb na daljnje liječenje.   Policija nije navela identitet vozača Mercedesa kutinskih registracija koji se kretao prema Bjelovaru, ali očevidom je utvrđeno da je prešao na suprotnu stranu i direktno se sudario s golfom slatinskih registarskih oznaka. Neslužbeno smo doznali da je riječ o Andriji Dominkoviću (57) s kojim su se u automobilu nalazile tri žene. Poginula je njegova kćer Ana (32), dok je druga kćer Josipa (26), kao i njegova nećakinja Martina (26) teško stradala. Obje su u bolnici. Općinska državna odvjetnica je odredila obdukciju poginulih osoba iz Mercedesa kako bi se potvrdio njihov identitet.  U Golfu slatinskih registarskih oznaka koji se pravilno kretao svojom desnom stranom bila je tročlana obitelj Turek iz Slatine. U stravičnom srazu slatinska obitelj je na mjestu poginula. Automobil je vozio Stjepan Turek (66), a u njemu su bile još njegova 64-godišnja supruga Marijana i njihova 31-godišnja kćer Slavica. Zamjenica  općinske državne odvjetnice iz Bjelovara, koja je rukovodila očevidom, naložila je za danas obdukciju tijela smrtno stradalih, izuzimanje krvi i urina radi analize na alkohol, a tom prilikom će se obaviti i identifikacija poginulih iz Mercedesa. U prometnim nesrećama ove godine na području Policijske uprave bjelovarsko-bilogorske poginulo je ukupno osam osoba u četiri prometne nesreće, dok su u cijeloj prošloj 2016. godini poginule četiri osobe u isto toliko prometnih nesreća.   