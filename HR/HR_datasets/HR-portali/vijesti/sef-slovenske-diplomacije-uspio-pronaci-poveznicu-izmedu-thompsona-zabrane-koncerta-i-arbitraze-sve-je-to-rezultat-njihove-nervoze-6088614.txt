Slovenski ministar vanjskih poslova Karl Erjavec kazao je u četvrtak da je iznenađen negativnim hrvatskim reacijama na odluku slovenskih vlasti da zabrane koncert Marka Perkovića Thompsona u Mariboru, te da je to vjerojatno rezultat nervoze zbog očekivanja skore odluke arbitražnog suda o graničnom prijeporu Slovenije i Hrvatske, objavili su u četvrtak slovenski mediji. "Thompsonovi koncerti već su bili zabranjivani ili je za njih otkazana dvorana, na primjer u Austriji i Švicarskoj, ali i u samoj Hrvatskoj, pa se čudim tim reakcijama hrvatskih vlasti", kazao je za Slovensku tiskovnu agenciju STA Erjavec. "Neka u Hrvatskoj pogledaju zašto Thompsonovih koncerata nije bilo u Puli ili Umagu. Zato mislim da to nije nikakva posebna afera i da su naša tijela odluku donijela suvereno i u skladu s propisima", kazao je Erjavec. Koncert hrvatskog pjevača kojega kao i njegovu publiku prate stanovite kontroverze, pa i stigma desnog radikalizma, trebao je biti njegov prvi nastup u Sloveniji, ali je koncert koji se trebao održati u subotu pred 1200 gledatelja u rasprodanoj dvorani otkazan, nakon što su pojedini najpoznatiji slovenski političari javno ocijenili da Perković zastupa "govor mržnje" i "nacionalnu netoleranciju" ili čak da "rehabilitira ustaštvo i fašizam". Nakon toga policija je donijela preporuku da se koncert zabrani zbog "sigurnosnih rizika", a konačnu odluku o zabrani koncerta potom je donijela državna administracija, odnosno jedinica državne uprave općine Maribor. Unatoč kontroverzama koje prate Perkovića i njegove koncerte u Hrvatskoj, te otkazivanjima njegovih koncerata u nekim europskim zemljama, mnogi u Sloveniji odlukom su šokirani jer se prvi put dogodilo da se u samostalnoj Sloveniji zabrani nastup jednom pjevaču iako su u njoj nastupali mnogi kontroverzni 'estradnjaci'. Među njima bili su i neki iz Srbije koje se na Youtubeu može vidjeti kako posvećuju pjesme "heroju" Radovanu Karadžiću ili oni koji su se prije manje od 30 godina rugali Slovencima i njihovoj borbi za samostalnost. Ljubljansko "Delo" navodi da se teško oteti dojmu kako je policija svoje obrazloženje zabrane pisala pod utjecajem politike, a prosvjedovala je i desna oporba, te dio tiska, navodeći kako se radi o kršenju ustavne slobode javnog okupljanja i govora, te kako pravih policijski utemeljenih razloga za zabranu nije bilo. Kad su neki Perkovićevi koncerti otpali u Austriji i Švicarskoj, to se obično događalo zbog izjava lokalnih političara ili odluke policije da postoji sigurnosni rizik, ali nikada o tome za razliku od slovenskog slučaja nije odlučivalo državno tijelo, navodi vodeći slovenski list. Koliko je pitanje jednog koncerta ovih dana zaokupilo Slovence potvrdila je i odluka oporbe koja vodi parlamentarni odbor za kontrolu tajnih i represivnih službi da sazove sjednicu tog povjerenstva. Na njoj je prihvaćen prijedlog zaključka da razloga za zabranu Thompsonova koncerta u Mariboru nije bilo. Oporba je na sjednici postavila i pitanje kako je policija došla do podatka da sigurnosni rizik na koncertu prijeti od "radikaliziranih" posjetitelja koncerta iz susjednih država, kad je u inozemstvu bilo prodano samo tridesetak karata, te zašto je u svoju preporuku o zabrani iznijela neke političke i ideološke kvalifikacije o "pogrešnom političkom usmjerenju" hrvatskog pjevača i njegovih simpatizera. Za zaključak da nije bilo pravih razloga za zabranu koncerta i da je čak možda riječ o kršenju ustavne slobode javnog izražavanja glasovala su četiri člana parlamentarnog odbora za kontrolu sigurnosnih službi i policije, nitko nije bio protiv, ali su se članovi vladajućih stranaka suzdržali. Zastupnica Stranke modernog centra (SMC) Jasna Murgel kazala je da smatra kako odbor nema nadležnosti raspravljati o odluci državnog tijela i da je ocjena kako je zabrana koncerta kršila ustavom zajamčena prava pretjerana i preuranjena.