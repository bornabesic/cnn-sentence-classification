Svijet je u petak obišla impresivna slika: mladi Iranci masovno rade selfie s Obamom. Američki predsjednik je, doduše, na TV ekranu, ali nije važno: tko bi još prije neki dan mogao takvo što i zamisliti. Ipak, veselje Iranaca ne znači i njihovu apsolutnu pobjedu i debakl Izraela. U petak su se prije svega veselili mladi Iranci kojima je dosta sankcija. Odustajanje od nuklearnog programa svakako nije obradovalo one druge, ratnički raspoložene Irance. Ali takvih je puno manje. Pobijedila je progresivna iranska struktura koja razvija sjajnu kinematografiju, piše prekrasne knjige, razvija iranski svemirski program i želi iskoristiti iransku pamet jer, ne zaboravimo – Iranci su jedna od najobrazovanijih nacija na svijetu. I oni nisu mogli biti sretni s radikalnim efektima islamske revolucije koja ih je unazadila. Pobjednik je i Obama koji je konačno dobio vanjskopolitičku utakmicu. Ali Obama nije pobijedio Ruse, već jastrebove u američkom Kongresu i lobiste kompanija koje proizvode oružje. Ni Netanyahu nije gubitnik iako cvili da jest: pa Izrael se upravo u petak riješio iranskog nuklearnog oružja, a nedavno se otarasio i Assadova kemijskog oružja. Ali veliki gubitnik je Saudijska Arabija: Saudijci se zapravo i nisu bojali nuklearnog, već civilnog Irana. Sada, kada Iranu ukinu sankcije i kada krene nafta s njihovih naftnih polja diljem svijeta, zašto bi netko uopće više trgovao s Riyadom i vladom koja provodi teror nad svojim stanovništvom i susjedima. >> Postignut dogovor s Iranom: Ukidanje sankcija u zamjenu za kontrolu nuklearnog programa 