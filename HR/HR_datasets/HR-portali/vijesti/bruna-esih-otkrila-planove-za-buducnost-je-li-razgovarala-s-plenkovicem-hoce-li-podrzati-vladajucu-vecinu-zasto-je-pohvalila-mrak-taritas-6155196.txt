Nezavisna saborska zastupnica Bruna Esih za N1 televiziju je u utorak govorila o nadolazećem drugom krugu lokalnih izbora, ali i eventualnoj podršci vladajućoj većini na nacionalnoj razini. Esih je u prvom krugu lokalnih izbora dobila više od 36 tisuća glasova, a tu brojku smatra velikim kapitalom. Ipak, birače neće pozvati da glasaju niti za Anku Mrak-Taritaš, niti za Milana Bandića. - Ja zasigurno neću pozivati birače da daju bilo kome od njih glasove. Ja se ne bih ni kandidirala da sam vidjela u politici gospodina Bandića dovoljno pozitivnog da to ne činim. Ne podcjenjujem pamet svojih birača. Pustit ću svojim biračima da naprave ono što misle. Broj glasova je dojmljiv i drago mi je da sam potvrdila rezultate koje sam imala na parlamentarnim izborima na listi HDZ-a. I da kao nezavisna mogu učiniti puno više - kazala je Esih. Objasnila je i zašto je pohvalila Anku Mrak-Taritaš kad se izjasnila da ne bi mijenjala naziv Trga maršala Tita. - Ne predstavljaju puno za mene ljudi koji se ne mogu oko nekih stvari čvrsto odrediti. Bandić kao i Švaljek spominju referendum, a to je prebacivanje odgovornosti na birače. Oni su mogli znati za koga će glasati da su se oni o tome odredili. Ne možeš biti sve u životu, ako to pokušavaš si nitko i ništa. U tom smislu sam pohvalila Mrak-Taritaš iako se s tim ne slažem. Njezini su birači načisto s tim - rekla je Esih. S uvjetima za suradnju u gradskoj skupštini još ne želi izlaziti. - Ne izlazimo još s tim. Jer ne znamo kako će završiti drugi krug. Bespredmetno je o tome raspravljati. Ne znamo odnos snaga kad se sklapaju sve te moguće i nemoguće koalicije - kazala je Esih. S premijerom Andrejom Plenkovićem kaže da još nije razgovarala. - Iako je on više puta najavljivao razgovore do toga nikad nije došlo. Tek ćemo vidjeti hoće li ih biti. Naša uloga se sada uvelike promijenila. Mi smo samostalni zastupnici i imat ćemo klub zastupnika. I uvjeti koje možemo postaviti u potpunosti se mijenjaju. Već smo najavili samostalnu stranku, u proceduri smo registracije, rekla je Esih. O podršci za Plenkovićeve ministre ne želi špekulirati niti iznositi uvjete. - Čekat ćemo da nas premijer pozove na razgovor. Imala sam prilike čuti da to neće biti idući tjedan - rekla je nezavisna zastupnica.