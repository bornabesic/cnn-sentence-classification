Svi smo krivi, svi smo zakazali, kaže Rita Rojnić, majka uhićene Chiare Pašić i baka ubijenog Denisa (3). Rojnić je za HRT progovorila prvi put od stravičnog ubojstva mališana u Puli koje je potreslo javnost. Baka tvrdi kako je sustav već dulje znao da njezina kći ima ozbiljne psihičke probleme, ali nisu htjeli reagirati dok policija ne izađe na teren. - Sad je policija izašla - kazala je shrvana baka. - Ne tražim ničiju glavu, ne zanima me to. Tražim samo da ova smrt ne bude uzaludna - rekla je. Iako je bila zabrinuta za Denisa, nije joj bilo ni na kraj pameti da bi ga njezina kći mogla ubiti. Najgore što je mislila da će se dogoditi je da će ga majka ostaviti samog u stanu po noći i otići van. Rita Rojnić ne bježi od svoje odgovornosti. Kaže da ima grižnju savjesti, ali joj nikada nije palo na pamet da bi se ovo moglo dogoditi.   - Možda će zvučati okrutno, ali ja nemam sada hrabrosti da je pogledam u oči i da je zagrlim - kaže o kćeri Chiari koji još nije posjetila u pritvoru.  Chiara od 15. godine ima psihičke probleme koji su se ponajviše očitovali u stalnim lažima i brojnim seksualnim vezama. Kao maloljetnica rodila je kćer (14) koja danas živi s bakom. Psihičku nestabilnost liječnici su utvrdili više puta. Umjesto odlaska na liječenje Chiara je 2011. godine otišla u Bosnu i Hercegovinu. Potkraj prosinca 2016. vratila se u Pulu s tada dvogodišnjim Denisom čiji je otac završio u zatvoru zbog problema s drogom.  Rita Rojnić kao drugi veliki propust ističe to što iz Centra ni nakon sedam dana nisu nazvali da pitaju kako je kći Chiare Pašić proživjela traumatični događaj.  - Ja imam djevojčicu od 14 godina doma. Zašto nisu nazvali i pitali trebam li psihološku pomoć za nju - pita se Rita koja kaže da je malena slomljena činjenicom da joj je majka ubila brata.