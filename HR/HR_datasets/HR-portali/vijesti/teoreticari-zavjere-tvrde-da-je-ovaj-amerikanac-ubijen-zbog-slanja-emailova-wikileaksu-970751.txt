Foto: Twitter UBOJSTVO Setha Richa, člana osoblja povjerenstva američke Demokratske stranke koji je ustrijeljen 10. srpnja u Washingtonu, još uvijek nije razjašnjeno, ali nove eksplozivne tvrdnje vezane za slučaj užarile su društvene mreže, pogotovo među teoretičarima zavjera. Naime, Rod Wheeler, bivši detektiv za ubojstva i privatni istražitelj koji tvrdi da radi za obitelj ubijenog Richa, za Fox News je ustvrdio da je upravo Rich bio izvor "zviždačkoj" organizaciji Wikileaks za kontroverznu objavu e-mailova dužnosnika Demokratskog nacionalnog povjerenstva (DNC). Podsjetimo, e-mailovi su objavljeni usred američke predizborne kampanje i iskorišteni kako bi se ocrnila demokratska kandidatkinja Hillary Clinton. Među prilično napuhanim optužbama na njen račun možda najveći odjek je imala ona da se vodstvo Demokratske stranke urotilo protiv protukandidata u stranačkim predizborima, lijevog populista Bernieja Sandersa, nakon čega je i predsjednica DNC-a Debbie Wasserman-Schultz dala ostavku. Iako e-mailovi zaista odražavaju snažnu antipatiju vodstva Demokratske stranke prema Sandersu, koji se stranci pridružio tek 2015., njihova korespondencija dogodila se u vrijeme kada Sanders nije više imao realne šanse pobijediti Clinton. Drugim riječima, tvrdnje o utjecaju stranke na ishod izbora u korist srednjestrujaške kandidatkinje Clinton ostale su na razini nedokazanih spekulacija. Američke obavještajne službe tvrde da su izvor Wikileaksu bili ruski agenti U to vrijeme odgovornost za hakiranje i slanje e-mailova Wikileaksu preuzeo je haker po imenu Guccifer 2.0. No prema službenom izvještaju američke obavještajne zajednice, Guccifer 2.0 je ustvari paravan ruskih obavještajnih službi koje su uz pomoć Wikileaksa na ovaj način pokušale - i očito uspjele - utjecati na izbore nauštrb Clinton, a na korist republikanskog kandidata i sadašnjeg predsjednika Donalda Trumpa. Istraga koja još uvijek traje ima za cilj utvrditi je li postojala suradnja između Rusije i Trumpovog predizbornog stožera u ovoj operaciji. Da je izvor Wikileaksa bio ubijeni Rich, a ne ruske obavještajne službe, tvrde Wheeler i još jedan neimenovani savezni istražitelj koji je navodno povezan sa slučajem. Prema njihovoj verziji događaja, Rich je bio u komunikaciji s Wikileaksom i proslijedio im 44,053 e-maila sa 17,761 privitaka iz korespondencije vodstva DNC-a. "Vjerujem da odgovori na pitanja o tome tko je ubio Setha Richa leže u njegovom računalu koje se nalazi na polici u sjedištu washingtonske policije ili FBI-a", rekao je Wheeler za Fox News, aludirajući na to da se istraga namjerno odugovlači ili sabotira. Međutim, sami roditelji ubijenog Joel i Marry Ann Rich nedugo nakon toga su preko svojeg glasnogovornika priopćili da Wheeler ne govori u njihovo ime te da ne vjeruju kako je njihov sin proslijedio navedene informacije Wikileaksu. Pojasnili su kako Wheelera nisu angažirali oni, već financijaš i redoviti gost Fox Newsa Ed Butowsky. "Kao što smo vidjeli kroz posljednjih godinu dana neosnovanih tvrdnji, nismo vidjeli nikakve dokaze, nismo dobili nikakve e-mailove i saznali smo o ovome tek kad su nam se obratili mediji. Mi smo obitelj koja je posvećena činjenicama, ne lažnim dokazima kakvi izlaze na površinu svakih nekoliko mjeseci kako bi ispunili prazninu i omeli policiju i javnost pri otkrivanju Sethovog ubojice", stoji u njihovoj izjavi za javnost. Policija: Nije pronađen ikakav materijal koji bi upućivao na njegovu suradnju s Wikileaksom Policijski glasnogovornik Dustin Sternbeck također je demantirao reportažu Fox Newsa. "Ne možemo naći ništa što bi potvrdilo da je ovo točno", rekao je za Washington Post. Drugi policijski dužnosnici također su negirali da je prilikom istrage na Richovom računalu pronađen ikakav materijal koji bi upućivao na njegovu suradnju s Wikileaksom. Osnivač Wikileaksa također se oglasio o ovom slučaju. Iako nije potvrdio, ali ni negirao, da je upravo Rich bio njihov izvor,  ponudio je nagradu od "20,000 $ za informacije koje bi dovele do osude ubojice člana osoblja DNC-a Setha Richa".     Nagradu od 25,000 $ nudi i policijska uprava Washingtona, dok republikanski lobist Jack Burkman nudi zasebnu nagradu od 130,000 $ izvoru informacija o ubojstvu.