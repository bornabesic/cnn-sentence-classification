Predsjednica Republike Kolinda Grabar-Kitarović u petak ujutro održat će razgovore o aktualnoj političkoj situaciji u Republici Hrvatskoj sa čelnicima političkih stranaka i ostalim zastupnicima Hrvatskoga sabora, na temelju članka 94. stavka 2. Ustava RH, priopćeno je u četvrtak popodne iz Ureda predsjednice Republike. Kako navode iz Ureda, predviđeno je obraćanje predsjednice Republike. Ranije danas na konferenciji pod nazivom "Hrvatska kakvu trebamo - obrazovanje, znanost i digitalna budućnost", predsjednica  Kolinda Grabar Kitarović izjavila je da se bez političke stabilnosti i konsenzusa svih političkih stranaka oko najvažnijih tema o kojima ovisi gospodarski i društveni oporavak Hrvatske, ne može govoriti o napretku zemlje. Naglasila je kako se tek razvojem političke stabilnosti može posvetiti rješavanju ključnih nacionalnih problema - demografskoj obnovi i reformi obrazovanja. "Demografski problemi nisu problem ideologije, ni desne ni lijeve, već problemi svih građana", rekla je Grabar-Kitrović te dodala da je preduvjet za njihovo rješavanje prihvaćanje dugoročne strategije unutar koje su prioritetne demografske mjere, smanjenje nezaposlenosti, povećavanje izdvajanja za djecu i smanjenje troškova školovanja. Predsjednica države također je ocijenila  da već dvije godine politička nestabilnost paralizira sustav i ne dopušta razvitak i napredak u reformi obrazovanja, što je ključ razvoja hrvatske države.  Poduprla je nastavak provodbe cjelokupne kurikularne reforme, ali i upozorila kako je iznimno važno staviti veći naglasak na STEM obrazovanje te povezati obrazovanje s gospodarstvom i tržištem rada.