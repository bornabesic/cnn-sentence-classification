Krajem ovogodišnjeg travnja u Hrvatskoj je 328,9 tisuća građana imalo blokirane račune, s ukupnim dugovanjem od 42,19 milijardi kuna, a u blokadi je bilo i 28,2 tisuća poslovnih subjekata zbog duga u visini od 16,68 milijarde kuna, pokazuju u utorak objavljeni podaci Financijske agencije (Fina).  Krajem travnja u blokadi je bilo 1.890 građana ili 0,6 posto manje nego krajem ožujka. No, njihov je dug istodobno porastao za 0,5 posto ili za otprilike 200 milijuna kuna.  U odnosu na travanj prošle godine broj građana s blokiranim računima smanjen je za njih 456, dok je istodobno njihov dug porastao je za 3,47 milijardi kuna. Broj blokiranih poslovnih subjekata, pak, u odnosu na ožujak ove godine je smanjen za 2 posto, dok je iznos njihova dugovanja pao za 4 posto ili za otprilike 690 milijuna kuna.  Na godišnjoj razini broj blokiranih poslovnih subjekata smanjen je za 5.651 ili 16,7 posto, a iznos njihova duga za 3,4 milijarde kuna ili 17 posto.  I dalje dominiraju dugotrajne blokade, smanjen iznos kratkotrajnih blokada Podaci Fine za travanj pokazuju da među blokiranim poslovnim subjektima i dalje dominiraju oni u dugotrajnoj blokadi, dužoj od 360 dana, kako po broju tako i po iznosu blokade, iako je njihov broj na mjesečnoj razini smanjen za 0,7 posto, a iznos blokada za 0,5 posto. Takvih je tvrtki, naime, krajem ožujka bilo 18.824, što čini udio od 66,7 posto u ukupnom broju tvrtki s blokiranim računima. Na takve se poslovne subjekte odnosi i 78,5 posto ukupnog duga, odnosno nešto manje od 13,1 milijardu kuna. U travnju je znatno smanjen broj nelikvidnih poslovnih subjekata u kratkotrajnoj blokadi, kao i iznos njihova dugovanja.  Naime, u blokadi do 60 dana krajem ožujka je bilo 2.922 poslovnih subjekata, što je njih 443 ili 13,2 posto manje nego krajem ožujka. Njihov je dug smanjen za 418 milijuna kuna ili 33,8 posto, na 882,2 milijuna kuna.   Podatci Fine pokazuju da i dalje više od 60 posto blokiranih poslovnih subjekata ili njih 17.362 nema niti jednog zaposlenog, a dugovanja takvih tvrtki, u iznosu od 10,5 milijardi kuna, čine 62,8 posto iznosa ukupnih neizvršenih osnova za plaćanje. Krajem travnja u blokadi je bilo 10.695 pravnih osoba, s 13.734 zaposlenika i 10,7 milijardi kuna dugovanja. Istodobno su bili blokirani i računi 17.514 fizičke osoba, odnosno obrtnika, s 9.136 zaposlenih, a njihove su nepodmirene obveze iznosile nešto više od 5,9 milijardi kuna.