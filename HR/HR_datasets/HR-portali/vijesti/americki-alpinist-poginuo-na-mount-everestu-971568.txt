AMERIČKI alpinist poginuo je danas na Mount Everestu, otkrili su službenici, što je treća smrt ovog mjeseca na toj najvišoj svjetskoj planini.  Roland Yearwood, 50-godišnjak iz Alabame, umro je na visini od oko 8400 metara na području prozvanom "zona smrti" koje je znano po svojem rijetkom zraku, objavio je Murari Sharma iz tvrtke Everest Parivas koja je sponzorirala njegov uspon.  "Potvrđena nam je njegova smrt, no ne znamo detalje", rekao je Sharma, dodavši kako nije poznato je li se tragedija dogodila pri usponu ili silasku s planine. Tri mrtva alpinista u ovom mjesecu Yearwood je bio dio 16-člane skupine koje je predvodio američki alpinist Dan Mazur. Skupina se penjala rutom Southeast Ridge s nepalske strane planine. Yearwoodova smrt dolazi samo jedan dan nakon nestanka 26-godišnjeg indijskog penjača Ravija Kumara na istom području. Kumar se u subotu odvojio od svog vodiča u blizini mjesta nazvanog Balkon.  Poznati švicarski alpinist 30. travnja je poginuo pri padu tijekom pripreme za uspon na Mount Everest, a 85-godišnji Nepalac umro je ranije ovog mjeseca kad je pokušao srušiti rekord za najstarijeg osvajača tog vrha.