Bivši predsjednik SDP-a ni dan - danas nema ništa povoljnije mišljenje o Mostu. Potvrdio je to u razgovoru za Novi list, rekavši za Petrova, doduše, da mu je ostao u vrlo mutnom sjećanju. - Most ima ucjenjivački kapacitet. Za sada. Osjećam da bi prostor koji trenutačno zauzima ta skupina beskrupuloznih karijerista i blefera, koji pričaju o reformama, a zapravo ih se groze, mogla popuniti opcija iza koje će stajati nekakav stvaran politički program, kaže Milanović, koji misli da će se u budućnosti pojaviti opcija koja bi mogla nadomjestiti Most. - Znate poslovicu 'come the time, come the man'. Nitko donedavno nije čuo niti za aktualne protagoniste iz doline stručnjaka i rođaka. HDZ je već neko vrijeme, posebno nakon ulaska u EU i NATO, pokret ispražnjen od bilo kakvog ozbiljnijeg sadržaja, koji može voditi bilo tko, danas Karamarko, ujutro Plenković. Most je samo upozorenje, znak potresa, ali oni nemaju nikakvih ideja. Sjetite se, nastali su u samo dva mjeseca i to na razvalinama projekta Orah, za koji je tijekom prethodnih godinu dana bilo spremno glasati puno ljudi. Orah je bio stabilan u anketama, a na izborima za Europski parlament dobili su deset posto glasova. Preko noći su nestali i došao je Most, totalno drukčiji, bez ikakve supstance, ali uvijek protiv, protiv, protiv - kazao je Zoran Milanović.