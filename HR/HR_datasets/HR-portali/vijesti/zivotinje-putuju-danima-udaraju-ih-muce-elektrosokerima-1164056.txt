Organizacija za zaštitu životinja Eurogroup for Animals pokrenula je prošle godine kampanju pod nazivom „#StopTheTrucks”, s ciljem zaustavljanja mučnog i nepotrebnog dugotrajnog prijevoza životinja unutar zemalja EU-a i u izvoz. Tijekom kampanje na vidjelo su isplivale šokantne snimke zlostavljanja životinja u prijevozu, a najnoviji kadrovi otkrivaju da je i Hrvatska upetljana u lanac odvratnog i nezakonitog iživljavanja nad životinjama. Snimke snimljene prošle godine u istarskoj luci Raša prikazuju ukrcaj krava i ovaca iz kamiona u brodove. Radnici iscrpljene životinje bjesomučno udaraju palicama i zlostavljaju elektrošokerima, a biku, koji je posrnuo od iznemoglosti, radnik gura elektrošoker u crijevni otvor ne bi li ga natjerao da ustane.  Ukrcaj traje danima, iako su brodovi i rampe infrastrukturno potpuno neprilagođeni prijevozu životinja. Po dolasku na brod životinje su gladne, žedne i potpuno malaksale, a predstoji im višednevna agonija na pučini, u nehigijenskim uvjetima i bez prisutnosti veterinara. Životinje koje se prevoze kroz Hrvatsku najčešće su iz drugih država, osobito iz Rumunjske. U prijevozu provode dane, iscrpljene, nagurane, gladne i žedne, podvrgnute brutalnom i rutinskom zlostavljanju. >>Snimku možete pogledati OVDJE Osim patnje životinja, prijevoz ima i pogubne ekološke posljedice jer životinje nekoliko dana provode u neadekvatnim uvjetima na terminalima, pri čemu se stvara golema količina izmeta. Luka Raša nalazi se u blizini turističkih odredišta u Istri. Prijatelji životinja naglašavaju da su iživljavanje i nemar standardna praksa u prijevozu goveda, svinja, ovaca i ostalih životinja za ljudsku konzumaciju te da je zdrava, biljna prehrana najbolji način spašavanja životinja iz agonije prijevoza. Kampanja „#StopTheTrucks” potresla je Europsku uniju, zbog čega je Europski parlament već najavio istragu. Udruga Prijatelji životinja, kao članica organizacije Eurogroup for Animals, nositeljica je kampanje u Hrvatskoj, a na razini EU-a skupljeno je već 800.000 potpisa. Peticiju je moguće potpisati do 20. travnja na stranici www.stopthetrucks.eu. 