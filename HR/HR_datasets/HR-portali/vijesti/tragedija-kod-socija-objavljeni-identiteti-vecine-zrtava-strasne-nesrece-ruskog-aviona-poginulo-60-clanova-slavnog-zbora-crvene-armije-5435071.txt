Iako se isprva smatralo da su u tragičnom padu ruskog vojnog zrakoplova poginuli svi članovi ruskog vojnog zbora i plesne skupine Alexandrov Ensemble, poznate i kao Zbor Crvene armije, pokazalo se da je jedan član zbora pukim slučajem preživio. Među 60 poginulih članova čuvenog zbora nevjerojatnim spletom sretnih okolnosti nije bio i jedan od pjevača ansambla. Roman Valutov (29) proglašen je mrtvim, ali ispalo je da se nije ni ukrcao na kobni let jer mu je istekla putovnica, pa mu u zračnoj luci jedna djelatnica na šalteru nije dopustila da uđe u zrakoplov. Valutov se zbog toga uzrujao i vratio kući u 3.30 ujutro, a zatim je njegov telefon počeo zvoniti. Mnogi zabrinuti prijatelji i rodbina provjeravali su je li živ. Kad je na internetu vidio svoje ime na spisku poginulih, počeo je plakati, kako prenosi Daily Mail. Tragedija je mnogima nanijela nenadoknadiv gubitak, poput 3-godišnjeg Artema kojem su u nesreći poginula oba roditelja, plesači Oleg i Ekaterina Korzanov. U zrakoplovu su bile i mlade balerine Raljina Giljmanova, Lilija Pirjeva, Darja Trofimova i Marija Klokotova. Među putnicima u zrakoplovu koji je pao u Crno more s 92 putnika bila je i poznata ruska humanitarka Elizaveta Glinka, direktorica međunarodne humanitarne organizacije Fair Aid, poznata pod nadimkom doktorica Liza. REUTERS Elizaveta Glinka s Vladimirom Putinom prilikom primanja nagrade za humanitarnu aktivnost   Prije manje od tri tjedna nagrađena je zbog svog izvanrednog doprinosa karitativnim aktivnostima i promicanju ljudskih prava. Glinka je u Moskvu na liječenje dovela više od 350 djece s teritorija oko kojih se spore Rusija i Ukrajina. Glinka je bila na kobnom letu jer je trebala predati humanitarnu pomoć sveučilišnoj bolnici Tishrin u Latakiji. Predsjednik Rusije Vladimir Putin proglasio je dan žalosti za ponedjeljak 26. prosinca.