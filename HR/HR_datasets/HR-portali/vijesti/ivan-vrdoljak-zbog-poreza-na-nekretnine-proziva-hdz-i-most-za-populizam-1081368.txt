Predsjednik Hrvatske narodne stranke – liberalnih demokrata (HNS) Ivan Vrdoljak prozvao je vladajući HDZ i Most za licemjerstvo i populizam, ustvrdivši da su naglo promijenili mišljenje o uvođenju poreza na nekretnine kojem su se protivili dok su bili u oporbi, ali se ne protive i na vlasti.  Vrdoljak je kazao da su se Most i HDZ, dok su bili u opoziciji, "rukama i nogama borili" protiv ideje uvođenja tog poreza, a sada je, tvrdi, u prvih sto dana Vlade napravljen dokument, oko tri četvrtine prepisan od prošle Vlade, u kojem se spominje i uvođenje poreza na nekretnine, čemu se HNS protivio, kao dio bivše vladajuće koalicije.  – Tada smo s pozicije zaustavili uvođenje poreza na nekretnine, dok je opozicija to osuđivala, a današnji vladajući su naglo promijenili mišljenje i s punim pravom ih možemo prozvati za licemjerstvo i populizam jer im ne smijemo vjerovati, ne samo mi nego i hrvatski građani jer onaj koji laže taj je sve drugo spreman raditi – izjavio je Vrdoljak na konferenciji za novinare u Zagrebu, prilikom obilaska stranačkih županijskih organizacija.  Potpredsjednica HNS-a i čelnica zagrebačke Gradske organizacije HNS-a Anka Mrak Taritaš rekla je pak kako se svi sjećaju iz škole da, kad se i prepisuje, treba znati što se prepisuje, no Vlada je "pokazala da ne zna što prepisuje". To se, prema njezinim riječima, vidi u najavi poreza na nekretnine pri čemu vladajući moraju znati da su to različiti porezi koji idu u različitu blagajnu.  Vrdoljak smatra da ako je vladajućima stav u opoziciji bio da su protiv pljačke i poreza na nekretnine,  to bi trebao biti i danas. Ustvrdivši kako se iz dana u dan vidi da vladajući "nisu dostojni obnašanja vlasti", Vrdoljak je kazao da će se HNS nakon generacijske tranzicije pripremati za pobjedu na sljedećim lokalnim i parlamentarnim izborima.  Komentirajući proljetne ekonomske prognoze Europske komisije, po kojima su blago snižene procjene rasta hrvatskog gospodarstva, u prvom redu zbog loših rezultata u zadnjem kvartalu prošle godine – Vrdoljak je rekao da je prošla vlast ostavila zemlju s desetpostotnim rastom izvoza, 29 tisuća novozaposlenih i prvim rastom prerađivačke industrije u 25 godina. Tvrdi da je cijeli taj pozitivan trend dočekala nova Vlada koja ne zna što bi s tim radila. – Ako se to (usporavanje rasta) produlji još koju godinu onda će doći do nulte stope rasta, onda ćemo mi opet pobijediti na izborima i opet popravljati ono što su oni uspjeli uništiti – izjavio je Vrdoljak.  Dodao je da, iako su svi nezadovoljni vladajućima, on ne očekuje prijevremene izbore. Vrdoljak kaže da su beneficije koje su dobili ljudi iz Mosta i HDZ-a njima vrednije nego dobrobit države. – Zato sam uvjeren da se oni iz svojih fotelja neće odlijepiti ma koliko štetili državi – rekao je Vrdoljak.  Dodao je kako je siguran da šef Mosta i potpredsjednik Vlade Božo Petrov nije na to spreman i kako misli dugo biti na funkciji potpredsjednika jer se namjerava s obitelji doseliti u Zagreb. >>'Petrov ima takve beneficije da će pretrpjeti svašta da zadrži svoj položaj' 