U Banskim dvorima danas poslijepodne prije sjednice Vlade premijer Andrej Plenković sastao se s čelnicima oporbenih stranaka o prijedlogu zakona o sistemskim tvrtkama. Iz Vladine zgrade izašao je član SDP-ova Predsjedništva Siniša Hajdaš Dončić, no nije želio davati izjave. Neslužbeno se doznaje da se u zgradi trenutačno nalaze predsjednik HNS-a Ivan Vrdoljak i predsjednik Živog zida Ivan Vilibor Sinčić. Kako je najavio Plenković, Vlada je na sjednici usvojila zakon o sistemskim tvrtkama, kojim se, kaže premijer, ne kani spašavati vlasnika Agrokora Ivicu Todorića već zaštititi hrvatsko gospodarstvo i financijski sustav. Premijer Plenković sjednicu je počeo sjećanjem na poginulog branitelja Josipa Jovića koji je prije 26 godina poginuo na Plitvicama. Zahvalio se njemu, ali i svim drugim braniteljima koji su život dali za Hrvatsku.  Vlada je u prvoj točki dnevnog reda jednoglasno usvojila Nacrt prijedloga zakona o postupku izvanredne uprave u trgovačkim društvima od sistemskog značaja za Republiku Hrvatsku s Nacrtom konačnog prijedloga zakona, odnosno takozvani lex Agrokor. Zakon će biti upućen u Hrvatski sabor gdje će ga predstaviti ministrica Martina Dalić, premijer Plenković i ministar Ante Šprlje. – Postoje situacije kada se velike kompanije nađu u određenoj situaciji u poteškoćama, a kada značaj i veličina tih kompanija ima sistemski karakter za funkcioniranje hrvatskog gospodarstva za ukupnu stabilnost zemlje, u sličnim okolnostima našle su se i druge članice EU koje su koristile posebne pravne režime. Mi predlažemo zakon koji će omogućiti da imamo zakon koji bi se odnosio na društva koja ispunjavaju dva temeljna uvjeta. Prvi je da ima više od 5000 zaposlenih, a drugi da mu obveze iznose preko 7,5 milijardi kuna kako bi ušle u kriterij sistemskih kompanija. Predlažemo izvanrednog povjerenika kojeg određuje trgovački sud u Zagrebu, na taj način se pokreće postupak izvanredne uprave na zahtjev dužnika ili vjerovnika. Ne radi se o državnom intervencionalizmu, ovaj zakon poštuje hrvatski Ustav kao i slobodu poduzetništva, no on postoji za posebne situacije i ako kompanija zatraži pomoć hrvatske države u tom trenutku dolazi do njegove primjene i imenovanja izvanrednog povjerenika koji ima zadatak omogućiti poslovanje kompanije, likvidnost te krenuti u proces restrukturiranja i zadržati radna mjesta zaposlenika. Mora se dogovoriti aranžman s vjerovnicima, da stave pauzu na svoja potraživanja, da dođe do mogućnosti za dobivanje novih kredita s kojim bi se namirile obveze, a pritom bi se krenulo u proces restrukturiranja – pojasnio je Plenković.  – Vlada želi osigurati financijsku i gospodarsku stabilnost zemlje, o ovome zakonu smo proveli konzultacije s predstavnicima oporbe, izrazito je važno da se svi u ovom trenutku pokažu da mogu biti na razini političke odgovornosti trenutka s kojim smo suočeni. Vlada se ponašala maksimalno razborito i odgovorno. Na taj način smatramo da i ovaj zakon pravi i jedini mogući put kojim možemo krenuti ne u pomaganje pojedinoj osobi ili kompaniji nego kvalitetnom i normalnom funkcioniranju hrvatskoga gospodarstva. To je cilj ovoga zakona – istaknuo je. Prijedlog zakona dodatno je pojasnila ministrica gospodarstva Martina Dalić: – Cilj ovoga zakona je osigurati financijsku stabilnost gospodarstva i zemlje u slučaju da se s gospodarskim poteškoćama suoče kompanije koje imaju veliki značaj za hrvatsko gospodarstvo. Taj značaj se pokazuje kriterijem veličine kompanije i njezine zaduženosti. – Krajnji cilj je postići nagodbu. Proces može trajati najviše 15 mjeseci, a ako proces nagodbe ne uspije tada zakon predlaže da takva kompanija ide u stečaj. Ovaj zakon nije usmjeren na spašavanje pojedinih osoba niti pojedinih kompanija, nije usmjeren ni na bilo kakvo nefer i nekorektno tretiranje sudionika ili vjerovnika u bilo kojoj od sistemski važnih kompanija – dodala je Dalić. Vlada je na sjednici odobrila pokretanje postupka za sklapanje ugovora o zajmu između Republike Hrvatske i Međunarodne banke za obnovu i razvoj (IBRD) u iznosu od 22 milijuna eura za Projekt modernizacije i restrukturiranja cestovnog sektora. Sredstvima zajma financirat će se institucionalno jačanje i reforme u cestovnom sektoru te operativno restrukturiranje društava u cestovnom sektoru s ciljem uvođenja instrumenata za upravljanje i poboljšanje prihoda i racionalizaciju troškova. Premijer Andrej Plenković istaknuo je da je današnja odluka Vlade o pokretanju postupka za sklapanje zajma s IBRD-om na tragu nedavne Vladine odluke o poslovnom i financijskom restrukturiranju cestovnog sektora. Ministar mora, prometa i infrastrukture Oleg Butković dodao je kako Vlada želi stabilizirati sektor i omogućiti mu razvoj te da bi aranžman s IBRD-om trebao donijeti povoljnije uvjete zaduživanja uz dulju ročnost. Vlada je dala i suglasnost Croatia Airlinesu za kratkoročno kreditno zaduženje kod Hrvatske poštanske banke u iznosu do 30 milijuna kuna, a radi financiranja obrtnih sredstava. Rok korištenja tog kratkoročnog revolving kredita je do jedne godine, redovna kamatna stopa 4,75 posto, krajnji rok vraćanja najduže 12 mjeseci od datuma odobrenja, a najkasnije do 15. prosinca 2018. godine. 28 - 1 by Anonymous QerbN6INx on Scribd >> Plenković: 'Ono što mi radimo jest plan B'. Marić: Ja sam čist i jasan 