Devetero ilegalnih migranta iz Afganistana i Pakistana poginulo je, a devetero je ozlijeđeno u prometnoj nesreći u nedjelju rano ujutro u Bugarskoj, priopćila je policija. Vozač minibusa u kojemu su bili migranti bio je šesnaestogodišnjak, bugarski državljanin, bez vozačke dozvole. I on je izgubio život u nesreći koja se dogodila na autocesti blizu Pazardžika, na jugu zemlje. Migranti u minibusu nisu imali osobne isprave, a preživjeli su rekli da dolaze iz Afganistana i iz Pakistana, dodaje policija. Bugarska, koja graniči s Turskom, smještena je na kopnenoj ruti kojom migranti idu prema zapadnoj Europi. Ove godine je priljev migranata znatno manji, navode vlasti, budući da je duž čitave bugarsko-turske granice postavljena bodljikava žica. Oko 2.400 tražitelja azila je u prihvatilištima kojima upravljaju bugarske vlasti.