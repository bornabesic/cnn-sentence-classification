Ministar zaštite okoliša i energetike Slaven Dobrović (Most) u četvrtak je opovrgnuo kašnjenje s pripremom projekata za povlačenje sredstava iz EU fondova, kao i sukob s ministricom regionalnog razvoja i fondova EU Gabrijelom Žalac (HDZ) zbog povlačenja tih sredstava. "Ne kasni se, mi ćemo već u idući petak imati tri velike alokacije", izjavio je Dobrović novinarima uoči sjednice Vlade, upitan za dopis ministrice Žalac koja ga je prozvala za kašnjenje, neprovođenje natječaja i izostanak dokumentacije za povlačenje novca. Dobrović je ustvrdio kako su to tendenciozne informacije, da problema nema, nego da on inzistira na kvaliteti projekata. "U Hrvatskoj imamo iskustvo 'pošto-poto' povlačenja novaca u krive projekte. Recimo, samo centar u Marišćini je takav koji je mogao pokriti cjelokupni sustav gospodarenja otpadom, prikupljanja, sortiranja i tako dalje. Važno je što će Hrvatska i građani dobiti s ovim novcem", poručio je. Dobrović nije odgovorio je li riječ o njegovom sukobu s HDZ-om, koji potječe još od prošle godine vezano uz dugoročni plan zbrinjavanja otpada. Inače, službeni dopis ministrice Žalac kolegi Dobroviću vezano uz nepovlačenje novca iz europskih fondova, premijer Andrej Plenković u srijedu je nazvao normalnom komunikacijom koordinatorice i ministara kako bi se povuklo 10,7 milijardi eura iz EU fondova.  Žalac je u dopisu optužila Dobrovića da njegovo Ministarstvo kasni, ne provodi natječaje, ne priprema dokumentaciju ili je ona loša, te mu je zaprijetila oduzimanjem mogućnosti da Ministarstvo zaštite okoliša uopće radi s novcima Europske unije. >> Plenković: Prijetila nam je gospodarska kriza te gubitak možda i 200 tisuća radnih mjesta >> 'Napravit ćemo 60 niskopodnih tramvaja te će biti kraći za jedan članak. No, nismo još započeli taj posao' 