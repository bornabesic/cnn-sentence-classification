Saudijska Arabija, Egipat, Bahrein i Ujedinjeni Arapski Emirati u ponedjeljak su zaredom objavili da prekidaju diplomatske veze s Katarom koji optužuju za "potporu terorizmu", napose mrežama Al Kaidi, skupini Islamskoj državi (IS) i Muslimanskom bratstvu. Katar je usto isključen iz arapske vojne koalicije koja u Jemenu djeluje pod saudijskim zapovjedništvom. Ovaj diplomatski potres događa se petnaest dana nakon posjeta američkog predsjednika Donalda Trumpa Rijadu, gdje je potonji zatražio od muslimanskih zemalja da se obračunaju s vjerskim ekstremizmom. Službena saudijska agencija SPA objavila je da Rijad prekida diplomatske veze i zatvara granice s Katarom kako bi "zaštitio nacionalnu sigurnost od prijetnje terorizma i ekstremizma". "Katar je primio razne terorističke skupine kako bi destabilizirao regiju, poput Muslimanskog bratstva, DAEŠ-a (arapska kratica za IS) i Al Kaide", rekao je neimenovani saudijski dužnosnik. I Bahrein je preko svoje službene agencije opravdao svoju odluku optuživši Dohu da "potkopava sigurnost i stabilnost (monarhije) i upleće se u njezine unutarnje stvari". Egipat je također objavio prekid diplomatskih veza s Katarom zbog potpore "terorizmu". Vlada u Kairu "odlučila je prekinuti diplomatske veze s državom Katarom koja ustrajava na neprijateljskom ponašanju prema Egiptu", ističe egipatsko ministarstvo vanjskih poslova u priopćenju. U egipatskom priopćenju se navodi i da se zatvaraju "zračne i morske" granice s Katarom.