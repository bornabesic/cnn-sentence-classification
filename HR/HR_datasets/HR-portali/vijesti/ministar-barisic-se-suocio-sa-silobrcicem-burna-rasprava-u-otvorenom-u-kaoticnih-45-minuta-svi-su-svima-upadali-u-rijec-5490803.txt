Današnju emisiju Otvoreno, u kojoj se raspravljalo o odluci Odbora za etiku u znanosti i visokom obrazovanju po kojoj je ministar znanosti Pavo Barišić djelomično kriv za plagijat, obilježila je burna rasprava i često međusobno upadanje u riječ svih gostiju. U emisiji su sudjelovali ministar Barišić, rektor Sveučilišta u Zagrebu Damir Boras, član i donedavni predsjednik Odbora akademik Vlatko Silobrčić, jedan od podnositelja prijave protiv ministra profesor Tomislav Bracanović, te profesor emeritus Igor Čatić. Ministar Barišić ustvrdio je kako nije odgovoran za plagiranje te kako su dva etička tijela zaprimila i odbacila prijavu u istom slučaju - Etičko povjerenstvo Sveučilišta u Splitu kao i Savjet za etiku Sveučilišta u Zagrebu. Barišić je izjavio kako se u spornom radu nalazi šest fusnota, od kojih pet ima pune reference i navodi izvore, dok jedna nema, no već u španjolskom prijevodu istog članka se nalazi šest fusnota sa svim referencama i izvorima. Činjenicu da je u prvoj verziji jedna fusnota izostala pripisao je tiskarskoj grešci. Bracanović je izrazio sumnju, i primijetio kako je Barišić u vrijeme prijave tvrdio kako nije prepisao niti jednu rečenicu, no tada nije spominjao nikakvu tiskarsku pogrešku. Rektor Boras naglasio je kako je Sveučilište pokrenulo ustavnu tužbu čiji je cilj zaštititi neovisnost sveučilišta, kako ne bi bilo izloženo manipulacijama. Akademik Silobrčić odbio je tvrdnju da je odgovoran za manipuliranje Odborom i tražio od Borasa da se ispriča Odboru, jer ih je optužio da ne misle svojom glavom već slušaju jednog čovjeka, na što je Boras naglasio kako su svi predstavnici sveučilišta dali ostavke na svoje članstvo u Odboru, zbog čega u Odboru danas sjedi petero ljudi umjesto devetero. - Odbor može raditi i sa pet članova, rekao je Silobrčić, a Boras mu je odgovorio kako može, 'ali ne bi bilo etično da radi bez predstavnika sveučilišta'. Profesor Bracanović ustvrdio je kako je konkretan slučaj pokazao značaj neovisnog Odbora za etiku jer se ne može vjerovati da bi sveučilišta plagijate rješavala interno. - Mi smo iz medija doznali da je etički odbor Sveučilišta u Splitu ovo riješio još 2011. godine. Oni nama nisu poslali obavijest o tome, samo su obavijestili svojeg zaposlenika profesora Barišića, rekao je Bracanović. - Predsjednik odbora koji je odlučio da je profesor Barišić nevin je bio njegov asistent, objavljivao je radove u njegovom časopisu, rekao je. Barišić je potom ustvrdio kako je Bracanović već prijavio mnoge kolege za plagiranje, no da nikome od njih nije dokazan plagijat. - Bracanović je prijavio niz ljudi, svaki puta je promašio, i ovaj puta je promašeno, rekao je Barišić, koji je optužio Silobrčića kako politički zloupotrebljava Odbor, kao član predsjedništva stranke Pametno. Profesor emeritus Čatić pozvao je na formiranje informatičkog programa koji bi detektirao plagijate i istaknuo kako problematika nije crno-bijela. - Mi smo ustanovili da se ne radi o plagijatu, ali se radi o spornim mjestima. Ne možete proglasiti da je rad plagijat zbog jedne rečenice. Moramo donijeti neku skalu i reći 'ako je toliko i toliko...', rekao je Čatić. Na kraju emisije, voditelj Domagoj Novokmet pitao je ministra Barišića postoji li politička odgovornost u ovom slučaju, što je Barišić odbacio. - Politička odgovornost uopće ne postoji. Meritum stvari uopće ne postoji, ni plagijat ni bilo što, rekao je Barišić i pozvao da se prestane govoriti o plagijatu i počne govoriti o reformi školstva.