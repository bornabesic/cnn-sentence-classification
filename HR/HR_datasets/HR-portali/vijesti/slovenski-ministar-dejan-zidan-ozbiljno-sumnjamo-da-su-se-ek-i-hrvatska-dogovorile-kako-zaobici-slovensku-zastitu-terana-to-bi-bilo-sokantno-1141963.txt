Slovenski ministar poljoprivrede Dejan Židan razgovarao je večeras u Bruxellesu s europskim povjerenikom za poljoprivredu Philom Hoganom o sporu slovenskih i hrvatskih vinara oko terana, te izjavio da nije zadovoljan dobivenim odgovorima. Židan je nakon razgovora Slovenskoj tiskovnoj agenciji STA rekao da nije dobio prave odgovore na svoja pitanja, te ponovio kako ne isključuje tužbu protiv Europske komisije ako se pokaže da ona u sporu favorizira Hrvatsku. Po dolasku u Bruxelles i prije razgovora s Hoganom Židan je za STA kazao da postoje ozbiljne sumnje da su Europska komisija i Hrvatska tijekom hrvatskih pristupnih pregovora došle do dogovora kako zaobići slovensku zaštitu njenog terana budući da se teran proizvodi i u hrvatskoj Istri. Ako se to pokaže točnim, to bi bilo šokantno i skandalozno i Slovenija bi tužila Europsku komisiju, zaprijetio je Židan, predsjednik slovenskih Socijalnih demokrata, jedne od triju stranaka u vladi premijera Mire Cerara. Kako su u četvrtak javili slovenski mediji koji se pozivaju na neimenovane izvore pri Europskoj komisiji, cjelovitu informaciju o sporu o teranu EK će dati tijekom narednih dana. >> Slovenci ljutiti na Europsku komisiju: Hrvatima ne damo teran