Od početka sukoba u Siriji 2012. , četiri države aktivno prikupljaju oružje koje kasnije isporučuju saveznicima u Siriji i Jemenu – to su Saudijska Arabija, Jordan, Ujedinjeni Arapski Emirati i Turska. U tom je periodu iz Hrvatske, BiH, Bugarske, Češke, Slovačke, Srbije i Rumunjske izvezeno oružja i streljiva vrijednog 1,2 milijarde eura. Najveći dio, u vrijednosti 829 milijuna eura, ugovoren je sa Saudijskom Arabijom. Objavili su to novinari Balkanske istraživačke mreže (BIRN) i Mreže za istraživanje organiziranog kriminala i korupcije (OCCRP). Zemlje iz kojih se oružje izvezlo dozvolile su realizaciju tih poslova iako je postojalo dovoljno dokaza da je Sirija krajnja destinacija, te da su njime naoružavane snage sirijske opozicije i razne islamističke grupe od kojih su neke počinile ozbiljne zločine, dodaju. Države članice EU obavezne su poštivati Zajedničku platformu za izvoz naoružanja iz 2008. Od zemalja se zahtjeva da uzmu u obzir osam kriterija pri izdavanju dozvola i licenci za izvoz naoružanja, poput onih poštuje li krajnji korisnik ljudska prava, ugrožava li se regionalna sigurnost, postoji li rizik da naoružanje bude proslijeđeno trećoj strani, pišu BIRN i OCCRP. Šef Odjela za licenciranje izvoza naoružanja u Ministarstvu obrane Darko Kihalić izjavio je za BIRN i OCCRP da Hrvatska može malo toga učiniti nakon što provjeri cerifikat o krajnjem korisniku. – Saudijska Arabija nije na popisu zabranjenih zemalja za izvoz. Ima li zloupotreba? Vjerojatno – kaže Kihalić. Ministar vanjskih poslova Miro Kovač kazao je danas kako “nema o tome posebnih saznanja” te da će provjeriti o čemu je riječ.   >>Njemački dužnosnici za jaču kontrolu dostupnosti oružja >>Džihadisti s Copacabane proglasili 'kalifat Brazil' 