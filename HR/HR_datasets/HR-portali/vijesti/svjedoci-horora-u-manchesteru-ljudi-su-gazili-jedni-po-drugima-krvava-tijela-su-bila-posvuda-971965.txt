Foto: Hina, Getty images SVJEDOCI su opisali kaos i horor nakon eksplozije na kraju koncerta Ariane Grande u Manchester Areni. Donosimo njihova svjedočanstva. >> TEROR U MANCHESTERU U eksploziji na koncertu najmanje 19 mrtvih i preko 50 ranjenih  >> VIDEO Objavljena snimka trenutka u kojem je eksplodirala bomba u prepunoj areni u Manchesteru  "Kao iz ratnog filma": Krv je bila posvuda, bilo je i puno djece "Došlo je do ogromne eksplozije, sve je bilo puno dima, svi su vrištali, bilo je i djece. Vidjela sam oko 20 ili 30 tijela, krv je bila posvuda", rekla je kroz suze za CNN Kiera Dawber. Jedan od svjedoka, Andy, čekao je suprugu i djecu na ulazu u arenu kada ga je snažna eksplozija odbacila na tlo. Za BBC je rekao da je sve izgledalo "kao scena iz ratnog filma": "Kada sam ustao i pogledao oko sebe, tijela su bila posvuda. Mislim da sam vidio oko 30 tijela. Ne znam jesu li bili mrtvi, ali tako su izgledali". "Bili su prekriveni krvlju i ozbiljno ozlijeđeni. Odmah sam potrčao u arenu da pronađem svoju obitelj". Na sreću, njegova obitelj je preživjela. Andy je dodao da je vidio "djecu i tinejdžere kako samo leže na podu i vrište". Očevi i majke čekali su djecu nakon koncerta Gary Walker i njegova supruga bili su samo nekoliko metara od eksplozije i čekali svoje kćeri da izađu iz arene: "Čuli smo posljednju pjesmu i odjednom vidjeli ogroman bljesak, a uslijedila je eksplozija i dim. Osjetio sam bol u nozi i stopalu. Okrenuo sam se prema supruzi koja je stajala pored mene i rekao joj da moram leći". "Supruga ima ranu u želucu i možda i slomljenu nogu. Ja imam rupu u stopalu od krhotina. Iznenađen sam što sam tako dobro prošao", zaključio je Walker. Zavladala je panika, bilo je previše djece bez pratnje Emma Johnson rekla je da je došla u arenu sa suprugom po svoje dvije kćeri, stare 15 i 17 godina: "Definitivno se radilo o bombi na ulazu".  "Stajali smo na vrhu stepenica kada je staklo eksplodiralo. Cijela zgrada se tresla. Na sreću, pronašli smo djecu i svi smo na sigurnom". Anne-Marie bila je na koncertu sa svojom 13-godišnjom kćeri. Rekla je da je zavladala "apsolutna panika": "Ljudi su padali na pod i mislili da bi napadač mogao biti unutra. Bilo je previše djece bez pratnje." Ljudi gazili jedni po drugima, bježali prekriveni tuđom krvlju Jessica je izjavila: "Bilo je šokantno. Svi su samo počeli trčati i plakati, gazili su po nama kako bi izašli".  Na Twitteru je jedna svjedokinja objavila: "Moja prijateljica doslovno je trčala brže nego ikada da izađe iz arene, prekrivena tuđom krvlju. Ne mogu to ni zamisliti".