Novinari su danas SDP-ova Ranka Ostojića, bivšeg ministra unutarnjih poslova, pitali o pripremama njegove stranke za izbore. Večeras se, naime, sastaje predsjedništvo stranke. Naglašava kako bi se o tim pripremama pitanja ipak trebalo postavljati nakon večerašnje sjednice predsjedništva. Upitan je i što SDP radi kako bi HDZ-u eventualno preoteo njegove dosadašnje partnere HSS i HSLS. – SDP poštuje statut SDP-a, a to znači da Glavni odbor SDP-a donosi odluku o koalicijama. Naravno da će na skoroj sjednici Glavnog odbora biti savršeno jasno. Za sva ova pitanja koje ste mi postavili ovlašten je predsjednik stranke i ljudi koji će nakon sjednice predsjedništva izvijestiti o koracima koji će biti napravljeni. Današnja sjednica Predsjedništva je uvod za sljedeću sjednicu Glavnog odbora SDP-a koji donosi odluku o eventualnim koalicijama – kazao je Ostojić te odbio odgovoriti je li HSS poželjan partner SDP-u. Nije želio komentirati ni napise kako Most želi s vrha SDP-a skinuti Zorana Milanovića, kao ni teze o potencijalnoj postizbornoj koaliciji SDP-a i HDZ-a. Novinare je zanimalo i što misli o činjenici da će očito jedini kandidat za novog šefa HDZ-a biti Andrej Plenković. – Što ću ja komentirati druge stranke? Dijeljenje lekcija drugima bilo bi neprimjereno i svi oni koji pravdaju je li nešto ispravno ili nije, neka to rješavaju unutar vlastite kuće. To je po meni situacija u kojoj ne treba zaboraviti da je HDZ prije kratkog vremena imao predsjednika izabranog po varijanti jedan član-jedan glas, puna usta su bila toga da je to stranački legitimitet i da je 90.000 ljudi dalo glas Karamarku. Ne tako davno je to bilo. Podsjetio bih da danas imamo popravni. Što se tiče SDP-a, mi smo postigli ono što je bilo potrebno – prekinuli cirkus i prekinuli agoniju i doveli do toga da se mandate vrati građanima i da građani odluče o tome tko će biti taj koji vodi Hrvatsku – objasnio je Ostojić. Upitan je li SDP spreman surađivati s Mostom nakon izbora, uzvratio je da prvo treba pričekati rezultate izbora. – Ja znam da je jedini ispravni, pravi rejting onaj koji stranke dobiju u izbornoj noći. Ako danas pogledamo semafor, mogao bi vam reći da za tako nešto neće biti potrebe, treba poslušati i pričekati da građani završe postupak odabira, a onda na temelju tih rezultata treba otvarati teme. Točno je da je u svim ovim izborima korektno da se iznesu koalicije, SDP je bio jasan i rekao s kim ide u koaliciju – tvrdi Ostojić. Naglašava kako je SDP odavno spreman za nove izbore, te ne treba očekivati “velika čuda i iznenađenja” na njihovim listama.  