Šleper koji je prevozio tekstil zapalio se jutros na državnoj cesti DC45 između Velikih Zdenaca i Hercegovca. Na teren su odmah izašli vatrogasci i policija. Kako se doznaje, vozač kamiona rumunjskih registracija vozio se iz Italije prema Rumunjskoj i oko 3.30 sati je u retrovizoru primijetio da mu gore gume. Na brzinu je otkvačio prikolicu i pokušao gasiti protupožarnim aparatima. Ubrzo su stigli i vatrogasci DVD-a Grubišno Polje, no cijela prikolica već je izgorjela.  Zbog očevida koji je u tijeku je prekinut sav promet te se vozi obilazno preko Ilovskog Klokočevca, javlja HAK. Također promet je prekinut i na državnoj cesti DC43 Ivanić Grad-Čazma između Graberskog Brda i Graberja Ivanićkog. Obilazak je preko Caginca i Deanovca.