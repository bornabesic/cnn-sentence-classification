“Vlakom solidarnosti” u ponedjeljak će 700-tinjak sindikalaca iz Zagreba put Slavonskog Broda, u kojem će se održati središnji prvosvibanjski prosvjed. Zajedničkom akcijom tri najveće sindikalne središnjice SSSH, Matica hrvatskih sindikata i Nezavisni hrvatski sindikati podsjetit će kako se u Slavoniju nekad useljavalo kao u obećanu zemlju, a danas se iz nje, ali i drugih krajeva, masovno iseljavaju najviše mladi. Sindikalci za zaposlene traže rast plaća, a povećanje minimalne plaće na iznos od bar 50% prosječne. – Sindikati više neće dopustiti da se profit ostvaruje samo preko leđa radnika – najavio je Mladen Novosel (SSSH) navevši kako je satnica u Hrvatskoj 2,6 eura, a u Njemačkoj 8,5 eura pa se u Hrvatskoj 3,5 mjeseca radi za jednu njemačku plaću. Nakon krize poslodavci svoju konkurentnost grade uštedama na slabo plaćenim i obespravljenim radnicima, umjesto na novim tehnologijama, a razliku povlače u profit, ustvrdio je Krešimir Sever (NHS). Naveo je i da su u RH životni troškovi kao u EU, dok plaće solidno zaostaju pa sindikati traže povećanje svih plaća. – Sindikati traže mijenjanje nepravične raspodjele dobiti, stabilna i kvalitetna radna mjesta i plaću od koje se može dostojno živjeti, a ne preživljavati. To će značiti i povećanje mirovina, nema stabiliziranja mirovinskog sustava s produljenjem roka za odlazak u mirovinu nego tek kroz povećanje uplata u mirovinski sustav – kazao je. Mirela Bojić iz MHS-a istakla je također da u raspodjeli bogatstva trebaju više sudjelovati oni koji ga najviše stvaraju. >> Plenković se sastao s glavnim tajnikom Europske konfederacije sindikata >> Na ulicama Srbije i sindikati vojske i policije: Narod gladuje, elita se raduje