Foto: Twitter  FRANCUSKO pravosuđe najavilo je otvaranje preliminarne istrage u aferi s nekretninama koja uključuje Richarda Ferranda, ministra bliskog francuskom predsjedniku Emmanuelu Macronu.  Istraga otvorena u Brestu otvara se istog dana kad se novinarima predstavlja zakon vezan uz političku etiku koji je obećao novi šef države.  Prošlog tjedna novinari su otkrili da je Ferrandova partnerica koristila sredstva osiguravajućeg društva kad je on bio njegov glavni direktor (1998.-2012.).  Nakon tog otkrića tužitelj iz Bresta ocijenio je da događaji ne predstavljaju prekršaj i ne omogućuju otvaranje istrage. Ostavka isključena  "Nakon analize dodatnih elemenata" ipak je najavio da se obraća policiji sa zahtjevom za preliminarnom istragom.  Richard Ferrand, ministar teritorijalne kohezije, oštro je opovrgao svaku nepravilnost i isključio mogućnost podnošenja ostavke.  No, usred rasprava o etici u političkom životu, ta je afera oslabila bivšeg socijalista povezanog s Macronom od prvog trenutka, iako je dobio podršku predsjednika i premijera.  Šef države pozvao je u srijedu na Vijeću ministara "na solidarnost".