Policijska uprava mjesta Jupiter iz Floride objavila je video snimku uhićenja Tigera Woodsa. Slavni golfer uhićen je pod sumnjom da je vozio pod utjecajem alkohola ili droge, a sama snimka pokazuje da policija zapravo i nije imala pretežak posao.Policajci su pronašli Woodsa kako spava u polurazbijenom Mercedesu kraj ceste. Golfer u tom trenutku nije ni znao gdje se nalazi.- Idem u Jupiter - rekao je golfer policajcima koji su ga u čudu gledali.- Gospodine, pa vi ste sada u Jupiteru!Nakon toga Woods je počeo nešto trkeljati o vožnji iz Kalifornije, što je odmah pobudilo sumnju da je na nečemu. Jedva je izašao iz automobila, pokušao zavezati tenisicu, da bi na kraju bosih nogu pristupio testu trezvenosti.Policajac ga je upitao je li konzumirao kakav alkohol ili drogu, a odgovor je bio - ne. Zatim je upitan je li uzimao kakve lijekove, a Woodsov odgovor bio je - da.Policajac je upalio lampicu i rekao Woodsu da očima prati svjetlo. To mu je išlo malo teže...- Uopće ne gledate svjetlo - rekao je policajac, a Woods je promrmljao:- Pa gledam.Nakon toga Woods je jedva izrecitirao abecedu, a konačan dokaz da nešto nije u redu s njima je bio test hodanja po bijeloj liniji. Golfer je jedva hodao po crti, a policajci su ga u jednom trenutku morali i zaustaviti budući da je izgledalo kao da nikad neće stati....Nekoliko sekundi kasnije Woods je bio u lisicama. Policajci su naveli da je bio spreman za suradnju, ali da nije izgledao kao da je svjestan situacije. Woods se u priopćenju ispričao svima i dodao da nije konzumirao nikakav alkohol, već da je bio na lijekovima. Ta njegova varijanta priče vjerojatno je i točna budući da je u stanici napuhao 0,0 promila.