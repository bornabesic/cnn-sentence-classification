Svake godine u vrijeme prijava za upis u srednje škole dio učenika koji su završili osmi razred i njihove roditelje muče ista pitanja – koje su najbolje gimnazije i srednje škole i koliko bodova za njih treba imati. Na temelju podataka iz Nacionalnog informacijskog sustava prijava i upisa u srednje škole (NISPUSŠ), za neke je, osim prosjeka ocjena od 5,0 od petog do osmog razreda osnovne škole, potrebno imati i dodatne, odnosno više od 80 bodova ukupno. Zagrebačka Petnaesta gimnazija tradicionalno je na vrhu liste najatraktivnijih i lani su je upisivali učenici čiji je prosjek bodova na kraju iznosio 80,30, a isti broj bodova trebao je i za upis Biskupijsku klasičnu gimnaziju Ruđera Boškovića s pravom javnosti u Dubrovniku. Vrh bodovne ljestvice uglavnom drže prirodoslovno-matematički programi, kakav je, primjerice, i Gimnaziju Josipa Slavenskog iz Čakovca s 80,23 boda pozicionirao na treće mjesto. No, ako se u ponekim gimnazijama koje izvode više programa, primjerice kombinaciju prirodoslovno-matematičkog i općeg, gleda ukupan prosjek, pozicije se donekle mijenjaju, ali činjenicu da učenici s najboljim ocjenama odlaze u matematičke gimnazije potvrđuju i ovogodišnje prijave učenika. Elitno društvo Prema podacima NISPUSŠ-a, jučer su prijavljeni za upis u Petnaestu gimnaziju imali 80,29 bodova, a visoko je kotirala i vinkovačka Gimnazija Matije Antuna Reljkovića čiji su učenici prosječno imali 80,19 bodova. U elitnom društvu i prošle i ove godine našle su se dvije zagrebačke opće gimnazije – Tituša Brezovačkog i Druga gimnazija. – Vidio sam mnogo učenika koji se nisu uspjeli upisati u našu gimnaziju, a postali su uspješni liječnici ili odvjetnici. Uspjeh iz osnovne škole ne želim podcijeniti ni precijeniti. Relevantan pokazatelj kvalitete rada gimnazija državna je matura – kaže ravnatelj Druge gimnazije Drago Bagić, čiji su učenici na testovima državne mature postizali zapažene rezultate. Uspjeh učenika motivira Kombinacija kvalitetnih učenika i kvalitetnog rada motiviranih i educiranih profesora ulaznica je za sam vrh ljestvice škola koje upisuju najbolji učenici, smatra ravnateljica Petnaeste gimnazije Ljiljana Crnković. – Dolaze nam odlični učenici, a da su im petice zaslužene, govori i podatak da su na kraju prvog razreda postigli prosječnu ocjenu 4,53 – ističe Crnković čiji učenici godinama imaju vrhunske rezultate na međunarodnim natjecanjima i testovima iz državne mature. – Najbolji učenici iz Međimurja zainteresirani su za našu gimnaziju. Trudimo se, kvalitetno radimo, dobro smo opremljeni, profesori se redovito usavršavaju, a uspjeh naših učenika dodatno nas motivira – objašnjava odlične rezultate Tea Dragić Runjak, ravnateljica čakovečke Gimnazije Josipa Slavenskog, ponosna što je njihova učenica Iva Ružić ove godine upisala Harvard. 