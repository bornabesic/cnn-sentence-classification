Na izravno pitanje koliko u BiH ima ljudi koji su u policijskim evidencijama pod sumnjom da mogu počiniti teroristička djela, ministar sigurnosti BiH Dragan Mektić je odgovorio kako je riječ o "stotinama" istaknuvši kako se osobno zalaže da se sve informacije o toj prijetnji učine javno dostupnima te da se razmjenjuju među policijskim agencijama.  - Sva priča o radikalizmu i terorizmu mora biti dostupna javnosti. Ništa ne smijemo gurati pod tepih jer će problem eskalirati, posebice novačenje osoba kojih nema ni u kakvim kaznenim evidencijama - kazao je Mektić dodajući kako je policijskim agencijama u BiH poznato da ljudi skloni islamskom radikalizmu i danas žive u nekoliko izoliranih zajednica u različitim dijelovima zemlje, a postoje planovi čiji je cilj potaknuti proces njihove deradikalizacije.  Kao primjer naveo je da će se ići u obitelji 46 povratnika sa sirijskog i iračkog ratišta, a radit će se i s onima koji su zbog sudjelovanja u borbama na tim ratištima već osuđeni na zatvorske kazne. - Umjesto da se s njima radi na deradikalizaciji, oni sami u zatvorima radikaliziraju druge osuđenike - upozorio je Mektić.  Ministar unutarnjih poslova Republike Srpske Dragan Lukač kazao je kako je uvjeren da će se teroristički napadi liudi indoktriniranih radikalnim islamom ponoviti u BiH. - Sve što se dogodilo dva puta, ponovit će se. Radikalizacija u BiH nije u opadanju bez obzira na mjere koje se poduzimaju, a deradikalizacija je proces koji će potrajati. Do tada se mora suočiti s objektivnim opasnostima - kazao je Lukač koji je sumnjičav prema tome što Islamska zajednica u BiH može učiniti jer ocjenjuje kako se ona, unatoč dobrim nakanama, zbog prijetnji odlučila povući iz procesa sučeljavanja s radikalnim propovjednicima i njihovim sljedbenicima.  - Riječ je o tisućama simpatizera i članova vehabijskog pokreta - upozorio je Lukač dodajući kako bi bilo naivno misliti da ti ljudi nisu u stanju počiniti teroristički zločin pa se na to mora biti spreman. Podsjetio je kako se u BiH u jednom trenutku pokušala "riješiti" paradžemata koje su vodili radikalni islamski propovjednici, no u tome se stalo na pola puta. Ministri unutarnjih poslova s različitih razina vlasti sastali su se kako bi potpisali sporazum o upućivanju zajedničkog časnika za vezu u sjedište EUROPOL-a u Haagu.  Državni ministar sigurnosti Dragan Mektić kazao je kako je na kraju ipak zadovoljan jer suradnja s EUROPOL-om BiH otvara vrata ne samo za razmjenu podataka nego za sudjelovanje u zajedničkim operacijama bitnim posebice u borbi protiv terorizma. Kazao je kako iz Haaga u BiH već pristiže ogromni broj različitih zahtjeva za provjere i razmjenu informacija. 