Sudbina projekta Plomin C na ugljen, jednog od najzagovaranijih projekata bivše Vlade, postaje sve upitnija. Posljednjih tjedana u kuloarima se, naime, moglo čuti da je japanski Marubeni, HEP-ov strateški partner u izgradnji i upravljanju projektom Plomin C, zatražio naknadu štete zbog odustajanja HEP-a od tog projekta. Iako do toga (još) nije došlo, Plomin C se ne razvija prema planiranom, već se zapravo na neki način redefinira. Od izvora bliskih HEP-u, neslužbeno se može čuti da projekt nije dobio zeleno svjetlo od Europske komisije, koja je suradnju HEP-a i Marubenija u izgradnji termoelektrane Plomin C ipak na kraju ocijenila kao nedozvoljenu državnu potporu i da tu leži najveća krivnja njegova trenutačnog statusa. U HEP-u su nam samo odgovorili, a da nisu ulazili u detalje, da je u tijeku redefiniranje odnosa između HEP-a i Marubenija i da će konačan status projekta biti poznat tijekom sljedeća tri mjeseca. To bi moglo značiti da će se u iduća tri mjeseca na razini Vlade odlučiti hoće li se uopće ići u gradnju Plomina C na ugljen, hoće li se pokušati ishoditi povoljniji uvjeti i smanjiti rizik, hoće li se pokušati s Marubenijem dogovoriti gradnja Plomina C eventualno na plin ili će se u potpunosti odustati od tog projekta. Ministarstvo zaštite okoliša i energetike “opralo” je ruke od komentiranja statusa Plomina C iako je riječ o projektu koji je još uvijek u razvoju i na listi je strateških državnih projekata te nas uputilo na HEP i Marubeni, s obzirom na ugovoren odnosu između te dvije kompanije. U Marubeniju su zato bili pričljiviji i optimistični: - Marubeni i dalje radi na projektu Plomin C zajedno s HEP-om i vjerujemo da je taj projekt koristan za Hrvatsku i što se tiče okoliša, gospodarstva i energetske sigurnosti. Plomin C je prvi veliki IPP projekt (Independent Power Producer - Nezavisni proizvođač energije, op.a) u Hrvatskoj i Marubeni ga želi materijalizirati kako bi proširili svoje investicijske aktivnosti u Hrvatskoj. Osobno vjerujem da je uspjeh Plomina C, također, važan za samu državu i generalno privlačenje više stranih ulaganja te investitora. Da bi se ubrzalo razvoj projekta, potpora hrvatske Vlade je itekako važna. Stoga se nadam da će Vlada pružiti svu potrebnu podršku - odgovorio nam je Hiroshi Tachigami, predsjednik Marubeni Europowera, tvrtke s kojom je HEP krenuo u pregovore prije dvije godine. HEP je, podsjetimo, krajem srpnja 2012. godine počeo proces izbora strateškog partnera za Plomin C, a u tom su procesu zaprimljene tri ponude. Uz Marubenija, javili su se još i konzorcij tvrtki Abeinsa i Daewoo te Edison. Pregovarački postupak oko Plomina C od 500 megavati, investicije koja se procjenjuje na oko 800 milijuna eura, počeo je 2. rujna 2014. godine, kada je Marubeni odabran kao preferentni ponuđač na temelju konkurentne ponude, prema cijeni gradnje i troškovima financiranja projekta. No, projekt nikako da počne glatko teći. Odbaci li se, HEP bi, ako se drugačije ne dogovori s Marubenijem, mogao snositi posljedice ili dobiti tužbu. U tom bi slučaju na neki način, primjerice, kroz isplatu izgubljene dobiti morao refundirati štetu Japancima. Takav razvoj događaja tim više ne bi čudio, s obzirom na novi planirani energetski smjer Hrvatske. Vlada, odnosno resorno Ministarstvo zaštite okoliša i energetike, koje vodi Slaven Dobrović, radi na novoj niskougljičnoj strategiji Hrvatske do 2030., koja ne predviđa korištenje fosilnih goriva u proizvodnji električne energije, odnosno gradnju niti jedne veće elektrane na ugljen ili plin. U to se, dakle, ne uklapa gradnja Plomina C, ali ni drugih manjih pogona koji nisu u skladu s novom energetskom politikom. Prije nekoliko dana ministar je slično dao naslutiti na konferenciji Jutarnjeg lista o novoj energetskoj strategiji, gdje je vješto izbjegao pitanje o budućnosti ugljena. Od konkretnijeg, moglo se samo čuti da idemo u zelenijem smjeru, a do potpune tranzicije prema obnovljivim izvorima energije plin je prihvatljiva alternativa. Plomin C na ugljen u taj se kontekst nikako ne uklapa.