Bitka za gradonačelničku poziciju u Metkoviću zahuktava se uoči odlučujućeg drugog kruga sljedeće nedjelje. Nakon što je HDZ-ov izazivač Dalibor Milan zvan Dado putem stranačkog Facebook profila optužio Most i aktualnu gradonačelnicu za pokušaj manipuliranja, Katarina Ujdur mu je uzvratila javnim pozivom na sučeljavanje. Ovaj poziv uslijedio je nakon što je Dado napao Katarinu i njenu ekipu da sugrađane i njihove glasove pokušavaju potkupiti s paketom Domaćica i deset deka kave. Da umjesto razvojnih projekata i radnih mjesta Metkoviću nude kekse, umjesto zajedništva podjele i umjesto tolerancije i suradnje – uvrede na račun svih koji im se ne dive.  Gradonačelnica je potom uzvratila izazivaču, on joj je u međuvremenu opet odgovorio putem stranačkog profila, a javnost očekuje nova oštra Facebook sučeljavanja. Možda se susretnu i u četiri oka.