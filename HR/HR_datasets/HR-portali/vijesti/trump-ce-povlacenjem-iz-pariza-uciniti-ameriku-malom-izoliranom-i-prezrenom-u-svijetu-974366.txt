Foto: Getty DAKLE, i to se dogodilo. Kao što je najavljivao još u predizbornoj kampanji, predsjednik SAD-a Donald Trump odlučio je povući SAD iz Pariškog sporazuma o klimi i pridružiti se Siriji i Nikaragvi, jedinim zemljama članicama UN-a koje nisu potpisale povijesni sporazum o borbi protiv klimatskih promjena. U suočavanju s možda i najvažnijim izazovom 21. stoljeća, uz Trumpa i Bašara al-Asada (Nikaragva je sporazum odbila jer smatra da nije dovoljno ambiciozan) nalaze se još Nigel Farage, Alex Jones i alternativna desnica. S druge strane su Angela Merkel, Emmanuel Macron, Justin Trudeau, papa Franjo, Apple, Goldman Sachs, BP, Greenpeace, Bill Gates, Mark Zuckerberg, Elon Musk, 97% klimatološke zajednice i nebrojeni drugi.   Trump će ostati upamćen kao "najgori američki predsjednik" Dana Nuccitelli, okolišni znanstvenik i novinar, u komentaru za Guardian ocjenjuje kako se nakon ove odluke čini neizbježno da će u povijesnim knjigama Trump ostati zabilježen kao najgori američki predsjednik. A poznati američki astrofizičar i promicatelj znanosti Neil deGrasse Tyson ironično je tvitao: "Da ja i moji savjetnici nikad nismo naučili što je znanost i kako radi, i ja bi razmotrio povlačenje iz Pariškog sporazuma o klimi".     Redatelj angažiranih dokumentaraca Michael Moore nazvao je pak Trumpovu odluku "zločinom protiv čovječnosti" i zaključio kako je "poznati predator" Trump (aludirajući na višestruke optužbe o njegovim seksualnim napadima) proširio svoja "predatorska djela na cijeli planet".     Trump je već onemogućio postizanje ciljeva iz Pariškog sporazuma Ipak, potrebno je staviti stvari u perspektivu. Kako i Nuccitelli napominje, Trumpovo povlačenje iz Pariškog sporazuma uvelike je simboličan potez kojim, kako je i sam naznačio, želi "povratiti suverenitet SAD-a" u skladu sa svojom politikom "Amerika prva". Kvota smanjenja emisija ugljika SAD-a za 26-28% do 2025. nije obvezujuća niti su za neispunjavanje predviđene sankcije. Štoviše, njegovo ukidanje ekološke regulative već je učinilo nemogućim da SAD ostvari zadani cilj. Sada je jasno da je skandalozno brisanje arhiva klimatoloških istraživanja s državnih servera bilo samo prvi pucanj u borbi Trumpove administracije protiv znanosti. Čuveni lingvist i društveni kritičar Noam Chomsky još je prije nekoliko tjedana opisao Trumpovu Republikansku stranku, notornu po svom poricanju znanstvenih činjenica o klimatskim promjenama i sabotaži održivih reformi, kao "najopasniju organizaciju na svijetu" koja "srlja, što je moguće brže, prema organiziranom uništenju organiziranog ljudskog života". Slagali se s ovom tezom ili ne, Chomsky je u pravu kad kaže da se najveća šteta za okoliš pod Trumpom i republikancima već dogodila. Glavni razlog zašto Pariški sporazum nema obvezujuću pravnu snagu upravo je protivljenje američkog Kongresa, u kojem su republikanci i u vrijeme njegovog donošenja imali većinu. SAD se odriče odgovornosti za povijesno zagađenje u kojem je imao daleko najveću ulogu No možda i važnija od samog smanjenja emisija je Trumpova implicitna poruka svijetu, poruka da se SAD odriče odgovornosti za ublažavanje posljedica 150-godišnjeg zagađenja planeta koje i dalje ne posustaje. Iako je prema podacima Nizozemske agencije za zaštitu okoliša iz 2011. SAD na drugom mjestu po količini emisija CO2 (16%), iza Kine (28.6%), povijesno gledano, Amerika je daleko najveći zagađivač. Prema podacima Svjetskog instituta za resurse, SAD je od 1850.-2007. proizveo čak 28% emisija CO2. Kina (9%), Rusija (8%) i Njemačka (6.9%) zajedno nisu proizvele toliki udio stakleničkog plina. Nije posebno iznenađenje da Trump u svom govoru izokrenuo ove činjenice naglavce i opisao SAD kao "svjetskog lidera u zaštiti okoliša" koje Pariški sporazum "kažnjava", dok "ne nameće nikakve značajne obveze vodećim svjetskim zagađivačima". Trump širi dezinformacije i kada kaže da bi puna implementacija sporazuma donijela smanjenje zagrijavanja za samo 0.2 °C do 2100. Taj je podatak odmah osporio sam izvor na koji se Bijela kuća poziva - istraživački tim nastao surtadnjom MIT-a i organizacija Climate Interactive, pojasnivši da njihovo istraživanje predviđa smanjenje od 0.9 °C. Osim toga, sporazum predviđa mogućnost revizije i postavljanja mnogo ambicioznih ciljeva u budućnosti, pri čemu bi zemlje potpisnice poticale jedna drugu na daljnji angažman. Bitno je, slikovito rečeno, zakotrljati loptu - i osigurati da povećanje temperature ostane ispod krucijalne granice od 2 °C. Sve iznad toga predstavlja neprihvatljivi rizik za stabilnost globalnog ekosustava. Energetska tranzicija će se nastaviti, a SAD će propustiti ogromnu gospodarsku priliku Znakovito je da su 22 republikanska senatora koja su podržala Trumpa primila 10 milijuna $ od naftne industrije u zadnjih pet godina. Isto vrijedi i za National Economic Research Associates, institut na čije se istraživanje pozvao kad je naveo da bi Pariški sporazum mogao stajati SAD gubitka 2.7 milijuna radnih mjesta do 2025. Nasuprot tome, povlačenje će potaknuti masovan "outsourcing" postojećih i budućih radnih mjesta u sektoru  zelene energije i energetske učinkovitosti u druge dijelove svijeta. S druge strane, tržišni zakoni i tehnološki razvoj su neumoljivi - globalna energetska tranzicija će se, doduše nešto sporije, nastaviti i bez američkog vodstva, a industrija nafte i ugljena će prije ili kasnije završiti u ropotarnici povijesti, gdje joj je i mjesto. Trump spominje i pad američkog BDP-a u vrijednosti od 3 bilijuna $ do 20140., pozivajući se na još jedno metodološki upitno istraživanje koje je provela analitičarska tvrtka NERA Economic Consulting. Nasuprot tome, kako piše Joseph Robertson za Guardian, implementacija Pariškog sporazuma omogućila bi iskorištavanje čak 13 bilijuna $ investicijskog kapitala, koji trenutno leži neiskorišten, za razvoj nove održive infrastrukture i energetske tehnologije. Usto bi došlo do ukidanja kontraproduktivnih subvencija za "prljavu" energiju koje globalno iznose čak 5.1 bilijun $ prema podacima MMF-a. Amerika ovom uskogrudnom odlukom neće postati "ponovo velika" Ipak, kao što podsjeća i predsjednik Europske komisije Jean-Claude Juncker, SAD ne može trenutno povući svoj potpis s Pariškog sporazuma. Proces povlačenja vjerojatno neće biti dovršen prije 2020., što znači da će izbori 2020. - ako se ne održe ranije ili Trump ne bude opozvan - dati američkim glasačima priliku da izbace neupućenog klimatskog "skeptika" iz Bijele kuće i zadrže SAD gdje i pripada - na čelu međunarodnu zajednice u borbi protiv najveće egzistencijalne prijetnje našeg doba.  U suprotnom, svijet će se nastaviti zagrijavati. Trenutna predviđanja govore o puna 4 °C do 2100, što garantira ekološku, ekonomsku, političku i humanitarnu katastrofu. Amerika, ma što Trump obećavao, ovako neće postati "ponovo velika", već mala, izolirana, zaostala i opravdano prezrena u svijetu.  U ovom scenariju naprosto nema pobjednika - osim zastarjele i destruktivne industrije fosilnih goriva i "industrije" lažnih vijesti - političara, lobista, think tankova, TV-kanala, portala i profesionalnih teoretičara zavjera koji sustavno promiču pseudoznanstvenu, kvazi-alternativnu i nazadnjačku propagandu. Trumpovo predsjedništvo - i ova duboko nepromišljena i uskogrudna odluka - produkt je upravo tog društva neznanja.