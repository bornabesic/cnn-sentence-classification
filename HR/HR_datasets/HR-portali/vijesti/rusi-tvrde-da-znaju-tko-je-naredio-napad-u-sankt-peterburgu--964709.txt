Foto: Hina  RUSKA savezna služba sigurnosti (FSB) identificirala je osobu koja je nalogodavac bombaškog napada u metrou u Sankt Peterburgu, u kojemu je početkom travnja poginulo 14 ljudi, objavile su ruske novinske agencije pozivajući se na riječi čelnika FSB-a Aleksandra Bortnikova.  "On je sada provizorno identificiran, da, identificiran je", kazao je Bortnikov, a prenose agencije ne navodeći detalje. Policija je do sada uhitila desetero ljudi za koje sumnja da su bili uključeni u napad.  Uhićena braća Azimov  Ruska služba sigurnosti objavila je sinoć kako je uhitila brata jednog od organizatora napada u Sankt Peterburgu. Akram Azimov, rođen 1988. i uhićen 19. travnja blizu Moskve, stariji je brat Abrora Azimova, koji je uhićen u ponedjeljak u Moskvi i pritvoren do 3. lipnja.  Prema navodima FSB-a, Abror Azimov obučavao je bombaša Akbarjona Djalilova, počinitelja koji je poginuo u atentatu. Njegov brat Akram je pomagao u prenošenju novca koji je upotrijebljen za pripremu napada i u organiziranju veza s međunarodnim terorističkim organizacijama.  Ubijeno je 14 osoba, desetine ranjene  U utorak je na sudu Abror Azimov zanijekao da je organizator napada, ali je priznao da je bio neizravno uključen u taj napad.  U napadu 3. travnja u podzemnoj željeznici drugog po veličini ruskog grada ubijeno je 14 osoba, a više desetaka je ranjeno.  Nekoliko dana nakon napada sud je za terorizam optužio osmoricu muškaraca, među kojima su šestorica državljani zemalja središnje Azije.  Motivi bombaša Akbarjona Djalilova su nepoznati, a istražno povjerenstvo razmatra moguće veze s terorističkom skupinom Islamska država, koja nije preuzela odgovornost za taj napad.