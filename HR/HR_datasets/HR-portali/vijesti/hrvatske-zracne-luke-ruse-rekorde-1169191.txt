Zračne luke Split i Dubrovnik u travnju ove godine zabilježile su nevjerojatan porast broja putnika u odnosu na isti mjesec prošle godine. Preko splitskog aerodroma u ovogodišnjem je travnju prošlo 123.320 putnika, čak 47.705 više nego u istom mjesecu lani, što je rast od 63 posto. Zračna luka Dubrovnik pak prošlog je mjeseca zabilježila 143.912 putnika, što je 52 posto ili 50.500 putnika više nego u travnju 2016. godine. Zračna luka Franjo Tuđman u prvom mjesecu poslovanja na svom novom terminalu, koji je otvoren krajem ožujka, može se pohvaliti rastom broja putnika od gotovo 20 posto. Zagrebački aerodrom prošlog je mjeseca zabilježio 240.168 putnika, dok ih je lani u travnju bilo 202.282. I Zračna luka Pula u travnju ove godine zabilježila je impresivan rast od 20 posto s 10.500 putnika. Uskrsni blagdani Zadarski aerodrom pak prošlog je mjeseca brojio 48.541 putnika, 14 posto više nego u istom mjesecu lani. U Zračnoj luci Franjo Tuđman kažu da su glavni razlog njihova dvoznamenkastog rasta u travnju ove godine uskrsni blagdani, koji su lani bili u ožujku. Ukupno na razini ove godine očekuju rast od osam posto. No podaci o broju putnika iz ožujka prošle godine pokazuju da su kasniji ovogodišnji uskrsni blagdani samo malim dijelom utjecali na toliki rast broj putnika na hrvatskim aerodromima. Tako je lani u ožujku, primjerice, zagrebački aerodrom zabilježio 199.202 putnika, splitski 35.131, a dubrovački 41.664 putnika. Direktor Zračne luke Dubrovnik Roko Tolić kaže da potražnja za letovima za krajnji jug Hrvatske nadmašuje njihove najoptimističnije najave. Objašnjava da je do tako velikog rasta došlo jer imaju veći broj ugovorenih letova nego lani, a avioni su jako dobro popunjeni. Geopolitička kriza A sve je to rezultat geopolitičke krize u nekim turističkim zemljama zbog koje je Hrvatska profitirala. U Čilipima su planirali na razini ove godine rast od šest posto, no ako se ovako nastavi, kaže Tolić, vjerojatno će i taj rast biti dvoznamenkast. A dvoznamenkasti su rast već isplanirali u Zračnoj luci Pula – 40 posto na razini ove godine. Direktor tog aerodroma Svemir Radmilo kaže da je rast u travnju rezultat toga što imaju osam novih linija i pet novih aviokompanija. A svi ti letovi dogovoreni su do listopada jer su se orijentirali na produljenje turističke sezone.     