Nevrijeme je danas pogodilo šire područje Požeštine. Kako piše Požega.eu, obilna kiša koja je pala između 17.30 i 18 sati stvorila je velike probleme mještanima Vidovaca, gdje se u nekim ulicama voda izlila po dvorištima i vrtovima. – Odjednom se s brda slila velika količina vode koju potoci ne mogu progutati. Ne pamtimo da se sve tako brzo odigralo, gotovo za pet minuta sve je već plivalo. Spašavamo stvari iz prizemlja jer se bojimo da će nam se ponoviti scenarij iz 2014. – kažu ogorčeni mještani Vidovaca. Vodeni val zahvatio je još neka naselja na pleterničkom i kutjevačkom području, a u nekim je naseljima padao i led. Kiša je izazvala probleme i u Novoj Gradišci. Kako je objavio Radio Nova Gradiška na Facebooku, poplavljen je dio grada kod Plodina.