DUBROVNIK - Dubrovački gradonačelnik Andro Vlahušić ocijenio je u četvrtak navečer donošenje izmjena Zakona o lokalnim izborima, po kojima mu se zbog pravomoćne presude u aferi Šipan zabranjuje kandidatura, "nagradom za životno djelo", a najavio je da će tražiti ocjenu ustavnosti tog zakona. Hrvatski sabor podupro je danas sa 78 glasova za, 32 protiv i šest suzdržanih Mostov prijedlog zakona o lokalnim izborima koji je u dijelu medija nazvan "Lex Vlahušić" jer sprječava dubrovačkoga gradonačelnika Andru Vlahušića da se kandidira na lokalnim izborima. Vlahušić je u telefonskoj izjavi "zahvalio svima koji su mu dodijelili nagradu za životno djelo". "Zahvalio bih saborskim zastupnicima, predsjedniku Sabora i svima koji su glasovali za jer sam dobio nagradu za životno djelo. To je najveći oblik priznanja koji je jedan političar u Hrvatskoj mogao dobiti, a to je da mu Hrvatski sabor zabrani političko djelovanje. Zahvaljujem, naravno, i svim članovima Vlade koji su predložili to, ali inicijativa je došla iz Sabora", rekao je Vlahušić te dodao kako je pobijedio na svim neposrednim izborima za gradonačelnika u povijesti. "Gradonačelnici su se birali neposredno tri puta i sva tri puta sam pobijedio. Imam dvije povelje Republike Hrvatske i brojna druga priznanja, ali ovo priznanje kao prvom građaninu kojemu je odlukom Hrvatskog sabora zabranjen politički rad zbog opasnosti za narod i državu i kvarenja mladeži - to je najveće priznanje kojem sam se nadao da ću ga ikad dobiti", sarkastičan je Vlahušić. Na pitanje hoće li i osobno tražiti ocjenu ustavnosti tog zakona, kao što su to već najavili SDP i HNS, Vlahušić je odgovorio kako "ratnici moraju ratovati do kraja". "To je procedura koju čovjek mora napraviti. Ja sam ratnik i ratnici moraju ratovati do kraja", zaključio je. Inače, Vlahušić je osuđen na uvjetnu zatvorsku kaznu od šest mjeseci uz rok kušnje od godinu dana zbog zloporabe položaja i ovlasti u aferi Šipan s tadašnjim koalicijskim partnerom Perom Vićanom. Protiv dubrovačkoga gradonačelnika Uskok je podigao optužnicu i u aferi Revelin, no o njoj se tek ima očitovati Optužno vijeće Županijskoga suda u Splitu, a posljednja sjednica u studenome je odgođena jer je njegova obrana zatražila izuzimanje dijela dokaza za koje drži da su nezakoniti. Inače, Mostov saborski zastupnik Maro Kristić u trenutku nakon izglasavanja zakona u Saboru u četvrtak je zaboravio isključiti mikrofon te se jasno čulo kako je rekao: 'To! Eto vam, papci!' DUBROVNIK - Mostov saborski zastupnik Maro Kristić rekao je u četvrtak navečer kako su izmjene Zakona o lokalnim izborima, kojima se pravomoćno osuđenim osobama zabranjuje kandidiranje bile nužne zbog nedostatka morala u hrvatskoj politici te je  uvjeren kako će zakon proći ocjenu Ustavnog suda.    Kristić je otpor SDP-a i HNS-a ocijenio žalosnim.   U telefonskoj izjavi istaknuo je kako je nakon dva čitanja zakon konačno usvojen, a demantirao je navode da je riječ o zakonskom aktu donesenom zbog dubrovačkog gradonačelnika Andra Vlahušića, inače pravomoćno osuđenog u aferi Šipan     "Ovo nije zakon o jednom čovjeku, odnosno Andru Vlahušiću, ali moram reći kako je nevjerojatno koliki je bio otpor u Hrvatskom saboru, u kojem su neki nevjerojatnom slobodom branili pravomoćno osuđene kriminalce. To je žalosno i pokazuje jednu razinu morala u hrvatskoj politici, a samo stavljanje ovog zakona u proceduru je pokazalo kako je on potreban u Hrvatskoj'', rekao je Kristić te dodao kako ovakve zakone imaju sve zemlje u okruženju.   ''Iako je Hrvatska na ljestvici korumpiranosti puno gore ocijenjena, susjedne zemlje imaju još rigidnije zakone nego što je ovaj hrvatski. U samom katalogu kaznenih djela su pobrojana gotovo sva kaznena djela, posebno je istaknuto kazneno djelo protiv službene dužnosti i prevare birača, dva kaznena djela koja su posebno važna kada je riječ o samoj proceduri izbora za čelnika lokalne i regionalne samouprave. Kazneno djelo protiv službene dužnosti je najteže djelo koje može počiniti jedan političar'', rekao je Kristić.  Upitan za komentar najava traženja ocjene ustavnosti od SDP-a, HNS-a i samog gradonačelnika Vlahušića, Kristić je odgovorio kako je to njihovo pravo. ''Siguran sam kako će zakon izdržati ocjenu ustavnosti jer je sam zakon poštivao sve upute iz dosadašnjih presuda i pravorijeka Ustavnog suda. Ne sumnjam u ovaj zakon, a oni su znali i nakon referenduma tražiti preispitivanje pa me to ne čudi. Oni žele stajati iza leđa kriminalaca. Ovaj zakon eliminira mnoge, a ne jednu osobu i donesen je kao supstitut za nedostak moralne odgovornosti koje oni nemaju. Nevjerojatni su ti dvostruki kriteriji kojima se povode, ciperale ljude za prijavu lažnih adresa ili nošenje ustaških kapa u mladosti, a pravomoćno osuđeni kriminalci, ako su u njihovim strankama, onda im to ne predstavlja nikakav problem'', rekao je Kristić.  Inače, Zakon o izmjenama i dopunama Zakona o lokalnim izborima Hrvatski sabor donio je danas sa 78 glasova za, 32 protiv i 6 suzdržanih.