Predsjednik splitskog Županijskog suda Marijan Miletić odbio je zahtjev obrane bivšeg srbijanskog generala Borislava Đukića, optuženog za ratni zločin protiv civilnog stanovništva rušenjem brane Peruča 1993., za izuzećem sudskog vijeća na čelu sa sucem Slavkom Lozinom, pa će vijeće u istom sastavu suđenje nastaviti sredinom studenoga. Tu je odluku Hini u srijedu potvrdio glasnogovornik i sudac tog suda Damir Romac, koji je najavio da će sudska rasprava biti nastavljena 14. i 15. studenoga, nakon što je prekinuta prije pet dana, kada je Đukićeva obrana zatražila izuzeće cijelog sudskog vijeća, o čemu je odlučivao predsjednik suda. Prekid suđenja i izuzeće zatražio je branitelj optuženog Đukića, splitski odvjetnik Željko Ostoja, zamjerajući sudskom vijeću jer je s rasprave isključilo javnost kada je u sudnicu pristupio zaštićeni svjedok iz Srbije. Splitsko Županijsko državno odvjetništvo optužnicom tereti Đukića da je kao zapovjednik 221. motorizirane brigade 9. kninskog korpusa, nakon naredbe zapovjednika korpusa i Srpske vojske krajine generala Ratka Mladića i Mile Novakovića te zapovjednika pogranične milicije tzv. SAO Krajine, u siječnju 1993. izdao zapovijed o rušenju brane na Peruči s 30 tona eksploziva. Eksplozija je prouzročila izravnu štetu od 90 milijuna kuna, a na sanaciju je potrošeno dodatnih deset milijuna tadašnjih njemačkih maraka. Naime, zaštićeni svjedok iz Srbije na sud je prvotno pozvan kao i ostali svjedoci 14. i 15. studenoga, no kako je zadnjih dana boravio u Hrvatskoj, sudsko vijeće ga je odlučilo saslušati ranije. Na optuženičkoj klupi u Splitu našao se samo Borislav Đukić, jer se Ratko Mladić zbog optužbi za ratni zločin nalazi u pritvoru Haaškog suda, Korica je nedostupan, a Novaković je preminuo prošle godine, pa je taj dio spisa izdvojen. Tijekom suđenja će se čitati dijelovi ratnog dnevnika Ratka Mladića, kojeg je splitskom sudu ustupio sud u Den Haagu. S druge strane, Đukićeva obrana osporava pravnu kvalifikaciju optužnice i činjenični opis. >> Odbačena kaznena prijava protiv Vojislava Stanimirovića za ratni zločin