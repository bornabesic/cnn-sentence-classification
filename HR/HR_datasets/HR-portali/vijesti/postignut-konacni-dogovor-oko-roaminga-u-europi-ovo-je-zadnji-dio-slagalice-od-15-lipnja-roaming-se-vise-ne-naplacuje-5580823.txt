BRUXELLES - Pregovarači Europskog parlamenta, Vijeća i Komisije dogovorili su se oko reguliranja veleprodajnih cijena koje telekomunikacijski operateri međusobno naplaćuju za usluge roaminga, što je zadnji element koji je preostalo ispuniti za konačno ukidanje naplate roaminga u Europskoj uniji od 15. lipnja ove godine. "Ovo je zadnji dio slagalice. Od 15. lipnja Europljani će moći putovati diljem Europske unije bez naplate usluga roaminga", izjavio je  potpredsjednik Komisije Andrus Ansip, zadužen za digitalno tržište. Od 15. lipnja svi građani EU-a moći će koristiti svoje mobilne telefone i izvan svoje matične mreže po istim cijenama koje su dogovorili sa svojim operaterom za korištenje u svojoj zemlji. Tri europske institucije dogovorili su najviše cijene koje operateri mogu međusobno naplaćivati za usluge u roamingu. Tako će veleprodajna cijena za glasovne pozive od 15. lipnja moći najviše iznositi 3,2 centa, a za SMS 1 cent. Što se tiče podatkovnog prometa dogovoreno je postupno smanjenje za predstojeće petogodoišnje razdoblje. Od 15. lipnja ove godine za GB naplaćivat će se najviše 7,7 eura, a postupnim smanjivanjem doći će se na 2,5 eura od 1. siječnja 2022. Dogovor o veleprodajnim cijenama nije bilo lako postići jer postoje različiti interesi zemalja članica. Južne članice, koje primaju najviše turista, među njima i Hrvatska, zauzimale su se za što viši cjenovni plafon jer su operateri isticali da moraju puno investirati kako bi mogli pružiti odgovorajuću uslugu za veliki broj turista, dok su sjeverne članice željele što manji plafon, bojeći se između ostaloga, da operateri ne povećaju domaće cijene kako bi nadoknadili gubitke na roamingu.