Bagere će na livadi na Savici, na kojoj Grad namjerava sagraditi zabavno-rekreacijski park, danas dočekati - cvijeće. Aktivisti iz inicijative Čuvamo naš park, koji se protive namjeri gradskih vlasti da se na toj parceli bilo što uređuje i gradi, jučer su posadili cvijeće u rovove koje su bageri uspjeli iskopati prije nego što su neki stanovnici tog kvarta zaustavili daljnje radove. Riječ je, tvrde, o simboličkoj akciji kojom gradskim vlastima jasno žele dati do znanja da ne namjeravaju dopustiti bagerima da nastave započete radove. Naime, aktivisti su organizirali dežurstva, pa će tako i tijekom ponedjeljka jedan član inicijative nadgledati livadu te ako se bageri pojave, alarmirati ostale da dođu i vlastitim tijelima spriječe rad strojeva. No, kao i u slučaju crkve blaženog Alojzija Stepinca koja se trebala izgraditi na toj livadi, što je u ožujku spriječilo Ministarstvo graditeljstva, doznajemo da je dio stanovnika počeo prikupljati potpise za izgradnju parka. - Dojavila nam je to jedna gospođa kojoj je muškarac pozvonio na vrata i zamolio da potpiše peticiju, kao što se dogodilo i u slučaju gradnje crkve, ali nemamo informaciju koliko je stanovnika dosad dalo svoj potpis - rekao je aktivist Sanjin Đukić iz Inicijative. Na Facebook stranici Savica za park su postavili prijavu koju je građevinskoj inspekciji već podnijelo desetak stanovnika, u kojoj se tvrdi da nije riječ o jednostavnoj građevini za koju nije potrebna građevinska dozvola, kao što tvrde gradske vlasti. - Želja nam je da što više ljudi podnese prijavu jer tako imamo više šanse da spriječimo ovaj projekt zbog kojega će se betonirati 38 posto zelene površine, na kojoj će se zatim postaviti umjetna trava. Nacrt parka još nitko nije vidio, ali sudeći prema vizualu, namjeravaju se sagraditi mostići i brdašca, zbog čega mislimo da je tvrdnja gradskih vlasti da se radi o jednostavnoj građevini sporna - tvrdi Đukić. Građevinski vještak Žarko Željko kaže da bez nacrta ne može procijeniti radi li se o jednostavnoj ili složenoj građevini, ali je iznio svoje mišljenje o novoj pobuni dijela stanovnika Savice. - Bio sam uz njih kada su se protivili gradnji crkve, ali moje je mišljenje da se u ovom slučaju prosvjeduje bez razloga jer se ipak radi samo o parku - tvrdi Željko. Podsjetimo, sprave za vježbanje, staza za hodanje i trčanje s odmorištima i mostićima, mreža za penjanje, trampolini, tobogani i ljuljačke te pozornica za predstave na otvorenom dio su sadržaja planiranog parka.