Tijela više desetaka civila koji su pokušali pobjeći pred džihadističkom skupinom Islamska država, ostala su u dijelu grada pod kontrolom džihadista nedaleko fronte s iračkim oružanim snagama, javila je tv-ekipa novinske agencije Reuters. Ubijeni su žene, djeca i muškarci. Torbe civila rasute su po ulici koja vodi od okruga Zandžili, jednog od tri koji su još u rukama IS-a u Mosulu. "U protekla dva dana IS je pucao na ljude koji su bježali iz tog područja", rekao je Dave Eubank iz udruge Free Burma Rangers govoreći o ISIL-ovcima (džihadistima IS-a).  "Vidio sam više od 50 tijela jučer", rekao je Eubank. Mladić koji je prije nekoliko dana ranjen u ruku rekao je da su na njega pucali ISIL-ovci koji se kriju među civilima. "Bilo nas je 200-250 civila i Daesh (Što je arapski akronim za IS) došao je među nas i pucao i uspio pobjeći", rekao je. Iračka vlada preuzela je istočni Mosul u siječnju, a novi udar počela 27. svibnja kako bi preuzela zadnje četvrti od IS-a u kojima je 200.000 ljudi blokirano u užasnim uvjetima. Ofenziva na Mosul počela je u listopadu uz zračnu potporu međunarodne koalicije predvođene Sjedinjenim Državama no traje dulje nego što se predviđalo. Pad Mosula zapravo bi značio kraj "kalifata" u Iraku što ga je IS 2014. proglasio u dijelovima Sirije i Iraka koje je osvojio munjevitim ratom, a njegov lider  Abu Bakr al-Baghdadi proglasio se kalifom. Iz Mosula je izbjeglo oko 700.000 ljudi, što je trećina predratne populacije grada.  U Siriji kurdske sange potpomognute američkim zračnim napadima opkolile su grad Raku, koja je za IS glavno gradsko uporište u Siriji.