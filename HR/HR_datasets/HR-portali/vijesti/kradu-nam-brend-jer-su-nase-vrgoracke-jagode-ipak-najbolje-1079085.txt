Vrgoračke jagode najbolje su na svijetu! Imaju intenzivan, pun okus, miris im je snažan i opojan, a boja savršeno crvena. Nije tamna, ni blijeda. Nije mat, već se svijetli. Ovako opisuju vrgorački uzgajivači jagoda svoj proizvod. U njihovoj dolini, kažu, zbog specifičnih mikroklimatskih uvjeta uspijevaju savršene jagode. Makedonske i španjolske jagode u usporedbi s vrgoračkima doimaju se poput plastičnih, ali trgovci čak i s takvim nekvalitetnim proizvodom varaju naivne kupce. Inspekcija dolazi svako malo – Berba vrgoračkih jagoda započela je prošle srijede, a prvi dan otkupa bio je u četvrtak. Unatoč tome, već 20 dana tržnice i trgovine preplavljene su jagodama sumnjive kvalitete, koje našima nisu ni sjena, a na njima piše „vrgoračke jagode“. Kradu nam brend i varaju kupce – žali se Drago Pervan iz Kokorića. Vrgorčani su prve jagode zasadili prije 40 godina. Zaštitili su zemljopisno podrijetlo vrgoračke jagode, ali još se bore protiv krađe imena. – Kako bismo spriječili varanje kupaca i neovlašteno korištenje našeg imena, preko udruge Vrgoračka jagoda naručujemo gajbe i ambalažu s našim logotipom i grbom grada Vrgorca. Nadali smo se da će to pomoći kupcima u prepoznavanju vrgoračke jagode, ali i nakupci koji ne otkupljuju vrgoračke jagode, koriste naše gajbe – žali se Tomislav Pervan, zvani Miće, predsjednik Mjesnog odbora Kokorića. Uz poštivanje strogo određenih normi uzgoja i zaštite, Vrgorčani proizvode vrhunsku delikatesu. – Nama inspekcije dolaze svako malo i kontroliraju uzgoj. Vode računa čime prskamo, koliko i u koje vrijeme. Tako i treba, ali zašto ne odu na tržnicu i kod nakupaca provjere jesu li te jagode predstavljene kao vrgoračke zaista kupljene od nekog OPG-a iz Vrgorca – pozivaju Drago i Tomislav Pervan. Željko Pralija vrgorački je zet. – Vlasnica OPG-a je moja supruga Ivana koja ih prodaje na splitskom pazaru, pomaže joj naša kći, a punac i punica su ovdje u Kokorićima i rade na oko 10.000 sadnica. Ja sam svima logistika – opisuje Pralija podjelu zadataka. Uključene cijele obitelji A da su zaista cijele obitelji uključene u proizvodnju, uvjerili smo se u Orahu. Pred kućom, za štandom s jagodama zatičemo Blagicu Rešetar. – Ja prodajem jagode, a trojica braće, Ivan, Goran i Ante, pomažu ocu Ivi i mami Gordani u polju. Posla ima puno i raditi moraju svi – kaže nam Blagica. Posjetili smo i otkupnu stanicu Afrofructusa u Podprologu, najvećeg otkupljivača vrgoračkih jagoda. – Cijena otkupa prvih vrgoračkih jagoda je 17 kuna po kilogramu pa bi kupac koji u dućanu plati jagode 10 kuna mogao i sam znati da nisu vrgoračke. Ovo je prva cijena, padat će, ali mi želimo i na ovaj način potaknuti i podržati proizvođače i njihovu udrugu – kaže nam Branko Rakić iz Agrofructusa. Cijena je dobra, ali, primjerice, 2010. prve vrgoračke jagode otkupljivale su za 22 kune. Od tada je cijena repromaterijala skočila za 3 puta. Sve to, uz krađu brenda, dovelo je do toga da je broj uzgajivača vrgoračke jagode sa 160 pao na stotinjak. Država je na potezu. Treba uvesti red na tržištu. 