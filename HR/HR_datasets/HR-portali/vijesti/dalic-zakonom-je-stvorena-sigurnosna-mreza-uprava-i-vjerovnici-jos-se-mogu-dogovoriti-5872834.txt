Potpredsjednica Vlade i ministrica gospodarstva, poduzetništva i obrta Martina Dalić izjavila je u četvrtak kako je zakonom o izvanrednoj upravi osigurana sigurnosna mreža za hrvatsko gospodarstvo, a kako Uprava i vjerovnici Agrokora još mogu postići dogovor te ih pozvala da to učine brzo. "Sabor je donio zakon kojim je stvorena sigurnosna mreža, kojom se može očuvati stabilnost hrvatskog gospodarstva u slučaju da se s predstečajnim ili stečajnim razlozima suoči neka od sistemski važna tvrtka. Mislim da je, u tom smislu, Hrvatski sabor donio iznimno važnu odluku", izjavila je Dalić novinarima u Hrvatskom saboru, nakon izglasavanja Zakona o postupku izvanredne uprave u trgovačkim društvima od sistemskog značaja za državu, u javnosti nazvanom 'lex Agrokor'. Raspravu dijela oporbenih zastupnika tijekom glasovanja, Dalić je ocijenila politikanskom. "Saborski zastupnici koji su tijekom glasovanja raspravljali i način na koji su raspravljali mislim da je politikantski. Mislim da je to duboko iskrivljavanje smisla ovog zakona, i to namjerno, za eventualne pojedinačne političke interese, zaboravljajući istovremeno interese Republike Hrvatske. To mi nije drago", rekla je Dalić. Odgovarajući na upit o optužbama predsjednika SDP-a Davora Bernardića da bi se amandmanom koji je Vlada prihvatila na Zakon mogla oduzeti imovina u slučaju da se novac koji se "upumpa" u tvrtku ne može vratiti, Dalić je ponovila kako je jedan od temeljnih stupova na kojima počiva zakon pravilo najstarije tražbine. "Izvanredni povjerenik će moći uzeti zajam kako bi očuvao stabilnost poslovanja, kojim bi isplatio dobavljače i taj će zajam biti najstarija tražbina koja će se isplaćivati prva tijekom poslovanja društva. Amandman koji je danas usvojen dodaje i razjašnjava položaj te najstarije tražbine u slučaju da društvo ode u stečaj odnosno da nagodba ne uspije. Tada bi taj konkretni zajam zadržao status najstarije tražbine i u fazi stečaja, koja bi se odvijala po svim pravilima Stečajnog zakona", istaknula je Dalić. Naime, Vlada je prihvatila amandman Kluba HZD-a koji propisuje da će u slučaju kada kompanija koja se nalazi u postupku izvanredne uprave uzme kredit koji ima status najstarije tražbine zadržati taj status i ako se nagodba ne postigne, pa kompanija nad kojom se provodi postupak na kraju ode u stečaj. Na to se, pak, u Saboru obrušio čelnik SDP-a koji smatra da amandman govori da ni sama Vlada ne vjeruje da će uspjeti u tom procesu te da će se oni koji prvi daju novac kasnije moći naplatiti iz imovine Agrokora. To je  status kakav nitko nije imao, odnosno to je presedan, poručio je Bernardić. "HDZ-ovom flekicom" hrvatske šume, farme, izvore, pokušavate oduzeti od hrvatskih ljudi, ustvrdio je Bernardić, vukući paralelu sa Riječkom krpicom kojom je Rijeka 1868. godine pripojena Ugarskoj. Osvrćući se na Bernardićevo spominjanje šuma, voda i polja, potpredsjednica Vlade podsjeća kako su ti resursi u vlasništvu države, a pravne osobe ga koriste samo na temelju koncesije. Dalić je odbacila primjedbe da usvojeni amandmani omogućuju bankama da uđu u vlasničku strukturu, ako se novac ne može vratiti. "Amandmani o kojima smo danas raspravljali nisu ni na koji način vezani s mogućnošću da banke uđu u vlasničku strukturu, ako se ne može vratiti novac. Kako i na koji način će se razriješiti postojeći dugovi sistemski bitne kompanije, ako se nad njom otvori postupak izvanredne uprave, pitanje je nagodbe koju predviđa ovaj zakon. Kako, na koji način, kojim instrumentima, ustvari je rezultat procesa izvanredne uprave i rezultat kojeg će na kraju morati odobriti sud", objašnjava Dalić. Odbila je i prigovore dijela oporbe i nekih stručnjaka za europsko pravo da su neke odredbe zakona u sukobu s temeljnim ugovorom o funkcioniranju EU. Dalić je ustvrdila da se u pripremi zakona vodilo računa o poštivanju temeljnih ustavnih načela, pravne stečevine (EU) te da je konzultirana i direktiva o preventivnom restrukturiranju koja se priprema na razini EU. "Stoga zakon sadrži mehanizme koji su uobičajeni u predstečajnim postupcima u zemljama članicama EU i u tom smislu ne vidim nikakvih značajnijih problema", kazala je. Potpredsjednica Vlade nije željela odgovoriti niti spekulirati o najavama da će se Zakon o izvanrednoj upravi aktivirati u slučaju Agrokor, ponavljajući kako je Zakon osigurao sigurnosnu mrežu za hrvatsko gospodarstvo. "Što se tiče konkretnog slučaja koncerna Agrokor, Uprava i njeni vjerovnici i dalje su slobodni postići dogovor i ja ih na taj dogovor o pozivam. Pozivam ih da postignu dogovor brzo, jer vrijeme prolazi i prolazi brzo, posebno za dobavljače. Međutim, ako dogovor nisu u stanju postići tada će se Uprava Agrokora također moći pozvati na zaštitu ovog zakona. Treće opcije u ovom trenutku nema", poručila je Dalić. Na upit o podnesenom zahtjevu za stečajem Konzuma, koju je podnijela zagrebačka tvrtka Ovum, Dalić je odgovorila kako će se s njim postupati kako je utvrđeno Stečajnim zakonom. Međutim, prema prijelaznim i završnim odredbama Zakona o izvanrednoj upravi, u slučaju da postoje pokrenuti stečajni postupci protiv društava koja udovoljavaju odredbama ovog Zakona, onda će sud takve postupke uputiti u provođenje prema Zakonu o izvanrednoj upravi, objašnjava Dalić.