Banke su nakon hirovitog dana u kojem su Agrokorove tvrtke blokirane, a dionice rasle pa padale tijekom kasnog popodneva ipak postigle konačan dogovor s dobavljačima i odlučile potpisati stand-still aranžman. Međutim, to ne znači da su muke za Agrokor prošle, već da tek slijedi vrijeme u kojem će se svi kojima koncern duguje pokušati naplatiti. Država odobrava koncesije Tih nekoliko mjeseci koji nas očekuju ključni su za preživljavanje Agrokora i njegovih tvrtki. Olakotna okolnost za najveću hrvatsku tvrtku je što se bliži turistička sezona kada znatno raste maloprodaja i, primjerice, konzumiranje vode, sladoleda i ostalih proizvoda tvrtki iz grupe. Očekuje se, dakle kao i svake godine, da će Agrokor prikupiti više sredstava na svoje račune. Konzum će tu biti ključan, kao maloprodajni lanac koji drži više od 30 posto ukupnog tržišta cijele regije, čime je zapravo u ovom trenutku pozicioniran kao tvornica gotovog novca. Važna je i njegova uloga kao poligona za plasman proizvoda iz Agrokorove mreže u prehrambenoj industriji. Sinergija proizvodnje i lanca za njezinu prodaju ključna je za prikupljanje dovoljno likvidnosti za preživljavanje u idućih nekoliko mjeseci. Ništa manje važan, Konzum s cijelim sustavom maloprodaje u regiji, odnosno Mercatorom i Ideom, nije ništa manje važan ni za dobavljače. Većina hrvatskih prehrambenih tvrtki, ali i cijeli niz proizvođača i distributera robe široke potrošnje ovisni su o Agrokorovoj maloprodaji. Nije tajna da u Konzumu, Mercatoru i Idei, ali i lancima poput Plodina i Tommyja, koji su u hrvatskom vlasništvu, ima puno više domaćih proizvoda negoli u Lidlu. Maloprodajna mreža oduvijek je bila ekspoze prehrambene industrije i svako je gospodarstvo upravo kroz trgovinu širilo prisutnost svojih proizvoda na stranim tržištima. Održavanje živima tvrtki poput Jamnice, Leda, Belja, velikih PIK-ova nije samo bitno u kontekstu radnih mjesta i proizvodnje, već i zbog činjenice da te kompanije imaju brojne koncesije na nacionalna bogatstva – na izvore najkvalitetnije vode i na najplodnija zemljišta. To je osnova s koje bi trebao početi državni angažman u procesu restrukturiranja, bez obzira na to što stand-still predviđa da će taj proces ipak voditi najveći vjerovnici. To ne znači da država preko alata koji su joj dostupni ne može braniti poziciju nacionalne ekonomije. Uostalom država je ta koja odobrava koncesije. Ono što je za sada poznato jest da su banke, koje imaju najveća potraživanja, već krenule s ubrizgavanjem svježeg novca u Agrokorov sustav kako bi se situacija smirila, podmirio dio obveza prema dobavljačima, a kompanije vratile dio svoje tržišne vrijednosti. Stand-still znači da banke neće same sebi isplaćivati kamate, od njih će odustati na kratki rok, ali nakon što se taj period završi, počinje restrukturiranje. Dionice podcijenjene Ivica Todorić više nije vlasnik, mora se pronaći novi. Tvrtke trenutačno vrijede malo. Obezvrijedila ih je panika nakon što se doznalo koliko su opterećene kreditima i dugovima prema dobavljačima. Procjenjuje se da bi dugovi mogli biti veći od vrijednosti imovine po trenutačnim tržišnima cijenama. Zato je ključno da se kupi vrijeme do oporavka cijena dionica kompanija. One su potpuno podcijenjene i ne odgovaraju poziciji na kojoj se u realnom sektoru nalaze te tvrtke. Ledo ima sladolede nagrađivane u svijetu, sir ABC Belja proglašen je trećim najboljim sirom u kategoriji na svijetu, Zvijezdina ulja apsolutni su lider na tržištu cijele regije, a PIK-ovi mesni proizvodi daleko su kvalitetniji od konkurencije. To je adut za pronalaženje kvalitetnih budućih vlasnika. >> Stigla i službena potvrda: Banke i Agrokor usuglasile standstill, mijenja se uprava koncerna. Tko će biti direktor restrukturiranja? >> Ovo su 3 najvažnije točke novog zakona: Dužnik mora pristati na početak procesa, ali... Stand-still aranžman znači da se na određeno vrijeme, najčešće pola godine, zamrznu Agrokorove obveze, postavlja se nova uprava i počinje proces restrukturiranja. Poznato je da će za početak biti postavljen šef za restrukturiranje i novi šef financija i za maloprodaju, a većina menadžera bit će stranci. Oni će pripremiti plan i dogovor o tome koliko će dugova Agrokoru oprostiti vjerovnici dobavljači, a uz pomoć konzultanata iz Deloitta koji su ovaj tjedan počeli analizu dugova i bilanci Agrokora utvrdit će konačan iznos obveza. U drugoj fazi tražit će se vlasnici za Agrokorove tvrtke. Nije isključeno da bi se i dobavljačima ponudilo da preuzmu Konzum zajedno i tako naplate svojih 16,2 milijardi kuna. 