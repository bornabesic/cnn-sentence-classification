Potpredsjednica Vlade i ministrica gospodarstva Martina Dalić u subotu je naglasila kako su njeni i interesi vlade čuvati stabilnost hrvatskog gospodarstva.   "Ova je Vlada predvođena premijerom Andrejom Plenkovićem zaustavila Ivicu Todorića. Interesi ove Vlade koja radi svoj posao i čuva stabilnost hrvatskog gospodarstva, i interesi mene kao potpredsjednice duboko su suprotstavljeni interesima Ivice Todorića i to jedini sukob interesa o kojem se ovdje radi", poručila je Dalić u Dnevniku HTV-a odgovarajući na zahtjev oporbe za njezin opoziv i oporbene tvrdnje da je aktualna vlada-vlada sukoba interesa. Stoga se, dodaje, postavlja pitanje zbog čega SDP zastupa interese Ivice Todorića, zbog čega SDP na prizeman i politikantski način pokušava ugroziti proces stabiliziranja poslovanja u poduzećima koja čine Agrokor i time proces stabiliziranja brojnih dobavljača. Postavlja se pitanje zbog čega SDP-u ne odgovara što je zaslugom ove Vlade više od 2200 dobavljača primilo isplate za dugove koje je stvorio Ivica Todorić i to nakon više mjeseci tek nakon nekoliko dana nakon otvaranja izvanredne uprave, rekla je Dalić za Dnevnik HTV-a. Zamoljena da pojasni na koji način SDP pogoduje Ivici Todoriću, Dalić je izjavila: "Zakon o izvanrednoj upravi također na vrlo prizeman i politikantski način pokušava dovesti u pitanje gospodin Grbin, zakon koji je donio Sabor, koji su podržali svi poduzetnici, sve banke dajući i financirajući izvanrednu upravu, svi dobavljači - međutim, jedino tko se javno protivio ovom zakonu jesu ruske bake. Zašto onda, postavlja se pitanje, gospodin Grbin pogoduje i radi u interesu ruskih banaka dovodeći tako zakon koji očigledno njima ne odgovara - u pitanje?". Naglasila je da su krediti od ruskih banaka uzeti u vrijeme Vlade SDP-a, što SDP-u tada nije smetalo, kaže. Činjenica je također da su i velika zaduženja kroz izdavanje obveznica također učinjena u vrijeme SDP-a. Prema tome redoslijed događaja vrlo je jasan i SDP bi se morao malo informirati o tome kako i na koji način su se događaji razvijali, dodala je. Na pitanje je li lex Agrokor pisalo odvjetničko društvo i odvjetnici, Dalić je odgovorila da nikakva odvjetnička društva nisu pisala taj zakon, da je zakon pripremalo Ministarstvo gospodarstva u suradnji i uz pomoć Ministarstva pravosuđa te da je ona osobno predvodila radnu skupinu. Međutim, dodala je, kada smo već kod odvjetničkih društava, također valja pripomenuti da je aktivni odvjetnik Orsat Miljenić postao ministar u SDP-ovoj vladi. Postavlja se onda i na taj način pitanje da li su svi zakoni koje je predložila SDP-ova vlada predvođena Zoranom Milanovićem bili zakoni odvjetničkog društva u kojem je radio gospodin Orsat Miljenić, rekla je Dalić.   