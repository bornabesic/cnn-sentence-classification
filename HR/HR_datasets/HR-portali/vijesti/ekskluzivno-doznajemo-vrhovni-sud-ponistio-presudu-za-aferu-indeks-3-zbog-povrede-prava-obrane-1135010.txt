Vrhovni sud je danas ukinuo presudu u slučaju Indeks 3 protiv 19 optuženih zbog korupcije na Ekonomskom fakultetu , najvjerojatnije zbog povrede prava obrane. Vrhovni sud je jutros na sjednici trebao raspravljati o žalbama na nepravomoćnu presudu, no sjednica nije održana već je samo sudac- izvjestitelj Damir Kos rekao braniteljima okrivljenika kako je presuda ukinuta te da će razloge dobiti u pisanoj odluci. Riječ je o praksi uobičajnoj kada Vrhovni sud utvrdi u presudi neke nepravilnosti koje čine presudu neodrživom pa se dalje niti ne upušta u sjednicu niti u raspravu. Podsjetimo, nepravomoćnom presudom Županijskog suda 19 optuženih u slučaju Indeks 3 proglašeno je krivima zbog kupovanja ispita na Ekonomskom fakultetu. Od njih 19, 14 ih je osuđeno na uvjetne kazne, a njih 5 nepravomoćno na zatvorske kazne. Najveću kaznu dobio je posrednik Milan Ćevid, osuđen na dvije i pol godine zatvora, a dva mjeseca manje dobio je prof. Jadranko Grgona. Profesorica i bivša čelnica saborskog Povjerenstva za sukob interesa Deša Mlikotin-Tomić nepravomoćno je osuđena na godinu i dva mjeseca zatvora, a zatvorske kazne izrečene su još prof. Tihomiru Vraneševiću, i to osam mjeseci zatvora, te djelatnici referade Julijani Ljubić, godinu i pol zatvora. 1. Milan Ćevid, glavni posrednik i prvooptuženi, 2,5 godine zatvora. Kriv po 12 točaka optužnice za davanje mita, protuzakonito posredovanje i udruživanje u krim grupu. 2. Jadranko Grgona, izvanredni profesor, 1 godinu i 10 mjeseci + 5 godina zabrane predavanja na fakultetu. Kriv za udruživanje u krim grupu, protuzakonito posredovanje i zloupotrebu položaja i ovlasti. Bio je veza između posrednika koji su uzimali novac od studenata za sređivanje ispita i profesora. 3. Prof. Tihomir Vranešević, 8 mjeseci zatvora + dvije godine zabrane rada. Kriv za primanje mita. Studenta Josipa Palavru trebao pustiti na ispitu na zahtjev Ćevida koji je za to uzeo 900 eura. 4. Vladimir Oršulić, student, godina i 8 mjeseci uvjetno na 4 godine jer je dva puta platio sređivanje ispita. 5. Prof. Deša Mlikotin-Tomić,1 godinu i 2 mjeseca i 3 godine zabrane rada u struci. Kriva za dvije zloupotrebe položaja i ovlasti te za primanje mita. Od kolege J. Grgone uzela novac koji je on dobio od posrednika da pusti na ispitu studenticu A. Njegomirović. Kriva jer je na zamolbu kolegice Marice Škrtić, a drugi put na zahtjev Grgone, pustila dvoje studenata na ispitu. Posrednici su od studenata uzimali mito, ali se profesoricu nije teretilo da je ‘nagradu’ s nekim podijelila. 6. Julijana Ljubić, voditeljica studentske referade, 1 godinu i 6 mjeseci. Uz udruživanje u grupu, osuđena je za tri slučaja primanja mita. 7. Prof. Marica Škrtić godinu dana uvjetno na tri godine za dva protuzakonita posredovanja. Na zahtjev posrednika urgirala kod D. Mlikotin Tomić i V. Brčić-Stipčević da puste studente na ispitima. 8. Tomislav Gelo, asistent, godinu dana uvjetno na tri godine za zloupotrebu pri puštanju studentice na ispitu. 9. Prof. Branko Kovačević šest mjeseci uvjetno na dvije godine jer je pustio na ispitu studenticu koja je posrednicima platila 1200 eura. 10. Prof. Vesna Brčić-Stipčević, šest mjeseci uvjetno na dvije godine jer je na zamolbu kolega dala prolaznu ocjenu studentu koji je to platio posrednicima. 11. Marko Slipčević, vanjski suradnik, 10 mjeseci uz rok kušnje od tri godine za udruživanje i protuzakonito posredovanje. 12. Antonija Katavić, studentica, 6 mjeseci uvjetno na godinu dana za protuzakonito posredovanje. Posredniku Ćevidu dala 900 eura za sređivanje ispita. 13. Ivana Ćorluka, studentica, 6 mjeseci uvjetno na godinu dana za kupnju ispita. 14. Prof. Savo Vojnović, Visoka škola za poslovanje u Zaprešiću, godinu dana uvjetno na tri godine jer je urgirao kod M. Škrtić. 15. Prof. Ivica Prga godinu dana uvjetno na tri godine. Kriv jer je na zahtjev Jadranka Grgone pustio na ispitu studenta Hrvoja Markotu, koji je za to dao novac posrednicima, kao i jer je urgirao kod kolege da pusti jednu studenticu na ispitu iz turizma. 16. Ana Mužić, studentica, godinu i tri mjeseca uvjetno na četiri godine, plaćala posredniku Milanu Ćevidu sređivanje ispita. 17. Duško Stić, posrednik, šest mjeseci uvjetno na 2 godine za davanje mita pri sređivanju ispita za studenticu Aleksandru Njegomirović. 18. Aleksandra Njegomirović, studentica, šest mjeseci uvjetno na dvije godine za davanje mita za sređivanje ispita. 19. Damir Spahić, student, šest mjeseci uvjetno na dvije godine jer je platio da ispit umjesto njega piše druga osoba.