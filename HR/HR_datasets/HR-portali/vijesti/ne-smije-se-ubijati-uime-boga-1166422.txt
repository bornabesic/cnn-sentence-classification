Papa Franjo jučer je stigao u Egipat, zemlju u kojoj su kršćani na meti islamističkih terorista. Prije samo 20 dana teroristi su napali Kopte, kršćansku zajednicu koja broji oko osam milijuna pripadnika, u njihovoj crkvi. U posljednjim atentatima, u prosincu prošle godine i travnju ove, poginulo je više desetaka Kopta, a moto je Franjina pohoda “Papa mira u Egiptu mira”. To je i jedna od rečenica koje pravoslavni i katolički Kopti često ponavljaju kako bi opisali očekivanja od tog skorog apostolskog putovanja. Priželjkuje osudu terora To je 18. putovanje Franje izvan Italije. Nakon više od tri sata leta zrakoplov s papom Franjom sletio je u 14 sati u Kairo. U zrakoplovu je Franjo pozdravio novinare kazavši im kako je ovo “putovanje bratstva i jedinstva” te im zahvalivši na radu kojim pomažu tolikim ljudima da shvate i upoznaju što se događa i što se govori. – Ljudi vas prate, a od ovog putovanja ima mnogo očekivanja. To je putovanje koje činim na poziv predsjednika Egipta, pape Tawadrosa II., patrijarha Aleksandrije i Kopta, te patrijarha katoličkih Kopta i imama iz Al Azhara. Dobio sam poziv četvorice – kazao je Franjo i dodao kako će novinari za dvodnevnog njegova boravka u Kairu imati mnogo posla. Danas su predviđena tri papina govora, od kojih prvi na međunarodnoj mirovnoj konferenciji, zatim egipatskim vlastima te govor prigodom posjeta patrijarhu Tawadrosu II. Za sutra je predviđena propovijed na misi, na stadionu i nagovor koji će papa održati pri susretu s klerom, redovnicima i bogoslovima. Franjo želi ohrabriti kršćane u njihovoj vjeri i u ekumenskom zagrljaju pokazati svoju bliskost te u susretima s muslimanskim svijetom naglasiti kako sve religije moraju odbaciti one koji ubijaju uime Boga. Ceremonija papina dočeka održana je u predsjedničkoj palači u Heliopolisu, predgrađu Kaira, gdje se Franjo susreo s egipatskim predsjednikom Abdalom Fattahom Al-Sisijem. Nakon toga Franjo je u Al-Azharu, najvećem sveučilištu sunitskog islama, razgovarao s velikim imamom Ahmadom Al-Tayyebom i sudjelovao na mirovnoj konferenciji. Predvečer se Bergoglio sastao s koptskim pravoslavnim patrijarhom Tawadrosom II. s kojim je pohodio crkvu sv. Petra koju su 11. prosinca 2016. napali teroristi tzv. Islamske države. Sigurnosne mjere u Kairu su goleme, a papa Franjo nije htio upotrijebiti blindirani automobil. Državni tajnik kardinal Pietro Parolin kazao je kako su mnogi mislili da će papa odgoditi svoj pohod Egiptu poslije atentata, ali “njegov pohod želi poslati poruku mira tamo gdje je mir najviše potreban”. Papa priželjkuje da muslimanski teolozi iz učilišta Al Azhara jasno osude terorizam. – Našem su svijetu potrebni graditelji mostova mira, dijaloga, bratstva, pravde i ljudskosti – kazao je Franjo u videoporuci egipatskom pučanstvu prije dolaska u tu državu s najvećim brojem kršćana na Bliskom istoku. Papa Egipat naziva kolijevkom civilizacije u kojoj su živjeli patrijarsi i proroci. Franjo je kao glasnik mira i hodočasnik došao u zemlju koja je prije više od 2000 godina ponudila zaklon i gostoljubivost Svetoj obitelji dok je bježala od kralja Heroda. – Počašćen sam što mogu pohoditi zemlju koju je posjetila Sveta obitelj – naglasio je papa Franjo. Zahvalio je svima na pozivu da posjeti Egipat. – Želio bih da ovaj posjet bude svjedočanstvo moje privrženosti, utjehe i ohrabrenja svim kršćanima Bliskoga istoka, ali i poruka prijateljstva i poštovanja svim stanovnicima Egipta i okolnih područja, kao i poruka bratstva i pomirenja sa svom djecom Abrahamovom, posebice islamskim svijetom u kojem Egipat zauzima istaknuto mjesto – kazao je Franjo. Svijetu treba mir Izrazio je Franjo nadu da će njegov pohod pridonijeti međureligijskom dijalogu sa sljedbenicima islama te ekumenskom dijalogu s “časnom i ljubljenom Koptskom pravoslavnom crkvom”. – Naš današnji svijet rastrgan je slijepim nasiljem, nasiljem koje je pogodilo i Egipat. Našem su svijetu potrebni mir, ljubav i milosrđe, potrebni su mu mirotvorci, ljudi koji su slobodni i koji oslobađaju druge, hrabri muškarci i žene koji uče iz prošlosti kako bi izgradili budućnost, slobodni od bilo kojeg oblika predrasude. Našem su svijetu potrebni ljudi sposobni graditi mostove mira, dijaloga, bratstva, pravde i ljudskosti – kazao je papa Franjo.  