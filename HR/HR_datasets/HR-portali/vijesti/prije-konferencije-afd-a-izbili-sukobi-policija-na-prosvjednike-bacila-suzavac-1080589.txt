Stranačka konvencija desno-populističke Alternative za Njemačku (AfD) počela je danasprije podne sa zakašnjenjem od sat vremena zbog masovnih prosvjeda lijevo orijentiranih prosvjednika koji su se sukobili s policijom. "Više desetaka maskiranih pripadnika lijevo-ekstremne scene pokušalo je prodrijeti na područje Sajma u Stuttgartu gdje se održava konvencija AfD-a. Prosvjednici su se koristili i pirotehničkim sredstvima a pritom je privedeno preko 400 osoba", priopćila je policija u Stuttgartu.  Na početku 5. stranačke konvencije desno-populističke AfD, potpredsjednik stranke Alexander Gauland poručio je pred oko 2.000 okupljenih poslanika kako AfD više nije stranka rubnog spektra. "Na posljednjim pokrajinskim izborima smo etabliranim strankama utjerali strah u kosti", rekao je Gauland popraćen gromoglasnim pljeskom. On je stranku, koja je od svog nastanka rastrzana unutarstranačkim borbama, pozvao na jedinstvo. Poručio je kako je ova stranačka konvencija "važan korak ka učvršćenju AfD-a u političkom krajobrazu Njemačke.  U petak navečer čelnici stranke su na zajedničkom sastanku utvrdili smjernice stranačke konvencije na kraju koje bi u nedjelju trebao biti donesen i prvi stranački program AfD-a. Jedna od glavnih tema konvencije biti će i rasprava oko toga treba li poruka "Islam ne pripada Njemačkoj" ući u službeni program stranke. Promatrači, međutim, procjenjuju kako zbog nesuglasica u vrhu stranke i borba različitih frakcija,  stranački program neće biti prihvaćen u cijelosti tijekom ove konvencije.  Alternativa za Njemačku koja je isprva u jeku krize eura nastala kao pokret protiv zajedničke europske valute a u međuvremenu se profitirala kao stranka koja se protivi dolasku izbjeglica i širenju islama u Njemačkoj,  od početka izbjegličke krize u stalnom je usponu. AfD je međuvremenu zastupljen u osam od 16 saveznih pokrajina a cilj mu je ulazak u Bundestag nakon parlamentarnih izbora na jesen 2017. Njemačka kancelarka Angela Merkel je nakon posljednjih uspjeha AfD-a, koji pogotovo na istoku Njemačke gdje je i netrpeljivost prema strancima izraženija uživa veliku popularnost, ustvrdila da će AfD nestati s političke scene onog trenutka kad se riješi i izbjeglička kriza. Prema aktualnim ispitivanjima javnog mnijenja, AfD na saveznoj razini uživa podršku između 12 i 14 posto birača. U nekim dijelovima istočne Njemačke AfD je prestigao i etablirane stranke poput Socijaldemokratske stranke Njemačke. >> Veliki tajni zaokret u politici Angele Merkel  >> Neprirodnim koalicijama branit će se od ekstremista 