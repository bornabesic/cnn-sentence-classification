Svi zastupnici HDZ-a u Europskom parlamentu, kao i suspendirana HSS-ovka Marijana Petir te Ruža Tomašić iz Hrvatske konzervativne stranke, stali su na stranu Viktora Orbana i glasali protiv rezolucije EP-a koja poziva EU da pokrene postupak protiv Mađarske koji bi mogao završiti sankcijama u obliku uskraćivanja prava glasa. - Stanje u Mađarskoj nije bajno i daleko je od nečega čemu bih ja težila, ali ne mislim da imamo pravo docirati Mađarima. Njihova država - poručila je Ruža Tomašić preko Twittera. Šefica HDZ-ove delegacije u EP-u Dubravka Šuica nije odgovorila na naše pozive da objasni svoje i protivljenje ostalih troje HDZ-ovih europarlamentaraca. A Marijana Petir smatra kako EP usvojenom rezolucijom nepotrebno zadire u nadležnost država članica. Tvrdi kako EU ne može kritizirati Mađarsku zbog donošenja zakona protiv Srednjoeuropskog sveučilišta jer je obrazovanje u isključivoj nadležnosti država članica, a ne EU. - Ne mogu se oteti dojmu da su konstantni napadi na Mađarsku ideološke prirode obzirom da je Mađarska otplatila svoje kredite, bilježi konstantni gospodarski rast te trenutno ima najmanju stopu nezaposlenosti u cijeloj EU i teži postići punu zaposlenost. Otvorena pitanja i nerazumijevanja koja postoje treba rješavati dijalogom a ne stalnim prozivkama i napadima, a posebice ne aktiviranjem članka 7 - kaže Petir. Svi ostali hrvatski europarlamentarci podržali su rezoluciju, koja je usvojena uz 393 glasa za, 221 protiv i 64 suzdržana. EP je tako pozvao ostale institucije EU da pokrenu postupak po članku 7. europskog ugovora u kojem je zapisana mogućnost, dosad nikad iskorištena, da se članica EU koja krši vladavinu prava kazni oduzimanjem prava glasa u Vijeću EU. Rezolucija kritizira Mađarsku zbog zatvaranja sveučilišta koje je osnovao američko-mađarski milijarder George Soros, ali i zbog zakona usmjerenih protiv rada nevladinih organizacija i protiv azilanata. - Svjedoci smo novog napada Soroseve mreže na Mađarsku - komentirao je mađarski ministar vanjskih poslova Peter Szijjarto usvajanje rezolucije EP-a. - Europske institucije nisu u stanju prihvatiti činjenicu da mađarska vlada, unatoč međunarodnom pritisku, nastavlja provoditi migrantsku politiku koja je isključivo usmjerena na sigurnost Mađarske i mađarskog naroda - doda je Orbanov ministar.