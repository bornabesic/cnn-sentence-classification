Mostov saborski zastupnik Miro Bulj u utorak je pozvao Povjerenstvo za odlučivanje o sukobu interesa da provjeri sve saborske zastupnike, premijera, ministre i potpredsjednike Vlade imaju li ikakvu suradnju s MOL-ovim konzultantom Josipom Petrovićem ili izravno s MOL-om te utvrdi je li u potpisivanju bilo kakvih ugovora bilo sukoba interesa.  Bulj je prije desetak dana na svom facebook profilu objavio kako je  zatražio od Petrovića da odgovori na pitanje da li njegova tvrtka, ili MOL, ili tvrtke u vlasništvu MOL-a posluju s tvrtkama u vlasništvu hrvatskih političara ili članova njihove uže obitelji. S obzirom da odgovor nije dobio, s konferencije za novinare u Sinju pozvao je Povjerenstvo na provjeru.  "Pozivam Povjerenstvo za sprječavanje sukoba interesa da provjeri premijera, potpredsjednike Vlade Karamarka i Petrova, ministre gospodarstva i poduzetništva i sve ostale ministre, zastupnike, ako imaju nekakvu suradnju s MOL-ovim konzultantima ili MOL-om, koji je otuđio našu Inu na neprijateljski način. Naši političari su dozvolili da se ono što vrijedi 100 milijardi dolara proda po bagatelnoj cijeni. Ne zna se jesu li nešto platili”, poručio je Bulj. Na Buljove izjave odgovorio je Andrija Mikulić iz HDZ-a, javlja N1 televizija. "S obzirom da je kolega Bulj predvodnik napada na gospodina Karamarka i njegovu obitelji htio bih se referirati na njegove izjave. Držimo da su ti napadi ispod svake ljudske razine i da nisu u svjetlu partnerskih odnosa koji vladaju unutar Domoljubne koalicije." "Ako se neko treba baviti nekom temom onda su to svakako ona tijela koja su za to zadužena, a to je Povjerenstvo za sukob interesa. Ne možete dijeliti lekcije i pozivati narod na nekoga ili nešto ako ne poznate funkcioniranje državnih institucija. Kolega Bulj kao predvodnik napada na Karamarka i njegovu obitelj nije osoba koja bi to mogla. Zašto? Jer ima mrlje. Pozivam institucije tipa DORH-a i USKOK-a da istraže kolegu Bulja. Dva su slučaja. Da nam objasni kako to da je 1999. godine i pod kojim uvjetima od MORH-a kupio stan od 80 kvadrata za 21 tisuću eura, a par godina kasnije ga prodao za 90 tisuća eura. I drugo, bilo bi dobro da nam objasni svima zajedno kako to da je njegova invalidnost rasla tijekom godina. Prvo je dobio rješenje na 20 posto, onda je na njegov zahtjev dobio novo, trajno na 30 posto. U rješenju je navedena šira f62.1 - to je opća nesposobnost za rad. Ako je on nesposoban za rad, onda mene njegove reakcije ne čude. ali bilo bi dobro da objasni ove dvije stvari i predlažem da nikad ne napada nekoga bez argumenata." Na tekst u Nacionalu je putem nekoliko objava na Twitteru reagirao i SDP-ovac Bojan Glavašević, bivši pomoćnik ministra branitelja, koji također navodi kako je od Povjerenstva za odlučivanje o sukobu interesa tražio da provjeri takve sumnje.