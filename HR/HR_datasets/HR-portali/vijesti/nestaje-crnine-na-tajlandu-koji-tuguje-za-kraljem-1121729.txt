Na Tajlandu, koji žaluje za preminulim kraljem Bhumibolom crnina je najtraženija roba, a zalihe su pri kraju, prenose u ponedjeljak mediji. Trgovine diljem zemlje istaknule su u izlozima odjeću crne boje, nakon što je vlada proglasila cijelu godinu žalosti za kraljem poznatim kao Rama IX. "Nemamo više materijala za isporuku robe kupcima", priopćila je jedna tvornica u Bangkoku. Prema pisanju lokalnih medija, neki građani koji su ostali bez crnine naišli su na oštre kritike jer ne pokazuju dovoljno žalosti za kraljem koji je u četvrtak umro u bolnici. Vlada je pozvala građane da ostanu mirni i pokažu razumijevanje za one koji si ne mogu priuštiti kupnju crnine. "Oni koji ne mogu nositi crninu mogu staviti crnu traku ili mašnu", rekao je vladin glasnogovornik za Bangkok Post. Ministar financija rekao je medijima u ponedjeljak da će državne banke kupiti i podijeliti siromašnim Tajlanđanima osam milijuna crnih majica. Kralj Rama IX. već je duže vremena bolovao i većinu posljednjih šest mjeseci proveo je u bolnici Siriraj u Bangkoku. Za većinu od 68 milijuna Tajlanđana kralj je bio stup sigurnosti u nestabilnim vremenima. >> Odlazak kralja kojem je najveći uzor bio Tito 