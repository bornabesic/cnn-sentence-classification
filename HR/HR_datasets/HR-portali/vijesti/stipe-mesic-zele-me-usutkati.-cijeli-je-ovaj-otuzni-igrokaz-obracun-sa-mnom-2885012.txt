ZAGREB - Bivši hrvatski predsjednik u dva mandata Stjepan Mesić u četvrtak je "otužnim igrokazom" nazvao Vladin prijedlog da mu se ukine ured ustvrdivši kako se aktualna vlast želi obračunati s njim zbog njegovih stavova te ga ušutkati, u čemu, naglasio je, neće uspjeti. „Riječ je o mojom stanovištima, o onome zbog čega me cijene u svijetu, a što aktualnoj vlasti posebno smeta. Riječ je, dakle, pored predanosti borbi protiv korupcije i o čvrstoj antifašističkoj poziciji. Riječ je o tome da apsolutno ne toleriram, niti ću ikada tolerirati fašizam, odnosno ustaštvo u državi koja bi trebala biti demokratska“, poručio je Mesić na konferenciji za novinare sazvanoj u povodu Vladina prijedloga Saboru da mu se ukine pravo na ured i zaposlenike. U današnjoj Hrvatskoj, dodao je Mesić, nije u modi nazvati stvari pravim imenom, a on, kaže, upravo to čini. "I ako vidim nešto, što je očito ustaštvo, ako vidim nekoga tko se ponaša i tko govori kao ustaša, onda ću ga takvim i označiti“. Naglašava i da ne nasjeda "na floskule o jugoslavenstvu i boljševizmu koji caruju Hrvatskom“ niti prihvaća "povijesni revizionizam, uključujući selektivno gledanje na ratne zločine iz vremena Domovinskog rata“. Kaže da će i dalje djelovati kao bivši predsjednik te pomagati hrvatskim gospodarstvenicima i tvrtkama, "predan politici suočavanja s istinom o prošlosti, politici regionalne suradnje..., otvorenosti Hrvatske prema cijelom svijetu, a ne usmjerenosti samo prema Washingtonu i Bruxellesu“. "I radit ću i dalje u korist Hrvatske, za razliku od onih koji je sramote i koji joj štete“, zaključio je. Vladino objašnjenje da mu se ured ukida zbog štednje odbacio je kazavši da je riječ o obračunu s njim i "grubom pokušaju da mi se zatvore usta“ u čemu, poručio je, inicijatori neće uspjeti. "Naći ću načina da i dalje budem aktivan, da i dalje pomažem našem gospodarstvu, da i dalje na međunarodnim skupovima govorim glasom razuma i realnosti. I makar ja, naravno, mogu govoriti samo u svoje ime, takva istupanja nedvojbeno pomažu ugledu Hrvatske u svijetu", ustvrdio je. Potvrdio je da mu je, među inima, Savez antifašističkih boraca RH, kojem je on počasni predsjednik, ponudio svoje prostorije da u njima i dalje ima svoj ured. Odbacio je prigovore da nije podnosio izvješća o "učinku svog poslovanja" jer "takvo izvješće nitko živ ne može napraviti", ali i upozorio da su sukladno zakonskim obvezama podnosili izvješće o tome kako i na što se troše sredstva, a riječ je o 800 tisuća kuna godišnje, koja je Ured dobivao iz proračuna. Navevši da su uz njegovu pomoć sklopljena dva velika posla, svaki u vrijednosti od oko 100 milijuna dolara, ustvrdio je kako je iz toga jasno da je priča o potrebi da mu se "zbog štednje uskrati pravo korištenja Ureda, doista priča za malu djecu". Kao primjer istaknuo je i da je, na zamolbu francuskih investitora, intervenirao u Šibenskoj županiji i gradu Šibeniku u pogledu investicije vrijedne 900 milijuna eura, "ogromnog projekta, najvećeg na Mediteranu". "U cijeli taj projekt bio je uključen Tomislav Karamarko, kojeg sam više puta obavijestio da bih volio da intervenira kod vlasti u županiji i gradu, jer su tamo uglavnom bili na vlasti HDZ-ovci. Karamarko se dobrim dijelom angažirao, ne znam dokle je projekt došao, ali u svakom slučaju to bi bio veliki angažman naših građevinskih firmi...", naveo je. Uz Mesića su u Uredu u zagrebačkoj Grškovićevoj ulici bili i njegov dugogodišnji savjetnik Tomislav Jakić te bivši diplomati Jovan Vejnović i Bogoljub Lacmanović, a novinarima je podijeljena kopija dokumenta poslanog predsjedniku Sabora Željku Reineru i svim saborskim zastupnicima pod nazivom "Svrha postojanja Ureda bivšeg predsjednika PRH; obujam i vrsta aktivnosti bivšeg PRH". Jakić je kazao kako prvi potpredsjednik Vlade Božo Petrov, da je samo bacio pogled na taj dokument, "ne bi imao hrabrosti reći ono što je rekao - 'Ja zaista pojma nemam čemu taj Ured služi'". U dokumentu su pobrojane Mesićeve aktivnosti kao bivšeg predsjednika, posebice vezane uz gospodarsku diplomaciju te su istaknuti njegovi posjeti, kao i kontakti, Kini, Turkmenistanu, Azerbajdžanu, BiH, Kazahstanu, Indiji i Južnoj Koreji, Kirgistanu, Iranu i drugim zemljama. Navode se, uz ostalo, Mesićeve aktivnosti vezane uz prošlogodišnji Rusko-hrvatski gospodarski forum kada su "zahvaljujući njegovim kontaktima i poznanstvima pojedini hrvatski poduzetnici uspjeli riješiti mnoga ozbiljna ograničenja s kojima su se susreli na ruskome tržištu". Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!