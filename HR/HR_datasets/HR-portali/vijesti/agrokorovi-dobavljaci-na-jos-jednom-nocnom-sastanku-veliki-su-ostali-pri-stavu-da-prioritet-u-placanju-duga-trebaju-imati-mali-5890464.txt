Po izlasku sa sastanka velikih i malih dobavljača Agrokora, Mato Brlošić iz Hrvatske poljoprivredne komore kazao je u ponedjeljak navečer kako su s Antom Ramljakom, Vladinim povjerenikom u Agrokoru, zasad stigli tek kratko razgovarali, javlja Nova TV. Ramljak im je rekao kako je danas prvi put ovdje te ih zamolio za dan-dva vremena 'da vidi koliko su teški problemi', ali su se dogovorili da će ubuduće komunicirati gotovo na dnevnoj bazi. Brlošić je kazao kako je Ramljak potom otišao na razgovor s bankama, a dobavljači su ostali na zajedničkom sastanku. Istaknuo je kako mali dobavljači i poljoprivredni proizvođači moraju 'zahvaliti velikim dobavljačima što su i danas ostali pri stavu da će prioritet pri isplati imati upravo primarni poljoprivredni proizvodi'. Dodao je i kako će najvjerojatnije jedan od zaključaka sastanka dobavljača biti da će dati Ramljaku 2-3 dana vremena da se malo upozna s podacima o poslovanju Agrokora te da se potom organizira sljedeći radni sastanak. 'Teško je sada reći koliko smo zadovoljni, ovo je nešto što je tek počelo, ovo je nešto što još u Hrvatskoj nitko ne zna kako će biti. Prvi dojmovi? Sigurno je da je ovo bolje nego stečaj ili nešto slično tome', kazao je Brlošić, javlja Nova TV.