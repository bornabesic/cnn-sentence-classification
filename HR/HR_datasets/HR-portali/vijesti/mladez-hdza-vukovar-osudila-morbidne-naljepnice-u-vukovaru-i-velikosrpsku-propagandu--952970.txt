Foto: FAH MLADEŽ HDZ-a grada Vukovara je osudila postavljanje naljepnica u Vukovaru s natpisom "Serbian family tree" kojima se, kako navode, vrijeđa dostojanstvo pripadnika srpske nacionalne manjine, ali i svih drugih građana grada Vukovara te velikosrpsku propagandu na nogometnoj utakmici u Bačkoj Palanci gdje se vidjela srpska zastava s natpisom Vukovar na ćirilici.  >> Policija privela mladića koji je po Vukovaru lijepio morbidne naljepnice protiv Srba  Fašistička politika  "Srpska zastava sa natpisom Vukovar na ćirilici propagira fašističku politiku onih koji još uvijek sanjaju 'Veliku Srbiju'. Posezanje za hrvatskim teritorijem, a osobito gradom Vukovarom, apsolutno nam je neprihvatljivo te se time podižu tenzije i napetost u društvu", priopćili su iz Mladeži HDZ-a Vukovar.  Od Ministarstva vanjskih poslova i svih ostalih institucija zatražili su da osude taj čin, pronađu krivce i reagiraju na primjeren način.   Jednako zgražanje  "S jednakim zgražanjem osuđujemo nedavno postavljanje naljepnica po gradu kojima se vrijeđa dostojanstvo pripadnika srpske nacionalne manjine, ali i svih drugih građana grada Vukovara koji svojim velikim trudom njeguju duh tolerancije. To je neprihvatljivi ekstremizam kojemu nema mjesta u Vukovaru. Grad Vukovar je ponosan na svoje običaje, ljude, manjine te tražimo da se isto tako osude počinitelji koji vrijeđaju dostojanstvo svih. Tražimo hitnu reakciju nadležnih", stoji u priopćenju Mladeži HDZ-a grada Vukovara koje je potpisala predsjednica Davorka Krajnović Naletilić.  Vukovarsko-srijemska policija izvijestila je da je u u vukovarsku policiju privreden 19-godišnjak kojeg se sumnjiči za postavljanje morbidnih naljepnica na kojima je ispisano "Serbian family tree" sa slikom stabla na kojem vise ljudi i slikom Ante Pavelića.