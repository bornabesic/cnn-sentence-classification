Gosti Dnevnika Nove TV bili su dvojica kandidata koji su prošli u drugi krug predsjedničkih izbora u SDP-u - Ranko Ostojić i Davor Bernardić koji će za tjedan dana ponovno odmjeriti snage. U nastavku vam donosimo presjek najzanimljivijih dijelova paralelnog intervjua koji je vodio Mislav Bago. Jeste li se čuli sa Zoranom Milanovićem? Što vam je rekao? Bernardić: Jesam, čuo sam se. Ali razgovore ne prepričavam. Ostojić: Isti odgovor.  Mislite li da bi vam štetilo ili koristilo da vam sada da potporu? Ostojić: Nikada nisam tražio potporu od nikoga, osim članica i članova. Tako da i ovo pretrčavanje... Mislim da bilo kome škodi. To je po meni loš izbor. Pogotovo ovi najbliži suradnici... Bernardić: U SDP-u ćemo razgovarati. Razgovarat ću i sa Zoranom. U SDP-u nitko ne smije biti odbačen i to ćemo pokazati odmah nakon izbora. Veliko ujedinjenje ljudi, svatko će dobiti priliku da da svoj doprinos u polju koja su važna za SDP. Hvala svim članovima i članicama što su izašli na izbore. Ja sam prvi među jednakima. Hvala svima koji su mi dali povjerenje i pozivam ih da to naprave i iduću subotu. Picula, Hajdaš Dončić... Već su se svrstali uz vašu stranu. Mislite li da je to gotovo ili će to zapravo biti izbori protiv vas? Bernardić: Svaki član je jednako vrijedan. Ja sam kandidat baze, kandidat ljudi SDP-a. Prema tome, svatko ima svoju glavu, svatko ima svoj glas i neka tako ostane. Ostojić: Ma ni slučajno, ja neću pozvati nikoga da glasa protiv. Treba glasati ZA. Da prepoznaju viziju, kao i jedan veliki dio članova koji je to napravio u prvom krugu. Siguran sam da će takve iste poruke, a to znači da oni budu centar odlučivanja, prepoznati i u drugom krugu Gospodine Bernardić, što bi za SDP značila pobjeda Ranka Ostojića? Bernardić: U demokratskom procesu.. Dakle, vidite da smo danas zajedno, čestitali smo si jučer na dobrom izbornom rezultatu. Ono što ja mogu reći je da vjerujem da ću u subotu dobiti potporu većine članica i članova SDP-a. Ali naravno, Ranko nam treba, Ranko je vodio jedan vrlo zahtjevan resor unutarnjih poslova i on je SDP-ovac koji u tom polju ima vrlo veliko i važno iskustvo i SDP ga i dalje treba. Da Davor Bernardić postane predsjednik SDP-a, što bi to značilo za tu stranku? Ostojić: Ja bih prije svega prepoznavao sve one socijaldemokratske vrijednosti i ono što je istina... Tu bi se dogodila situacija da treba prije svega svoju kuću srediti. Slijedeći test su lokalni izbori. G. Bernardić, i dalje ste kandidat za gradonačelnika Zagreba. Bernardić: Kao što sam rekao, spreman sam preuzeti odgovornost i o tome ćemo razgovarati nakon unutarstranačkih izbora. Sada sam potpuno posvećen unutarstranačkim izboprima, konsolidaciji stranke, vračanju povjerenja članova i članica u SDP. Što znači spreman? DA, bit ću kandidat za gradonačelnika ili NE? Bernardić: Odgovorio sam. O tome ćemo odluku donijeti u stranci. Ali i Split nam je važan, važan nam je Zagreb, Osijek, Rijeka... Ali važni su nam i općine i gradovi u kojima SDP do sada nije imao svoje kandidate. Jer odgovornost socijaldemokracije u ovom trenutku, nakon 25 godina HDZ-a u tim sredinama, Pogotovo u Slavoniji koja je opustošena... U Zagrebu stojite najlošije. Bernardić: U Zagrebu uvijek imamo najbolji rezultat i Zagreb 'čupa' rezultat. Prema tome morat ću vas demantirati.  G. Ostojiću što vi mislite, treba li u Zagrebu SDP imati svog kandidata? To je g. Bernardić. Ostojić: To je zaista stvar lokalnih organizacija. Ne pada mi na pamet da Davoru i kolegama u Zagrebu treba tumačiti da izaberu najboljeg kandidata. Davor je izrazio želju da želi biti kandidat za gradonačelnika i to je vrlo dobra stvar. I drugo, ovakva pozicija, ovakvih unutarstranačkih izbora u kojima smo vrlo kvalitetno to odradili je sigurno vjetar u leđa tome da dokažemo da je SDP dobar. Naravno da se s vrha prelijeva i prema dolje. Zagreb je glavni grad, Zagreb nam je izuzetno važan i tu možemo to zaista dokazati. Ali se slažem s time da to nije jedino mjesto. Treba očuvati one pozicije na kojima jesmo na vlasti, ali jednako tako i napraviti iskorak. Iznenaditi na ovim izborima, pokazati da SDP može pobijediti. Neki od viđenijih SDP-ovaca su ili izašli ili su izbačeni iz stranke. Ivo Josipović, Aleksandra Kolarić, Slavko Linić, Mirela Holy, Ivo Baldasar... Biste li nekoga od njih pozvali da se vrati u SDP? Bernardić: Prije svega, otvorena stranka ima otvorena vrata. Ali ne podržavam vraćanje ljudi koji su na bilo koji način uvrijedili SDP. Ostojić: Stvar je vrlo jednostavna. Najveći dio njih je želio izaći iz SDP-a. Prema tome, imamo mi puno prostora za daleko kvalitetnije ljude. Možda ne tako zvučna imena... Ali ni njih u krajnjem slučaju ne bi bilo bez SDP-a.  S jednim od Vas ćemo razgovarati i za sedam dana, tko god bude izabran za predsjednika. Iako sam razgovarao i s nekim HDZ-ovcima i znate što kažu - tko god pobijedi, Ostojić ili Bernardić mi ćemo osam godina biti na vlasti.  Ostojić: Što se tiče HDZ-ovaca, oni nisu sigurni ni kako će sa svojim Mostom a kamoli s nama. Bernardić: Vladu su sastavili pa su je promijenili u samo tjedan dana. Predstavili su jamstva pa su ih promijenili... A i poreznu reformu, prije nego što su je predstavili su je promijenili. Prema tome, taj eksperiment vladajućih, nažalost, sada traje već godinu dana između HDZ-a i Mosta. To je jedan eksperiment u kojem su pokusni kunići hrvatski građani. To je ono što nas u SDP-u zabrinjava. Hrvatska ne smije gubiti vrijeme. Nemojte nas potcjenjivati, vratit ćemo se jači nego ikad. Ostojić: Sve ono što je HDZ želio, da na ovim izborima pokažemo svoju svađu, nisu uspjeli. Oni su u velikom problemu što se SDP-a tiče bez obzira tko bude izabran' zaključuje Ostojić za Dnevnik Nove TV.