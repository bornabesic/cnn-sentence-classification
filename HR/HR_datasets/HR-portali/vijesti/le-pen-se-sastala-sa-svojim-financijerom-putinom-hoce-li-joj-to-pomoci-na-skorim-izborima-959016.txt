Foto: FAH RUSKI predsjednik Vladimir Putin sastao se u petak u Kremlju s čelnicom krajnje desne francuske stranke Nacionalne fronte, Marine Le Pen, dajući na taj način poticaj njezinoj predsjedničkoj kampanji.   Putin je francuskoj čelnici rekao da si Moskva uzima za pravo da se sastane s bilo kojim francuskim političarom te da ona predstavlja "brzo rastući element u sklopu europskih političkih snaga".  Putin: "Ne želimo ni na koji način utjecati na francuske izbore" "Naravno, znam da je izborna kampanja u Francuskoj u tijeku. Ne želimo na nju ni na koji način utjecati, no uzimamo za pravo da razgovaramo s predstavnicima svih političkih snaga te zemlje", rekao je.  Kako prenosi CNN, Putin je također naglasio "veliku važnost" veza između Francuske i Rusije. Sastanak s Putinom poticaj je za Le Pen i mogao bi joj pomoći da poboljša svoj rejting glede vanjske politike. Le Pen je ponovila svoje protivljenje sankcijama Rusiji od strane Europske unije zbog agresije na Ukrajinu i aneksije Krima. Le Pen: "Zalažem se za ukidanje sankcija Rusiji" Francuska populistkinja nazvala je sankcije "nepravednima i blesavima". U razgovoru s predsjednikom donjeg doma ruskog parlamenta Vječeslavom Volodinom, poručlia je kako "se uvijek zalagala za ukidanje sankcija" koje vidi kao "kontraproduktivne". Putinov glasnogovornik Dmitrij Peskov novinarima je kazao da Putin i Le Pen nisu razgovarali o mogućnosti da Rusija ponudi bilo kakvu političku pomoć njezinoj političkoj stranci.  Marine Le Pen, koja je izjavila da se divi ruskome lideru, u Rusiju je doputovala na poziv predsjednika odbora Donjeg doma ruskog parlamenta za vanjsku politiku, Leonida Sluckog.  Iako je Le Pen dugo vremena vodila u anketama za predstojeće predsjedničke izbore u Francuskoj, nedavno ju je prestigao nezavisni kandidat centra Emmanuel Macron. Prvi krug izbora bit će održan 23. travnja. "Le Pen nije jedini kandidat koji se zalaže za bolje odnose s Rusijom" Paul Smith, profesor francuskih studija sa Sveučilišta u Nottinghamu, za CNN je komentirao činjenicu da je Nacionalna fronta Marine Le Pen uzela kredit od ruske banke: " Rusima se (Le Pen) jako sviđa, i ruske banke su zasigurno već pomagale njoj i njenom ocu (Jean-Marie Le Penu, bivšem predsjedniku stranke) u financiranju njihovih političkih aktivnosti." "Ona nije jedini kandidat  koji se zalaže za bolje odnose s Rusijom - Francois Fillon je također. A ona je skeptična i oko francuske budućnosti u NATO-u", dodao je Smith.