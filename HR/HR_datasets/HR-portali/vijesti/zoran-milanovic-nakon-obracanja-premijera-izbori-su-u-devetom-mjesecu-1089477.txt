Predsjednik SDP-a Zoran Milanović samo se kratko osvrnuo na konferenciju premijera i aktualnu političku situaciju. – Izbori u devetom mjesecu – poručio je šef SDP-a. Premijer Tihomir Orešković poručio je da ne daje ostavku te je pozvao potpredsjednike Vlade Božu Petrova i Tomislava Karamarka da se povuku sa svojih dužnosti. – Odnosi gospodina Karamarka i gospodina Petrova postali su prevelik teret za ovu Vladu i za Hrvatsku. Svi ste vidjeli da sam posljednjih dana uložio puno napora da se njihovi odnosi poboljšaju, no bezuspješno. Stoga pozivam Karamarka i Petrova da se u nacionalnom interesu povuku sa svojih dužnosti – izjavio je Orešković i dodao da će se na taj način potvrditi stabilnost Vlade. Svoj komentar na Facebooku dao je i HNS-ov Goran Beus Richembergh.  – Formalni kapetan broda koji tone sada traži da se s broda zbaci višak tereta ne bi li se spasio. Oreškovićev brod je već odavno izbušen na svim stranama i premijer treba dati ostavku uime čitave Vlade da omogući nove izbore. To je minimum minimuma građanske pristojnosti. Ako je više uopće na tom brodu ima makar i u tragovima – napisao je Richembergh. Na obraćanje premijera osvrnula se i predsjednica Hrvatske konzervativne stranke Ruža Tomašić. Čestitam predsjedniku Vlade Tihomiru Oreškoviću na odlučnosti koju je iskazao na današnjoj tiskovnoj konferenciji kao i na uklanjanju prijetnje destabilizacije Republike Hrvatske. Smatramo da je međusobnim svađama i otvorenom netrpeljivošću dvojice potpredsjednika vjerodostojnost Vlade ozbiljno narušena te da u slučaju da jedan od njih dvojice ostane u Vladi, u ovoj situaciji ne bi više uživao povjerenje druge strane. Nadamo se da će HDZ i Most staviti interese Republike Hrvatske ispred svojih partikularnih stranačkih interesa te predložiti na potpredsjednička mjesta osobe koje nemaju repove iz prošlosti i koje će nastaviti raditi, bez fige u džepu, za dobrobit Hrvatske, hrvatskog naroda i svih hrvatskih građana. Nadamo se, također, da su HDZ i Most, kao i svi oni iz oporbenih redova koji zagovaraju prijevremene izbore, razumjeli koliko bi to stajalo Republiku Hrvatsku. Ovo je državnički potez premijera na kojemu mu još jednom čestitamo, stoji u priopćenju kojeg potpisuje Ruža Tomašić. SDSS-ov Milorad Pupovac kaže da svakoga tko zna da su Karamarko i Petrov Oreškovića doveli na vlast mora iznenaditi izjava premijera. – Jedino ako on njih ne pozove da zajedno podnesu ostavke – sva trojica. Stanje je takvo da, ako se nešto ne napravi izvan sabornice, to će se morati dogoditi u Saboru. Petrov i Karamarko odlučili su izabrati gospodina Oreškovića za premijera. Saborska većina odlučuje o tome ima li vlade ili nema vlade. Po svoj prilici, ako se to ne razriješi u njihovu međusobnom dogovoru, morat će se dogoditi u Saboru – kazao je Pupovac te rekao da je njegov klub odlučio kako će glasovati o opozivu Karamarka, ali će to obznaniti kada za to dođe vrijeme. Pero Ćorić, saborski zastupnik stranke HSP-a dr. Ante Starčević, članice Domoljubne koalicije, ustvrdio je u petak da bi sve bilo bolje od novih izbora, dok je saborski zastupnik SDP-a Davor Bernardić istaknuo da su novi izbori u interesu građana.  Na upit je li odnos prvog potpredsjednika Vlade Tomislava Karamarka i potpredsjednika Vlade Bože Petrova prevelik teret Vladi, zbog čega ih je premijer Orešković pozvao da odstupe, saborski zastupnik HSP-a dr. Ante Starčević Pero Ćorić kazao je da on ne misli tako. "Kod gospodina Karamarka nisam dosad našao, niti mi u HSP-u, bilo kakvu krivicu. Nismo mi Poncije Pilat da sudimo. Ovo što sam danas vidio oko afere Grizli evidentno ima elemenata kaznene odgovornosti. U svakom slučaju, sve je bolje od novih izbora", rekao je. Saborski zastupnik SDP-a Davor Bernardić ocijenio je da su odnosi u Vladi nepopravljivi i da je situacija došla do točke prelijevanja. "Riječ je sasvim sigurno o nepopravljivim odnosima i zato bi za zemlju i u interesu svih građana bilo najbolje da idemo na nove izbore", poručio je. HDZ-ov Gordan Jandroković kaže da je Hrvatska u političkom kaosu koji zaista treba završiti što je prije moguće. – Ovo više ne izgleda ozbiljno i treba zaista razmišljati o dobrobiti ove države i dobrobiti građana i zaista bi bilo dobro da ovo sve što prije završi – kazao je Jandroković. Stipe Petrina smatra da je najbolje rješenje da premijer Orešković odstupi s dužnosti. – Premijer je poslušni birokrata krupnog kapitala, koji je ovdje doveden da nas kao stečajni upravitelj razbaštini, kaže nezavisni Stipe Petrina koji smatra da je najbolje rješenje za Hrvatsku da ode Tihomir Orešković iako je razumljivo, smatra, što on traži ostavke. Najbolje je što prije ići na nove izbore, zaključuje. Većina zastupnika je bježala od novinara. Ivan Šuker (HDZ): – Ne bih komentirao.   Franjo Lucić (HDZ): – To je želja predsjednika Vlade. Ja imam svoje mišljenje.  Goran Marić (HDZ): – Prema mišljenju premijera da. Prema mome mišljenju premijer Orešković treba dati ostavku.  Juro Martinović (Most): – Mi smo bili u Saboru. Ne bih komentirao.  Goran Dodig: (Treba li Karamarko dati ostavku) Što se mene tiče – ne.  Škorić (HDZ): – Ne bih komentirao.  >>Tihomir Orešković: Pozivam Petrova i Karamarka da se povuku sa svojih dužnosti! 