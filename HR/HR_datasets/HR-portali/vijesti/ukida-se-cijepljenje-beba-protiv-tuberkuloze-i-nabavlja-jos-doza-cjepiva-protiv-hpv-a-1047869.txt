Obvezno cijepljenje novorođenčadi protiv tuberkuloze u rodilištima bit će ukinuto, najavljeno je iz Ministarstva zdravlja koje je donijelo trogodišnji program obveznog cijepljenja. U tom programu ovo cijepljenje poznato kao BCG vakcinacija nije, međutim, izbrisano iz kalendara obveznog cijepljenja, ali je dodan stavak koji glasi: “BCG cijepljenje neće nužno ostati u programu cijepljenja za svu novorođenčad cijelo trogodišnje razdoblje te će se eventualne izmjene u primjeni BCG-a definirati provedbenim programima.” Isti stav iz Ministarstva su ponovili i u odgovorima tijekom javnog savjetovanja o ovim izmjenama te su najavili kako će se uskoro prijeći na BCG cijepljenje samo rizičnih skupina novorođenčadi. Jedna je to od izmjena u kalendaru cijepljenja za razdoblje od 2016. do 2018. godine, a mijenja se i obveza cijepljenja protiv difterije, tetanusa i hripavca u prvom razredu osnovne škole. Di-Te-Per cijepljenje od iduće godine, naime, provodit će se na prvašićima koji su propustili cijepljenje protiv ovih bolesti, što je obvezno s navršena dva, četiri i šest mjeseci djeteta, u njegovoj prvoj i petoj godini života. Djeca koja su primila sva ta Di-Te-Per cjepiva po polasku u školu neće se morati docjepljivati. Inače, riječ je o cjepivu koje je ove godine više puta nabavljano interventnim uvozom zbog nestašice, a tome je zakonodavac sada doskočio izmjenama kojima omogućuje cijepljenje djece s navršenih pet godina i cjepivom protiv difterije, tetanusa i hripavca za adolescente i odrasle. Na reagiranje zbog ovakve izmjene odgovoreno je da je riječ o cjepivu koje djeca nakon četvrte godine smiju primiti. Inače, najviše reakcija tijekom javnog online savjetovanja u izmjenama programa cijepljenja dobila je preporuka za cijepljenje protiv HPV-a i nabava čak 28 tisuća doza ovog cjepiva. Podsjetimo, za pet milijuna kuna ove je godine nabavljeno 14 tisuća doza cjepiva protiv HPV-a koje je Ministarstvo preporučilo učenicima prvih razreda srednjih škola. Nedugo potom uslijedila je, podsjetimo, objava Europske agencije za lijekove kako ponovno pokreće ocjenu sigurnosti ovog cjepiva te su revizijom utvrdili da je sigurno za upotrebu. No njegovo korištenje u nas nikad nije zaživjelo, što potvrđuje iskustvo iz Zagreba gdje ga godinama učenice sedmih i osmih razreda mogu dobiti besplatno, a za cijepljenje se odlučilo njih oko deset posto. >> Gripa još nije stigla, vrijeme je za cijepljenje 