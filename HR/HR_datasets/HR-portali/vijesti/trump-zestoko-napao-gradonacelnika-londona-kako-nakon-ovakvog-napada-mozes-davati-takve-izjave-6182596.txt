WASHINGTON - Donald Trump u nedjelju je kritizirao londonskog gradonačelnika Sadiqa Khana optuživši ga da ne shvaća ozbiljno terorističku prijetnju, dan nakon napada u središtu britanske prijestolnice. "Najmanje je 7 mrtvih i 48 ozlijeđenih u terorističkom napadu, a gradonačelnik Londona kaže da 'nema razloga za uzbunu!'", napisao je na Twitteru Donald Trump misleći na Sadiqa Khana. - Ne smijemo više biti politički korektni i moramo početi raditi na sigurnosti naših ljudi. Ne budemo li lukavi, stanje će se pogoršavati - upozorio je Trump. Khan je nešto ranije poručio Britancima da se ne brinu zbog prisutnosti većeg broja policajaca na ulicama Londona nakon napada u subotu navečer kada su se trojica napadača zaletjela u pješake na Londonskom mostu, a zatim napala prolaznike noževima nakon čega ih je policija ustrijelila. Nešto kasnije je londonski gradonačelnik preko svog glasnogovornika poručio Donaldu Trumpu kako ima puno važnijeg posla nego odgovarati na Trumpove objave na Twitteru. Khan je lani izabran za londonskog gradonačelnika i tako postao prvi musliman na čelu neke zapadne metropole.