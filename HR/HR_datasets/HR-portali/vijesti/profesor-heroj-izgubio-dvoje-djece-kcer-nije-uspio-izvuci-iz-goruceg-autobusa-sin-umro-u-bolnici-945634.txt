Foto: szinyeigimibp.hu, Facebook, Hina, Corriere  MAĐARSKI Index danas donosi priču o profesoru heroju (na fotografiji sa skijanja prošle godine) koji je iz gorućeg autobusa spašavao učenike. Cijeli svijet o Vighu Gyorgyu, profesoru tjelesnog piše kao o heroju koji je ulazio u autobus i svaki put mogao poginuti, da bi spasio što više djece, a u isto je vrijeme izgubio i sina i kćer koji su također bili u autobusu.  Smrt sina potvrdio je jutros generalni konzul Mađarske u Milanu. Posljednji pozdrav mladom Balaszu na svojoj su Facebook stranici objavili iz njegovog bivšeg hokejaškog kluba. "Tužnog srca se pozdravljamo od našeg igrača Balasza. Uvijek ćemo te nositi u našim sjećanjima. Počivao u miru", napisali su između ostalog na stranici.  Erika Vigh, profesorova supruga, koja je preživjela nesreću, u razgovoru za Corriere dela Sera je rekla kako su njen suprug i kćer, 18-godišnja Laura, sjedili jedno pored drugoga u vrijeme požara. "Kada se autobus zabio u zid kćer je iskliznula sa sjedala. Gyorgy ju je pokušao izvući ali ga je tada udar odbacio pet metara dalje od nje i već je bilo prekasno, nije uspio. Vidio je samo vatru, ništa drugo. Osjeća se krivim i ne može si oprostiti što je nije spasio", rekla je Erika koja tada još nije znala da je preminuo i njihov sin Balazs pa je novinarima rekla: "Barem je Balazs među preživjelima, teško je ozlijeđen, ali živ". Nažalost, kako se čini iz napisa u mađarskim medijima i on je preminuo. Gyorgy Vight također je u teškom stanju, i dosta opečen.  Fotografija sa skijanja 2016. objavljena na stranicama škole. Talijanska policija: Izjave djece su kontradiktorne   Uzrok tragedije još je nepoznat. "Sada što  prije pokušavamo utvrditi identitet stradalih. Policija, doktori, forenzičari, ljudi iz konzulata, svi zajedno radimo na slučaju. Radimo što brže možemo, a s podacima možemo izaći u javnost tek kad istraga bude završena. Uzrok je zasad nepoznat", kazali su iz talijanske policije na press konferenciji održanoj u nedjelju u prijepodnevnim satima.  Pretpostavlja se da nesreću nije izazvao ljudski faktor, no to je zasad nemoguće službeno potvrditi. Iz policije su rekli kako je istraga komplicirana jer su izjave preživjelih kontradiktorne i konfuzne. 16 poginulih  Podsjetimo, u petak navečer u talijanskoj Veroni došlo je do strašne nesreće u kojoj je poginulo 16 osoba, većinom učenika u dobi između 14 i 18 godina. Mađarski ministar vanjskih poslova Peter Szijjarto na konferenciji za novinare je rekao kako su tinejdžeri pohađali jednu srednju školu u Budimpešti. Vraćali su se iz skijaškog kampa u Francuskoj. U autobusu je u trenutku nesreće bilo 36-učenika, nekoliko bivših učenika, troje profesora i nekoliko članova obitelji profesora.   Do nesreće je došlo kod izlaza s autoceste kod Verone kada se autobus zabio u zid te zapalio.