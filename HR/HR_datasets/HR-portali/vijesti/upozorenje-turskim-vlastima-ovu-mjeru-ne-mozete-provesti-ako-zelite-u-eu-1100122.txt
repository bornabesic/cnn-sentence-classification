Vladavina prava mora se poštovati i nema isprike za bilo kakav korak koji bi neku zemlju mogao udaljiti od toga, izjavila je u ponedjeljak visoka predstavnica EU za vanjsku i sigurnosnu politiku Federica Mogherini. "Vladavina prava se mora poštovati. Nema isprike za bilo kakav korak koji bi zemlju mogao udaljiti od toga. Mi smo bili prvi koji smo te tragične noći rekli da se legitimne institucije moraju štititi", rekla je Mogherini, govoreći o propalom državnom udaru u Turskoj. Mogherini je to izjavila prije početka sastanka ministara vanjskih poslova EU s američkim državnim tajnikom Johnom Kerryjem.  Povjerenik za susjedsku politiku i pregovore o proširenju Johannes Hahn izrazio je zabrinutost zbog događaja u Turskoj, posebice u vezi s činjenicom što je popis sudaca koji se smjenjuju očito bio ranije pripremljen. "Izgleda kao da je nešto ranije bilo pripremljeno. Popisi su postojali, što znači da su bili pripremljeni kako bi se u određenom trenutku koristili. Vrlo sam zabrinut", rekao je Hahn. Francuski ministar vanjskih poslova Jean-Marc Ayrault istaknuo je da je vojna diktatura neprihvatljiva, ali i da odgovor na to mora biti demokratski. "Ne možemo prihvatiti vojnu diktaturu, ali moramo biti oprezni kako turske vlasti ne uspostavile politički sustav koji bi se udaljio od demokracije. Vladavina prava mora prevladati", rekao je Ayrault. Više ministara upozorilo je na neprihvatljivost ponovnog uvođenja smrtne kazne što su najavile turske vlasti. "Uvođenje smrtne kazne bilo bi potpuno neprihvatljivo", rekao je austrijski ministar vanjskih poslova Sebastian Kurz. "Ne možemo ni zamisliti uvođenje smrtne kazne u zemlji koja nastoji ući u Europsku uniju. Moramo danas biti vrlo odlučni i poslati poruku da osuđujemo državni udar, ali da se u odgovoru na njega mora poštovati vladavina prava", rekao je belgijski ministar vanjskih poslova Didier Reynders. Ministri vanjskih poslova razgovarat će i o borbi protiv terorizma, što je zatražila Francuska nakon krvavog terorističkog napada u Nici. 