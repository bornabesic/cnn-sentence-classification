Gospodarsko-zabavna manifestacija Festival poduzetništva, obrta i OPG-ova Moja poduzetna Hrvatska koji organiziraju Večernji list, 24 sata i Poslovni dnevnik ulazi u svoju drugu godinu te će biti organizirana u 14 hrvatskih gradova i općina. Stotine izlagača i deseci tisuća posjetitelja tih festivala dokaz su da je u Hrvatskoj bila nepresušna potreba za ovakvim načinom promidžbe malog poduzetništva koje uglavnom nema ni kapitala, a često ni stručnih znanja, za samostalan nastup na kvalitetnim sajamskim priredbama. Specifičnost ovih manifestacija je da teret organizacije, a i financiranja, na sebe preuzimaju jedinice lokalne samouprave – općine, gradovi i županije. Ovogodišnji domaćini festivala stoga govore o razlozima svog sudjelovanja u ovom projektu. Okosnica i kotač razvoja Festivali će se ove godine održati u Ivanić-Gradu, Sisku, Crikvenici, Zaprešiću, Koprivnici, Murskom Središću, Poreču, Hvaru, Velikoj Gorici, Novalji, Labinu, Bakru, Rogoznici i Jastrebarskom. Gradonačelnik Crikvenice Damir Rukavina ističe da je malo poduzetništvo vrlo važno za ovaj grad te da su upravo mali poduzetnici okosnica i kotač razvoja Crikvenice: – Moramo im omogućiti sve što je u našoj moći da se dalje razvijaju, rade i opstanu. Naglasak bih stavio na mlade poduzetnike za koje imamo i niz mjera kako bismo barem malo olakšali ulazak na tržište ili im čak i omogućili da se uopće odluče za samozapošljavanje. Mislim da je to jedna zdrava poslovna atmosfera i nadam se da će u budućnosti malih poduzetnika biti još više – rekao je Rukavina. Gradonačelnik Bakra Tomislav Klarić pak kaže: – U vremenu kad sve vrvi od populizama svih vrsta, kad su pesimizam i loša vijest zavladali medijskim prostorom, tračak svjetla u toj bujici negativnosti daju ljudi koji svoje ideje i riječi pretvaraju u djela. Zato podrška projektu Moja poduzetna Hrvatska, jer je to podrška viziji napredne, uspješne, razvojne Hrvatske. Javor Bojan Leš, gradonačelnik Ivanić-Grada, objašnjava: – Moja poduzetna Hrvatska kvalitetna je platforma za razvoj malog i srednjeg poduzetništva, posebno obrta i OPG-ova. U Ivanić-Gradu možemo se pohvaliti i iznimno propulzivnim obrtnicima, posebno izvoznicima, te ćemo i dalje podržavati da se mali i srednji poduzetnici umrežavaju i šire svoja tržišta. Gradonačelnik Jastrebarskog Zvonimir Novosel rekao nam je da se taj grad kao “business friendly” sredina trudi  stvarati uvjete za uspješno poslovanje. Njegova kolegica Kristina Ikić Baniček, gradonačelnica Siska, dodaje: – Postoji izražena potreba da se aktivni, ali i potencijalni poduzetnici educiraju, informiraju te međusobno povezuju. Tu potrebu u Sisku je prepoznao Poduzetnički inkubator Sisak, no institucije koje prisilno financiraju obrtnici i poduzetnici uporno ignoriraju tu potrebu. Moja poslovna Hrvatska idealan je nadomjestak za neaktivnost HOK-a i HGK. Mišel Jakšić, gradonačelnik Koprivnice, napominje da svaki grad koji razmišlja dugoročno i cilj mu je održivi gospodarski razvoj, poslovnim subjektima koji djeluju na njegovu području mora osigurati adekvatne uvjete. Sandra Jakelić, načelnica Općine Rogoznica, kaže da je mjesto koje vodi ponajprije turističko, no ima i veliko zaleđe s brojnim OPG-ovima kojima dobro dođu promocije poput ove. Za sam Festival poduzetništva u organizaciji Styrije odlučili su se već lani jer su uvidjeli da je riječ o uspješnom projektu. Jedan od gradova koji ga organizira već drugu godinu zaredom je i Poreč. – Lani je manifestacija bila vrlo uspješna i posjećena te je na štandovima u sklopu festivala izlagalo 45 izlagača. Grad Poreč odlučio je ponovno ove godine organizirati Festival poduzetništva, obrtništva i OPG-ova – kažu u Poreču, kojem je na čelu gradonačelnik Edi Štifanić.  Razmjena iskustva Sličnog su stava i u Labinu u kojem ističu da je prošlogodišnje iskustvo u organizaciji Festivala poduzetništva, obrta i OPG-ova bilo vrlo poticajno: – Ovaj festival ne samo da daje priliku lokalnim poduzetnicima da se predstave široj javnosti, već i omogućava razmjenu iskustava s kolegama iz drugih krajeva Hrvatske, kažu u Labinu, kojem je na čelu gradonačelnik Tulio Demetlika. – Malo i srednje poduzetništvo jedan je od glavnih pokretača gospodarskog razvoja Grada Velike Gorice, stoga Grad Velika Gorica sustavno radi na promociji i razvoju obrta i malog i srednjeg poduzetništva – tvrdi gradonačelnik Dražen Barišić. Kako bi osigurali sve potrebne preduvjete za rast i razvoj obrta i malog i srednjeg poduzetništva, Grad Velika Gorica provodi Program za poticanje razvoja obrta malog i srednjeg poduzetništva, koji predstavlja skup dugoročnih mjera i aktivnosti usmjerenih na razvoj obrta malog i srednjeg poduzetništva Grada Velike Gorice te stvaranje pozitivnog ozračja i povoljnog gospodarskog okruženja. Lanjska izdanja festivala mnogi pamte po majstorskim gastroradionicama jednog od najpoznatijih hrvatskih majstora kuhinje Branka Ognjenovića. On je oduševio posjetitelje načinom na koji je predstavio hrvatske specijalitete, sve to uz podršku lokalnih restorana i kuhara od Labina do Dubrovnika. Kulinarske radionice u sklopu festivala Branko Ognjenović nastavlja i u ovoj sezoni, što znači da se Moja poduzetna Hrvatska ne propušta. >>Moja poduzetna Hrvatska – Manifestacija koja slavi malo poduzetništvo Lanjska izdanja festivala mnogi pamte po majstorskim gastroradionicama jednog od najpoznatijih hrvatskih majstora kuhinje Branka Ognjenovića. On je oduševio posjetitelje načinom na koji je predstavio hrvatske specijalitete, sve to uz podršku lokalnih restorana i kuhara od Labina do Dubrovnika. Kulinarske radionice u sklopu festivala Branko Ognjenović nastavlja i u ovoj sezoni, što znači da se Moja poduzetna Hrvatska ne propušta. 