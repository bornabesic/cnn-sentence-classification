DANAS je održan štrajk zaštitara ispred ureda Sokol Marića u Splitu, na kojemu se okupilo oko 50 zaštitara. Razlog prosvjeda su nejednaki uvjeti, odnosno, razlika od tri kune bruto po satu rada u odnosu na kolege u Zagrebu. Zaštitari su nam kazali kako su u Zagrebu njihovi kolege dobili povišice, zbog čega sada i oni traže isto. Prosvjed radi kune i pol po satu Jedan od prosvjednika kratko je za Index prokomentirao ciljeve štrajka. "Evo, direktor je pristao na naše uvjete, sada će to staviti na papir, a onda će biti objavljeno na oglasnoj tabli. Pričekat ćemo još neko vrijeme dok direktor ne napravi. Morali smo naći kompromis, da direktora baš ne ubijemo, a da i mi ostanemo živi", rekao nam je. "Radi se o povećanju od 1,5 kune po satu neto", dodao je. Uprava je obećavala i ranije... Do podne bi trebale biti isplaćene razlike u zadnje dvije plaće. Zaštitarima je direktor poručio da ne moraju sutra doći na posao ako im ne isplati razliku. Dio zaposlenika Sokol Marića je i dalje skeptičan. Kažu kako ovo nije prvi put da im se obećava isplate razlike. Kako smo doznali od zaštitara, mjesečno za 180 sati rada zarade tek nešto više od tri tisuće kuna. Video prosvjeda pogledajte u nastavku.