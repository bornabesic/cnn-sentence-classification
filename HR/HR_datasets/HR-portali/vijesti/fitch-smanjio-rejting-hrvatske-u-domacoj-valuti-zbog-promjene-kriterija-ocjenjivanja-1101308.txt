Agencija Fitch Ratings smanjila je jučer dosadašnji dugoročni kreditni rejting Hrvatske u domaćoj valuti s 'BB+' na 'BB', uz negativne izglede, izjednačivši ga s rejtingom zemlje u stranoj valuti, što je obrazložila nedavnim promjenama kriterija ocjenjivanja. Fitch bi trebao objaviti detaljnije izvješće i osvrt na rejting Hrvatske 29. srpnja, a u petak je objavio komentar, s obzirom da je nedavno promijenio kriterije ocjenjivanja. Dodatno pojašnjenje jučerašnjeg poteza Fitch bi trebao objaviti 29. srpnja, a u novom komentaru samo navodi da se smanjenje dugoročnog rejtinga Hrvatske u domaćoj valuti na 'BB' temelji na tome da prema nedavnim promjenama kriterija ocjenjivanja državnih rejtinga kreditni profil Hrvatske ne podržava dugoročni rejting zemlje u domaćoj valuti jedan stupanj iznad rejtinga u stranoj valuti. Pritom Fitch poručuje da niti jedan od dva ključna čimbenika, prema novim kriterijima, ne podržava rejting Hrvatske u domaćoj valuti iznad onoga u stranoj. Prvi čimbenik su snažni temelji javnih financija u odnosu na vanjske financijske temelje, a drugi je prijašnje preferencijalno tretiranje kreditora u domaćoj valuti u odnosu na kreditore u stranoj valuti. Uz to, Fitch je poručio da je kratkoročne rejtinge Hrvatske u domaćoj i stranoj valuti ostavio nepromijenjene na 'B'. Promjene kriterija ocjenjivanja Fitch je u petak primijenio i na rejtinge mnogih drugih zemalja.  >>Nakon hrvatskog kreditnog rejtinga, Standard & Poor`s potvrdili i rejting Grada Zagreba na 'BB' 