VRSAR - Dvoje djelatnika hotela Pineta u Vrsaru, 19-godišnja Martina T. iz Svetog Lovreča i 23-godišnji Robert C. iz Bala, inače recepcionari u tom hotelu, ranjeni su jučer oko 14 sati hicima iz vatrenog oružja, a policija traga za 30-godišnjim Danijelom Brnosom iz Vodnjana, koji je osumnjičen da je počinio ta kaznena djela. Brnos je u blizini recepcije u djevojku i mladića ispalio više metaka, najmanje pet, a potom pobjegao u tamnom sportskom vozilu, najvjerojatnije BMW-u. U trenutku kad je došlo vozilo Hitne medicinske pomoći i djevojka i mladić bili su pri svijesti, a njihove su ozljede okarakterizirane kao teške. Radi se o ozljedama glave, odnosno ramena i prsnog koša. Prema posljednjim informacijama, oboje su u stabilnom stanju. Srećko NIketić / CROPIX   Danijel Brnos ima zavidnu biografiju na stranicama crne kronike. Sredinom 2013. godine pravomoćno je osuđen na dvije godine zatvora zbog kaznenih djela koje je u kolovozu 2012. počinio ni manje ni više nego u zgradi Policijske uprave istarske, piše Novi list. Nakon što je prethodno uhićen zbog prijetnje, na stepenicama u zgradi PU istarske u Puli gurnuo je policajca koji ga je vodio u prostoriju za uhićenike. Pobjegao je iz zgrade policije na službeno parkiralište trčeći prema centru. No, prema Brnosu je naišlo troje policajaca, a jedna policajka je stala pred njega, ali se ovaj zaletio u nju i udario ju u lice. Brnos je nakon toga nastavio bježati, ali ga je troje policajaca uspjelo svladati. FOTO: PU istarska U kolovozu 2005. godine Danijel Brnos se našao na stranicama crne kronike jer je tri dana bježao policiji u automobilu što ga je ukrao u Buzetu. Uspio je izbjegavati brojne policijske patrole te je prešao preko Učke, a spektakularna potjera koja je nastavljena na opatijskom području ostala je zapamćena po angažiranju policijskog helikoptera. Policija je čak i pucala za njim, a potjera je okončana tek nakon tri dana, piše Novi list.