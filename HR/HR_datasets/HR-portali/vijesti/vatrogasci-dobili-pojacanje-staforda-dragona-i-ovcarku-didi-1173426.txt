Javna vatrogasna postrojba grada Karlovca opremljena je i osposobljena za spašavanje iz ruševina nastalih uslijed potresa ili nakon požara i eksplozije u kojoj se dogodilo urušavanje objekata. - Dobili smo tim za spašavanje iz ruševina u kojemu su licencirani spasioci i dva licencirana potražna psa. Naime, članove Kinološkog kluba Nikolu Bakalea i Ivana Pokupčića uključili smo u Dobrovoljno vatrogasno društvo Karlovac, koje je član karlovačke Javne vatrogasne postrojbe. Dobrovoljni vatrogasci prošli su posebne obuke za spašavanje ljudskih života i gašenje požara, kao i njihovi psi, i sada u slučaju potrebe možemo pozvati njih na teren sa svojim jedinicama - pojasnio nam je Miroslav Rade, zapovjednik JVP Karlovac. Upravo je u Karlovcu prije nekoliko dana održano licenciranje za ovakve timove u organizaciji Hrvatske vatrogasne zajednice, odnosno Povjerenstva za potražne pse u vatrogastvu. Tom su prilikom licence stekli Karlovčani Nikola Bakale i njegov pas, hrvatska ovčarka Didi te Ivan Pokupčić s američkim stafordom Dragonom. Osim njih licence su stekli i kolege vatrogasci Josip Sušec i njegov pas Nero iz JVP Čakovec, te Aleksandar Miličević i kuja Kira iz DVD-a Lipovljani. - Svega nekoliko DVD-a u Hrvatskoj ima i potražne pse. Opatija, Zadar i Osijek, a sada smo takav potražni tim dobili mi u Karlovcu i kolege iz Čakovca i Lipovljana. Iznimno je važna obuka ovakvih timova jer ti ljudi, zajedno s kolegama vatrogascima i svojim potražnim psima, od velikog su značaja na terenu i šalje ih se na terene gdje god zatreba, po čitavoj Hrvatskoj. Potražni psi obučeni su za pronalazak živih ili mrtvih osoba u ruševina koje nastaju nakon potresa ili eksplozije i požara. Osim ovog potražnog tima, karlovačka JVP je i prva postrojba u Hrvatskoj koja ima vozilo s navlakačem i kontejnerom. To znači da tim koji ide u neku drugu sredinu gdje se dogodio potres može biti na terenu bez ikakve pomoći sa strane, jer ćemo kontejner opremiti sa svime što treba ekipi; od ležaja, prehrane, do sanitarnih uvjeta. To je u slučajevima velikih potresa, zapravo, nemoguće lokalnom stanovništvu osigurati spasiocima - dodao je M. Rade.