Iz Hrvatske gospodarske komore (HGK) poručuju da će svi sljedeći koraci vezani uz Agrokor, bez obzira kakvi bili, utjecati na gospodarsko-socijalnu situaciju u cijeloj državi, dok iz Hrvatske udruge poslodavaca (HUP) ocjenjuju da budućnost koncerna i njegovih kompanija nije ugrožena, s obzirom na njegove snažne brandove. Iz HGK ističu da je Agrokor ne samo jedna od najvećih tvrtki srednje Europe, već je "ujedno nositelj investicijskih aktivnosti u poljoprivredi i prehrambenoj industriji, s tržišnim udjelom preko 30 posto u trgovini, što dovoljno govori koliko je važno promisliti o odlukama i reakcijama kada je u pitanju budućnost Agrokora".   "Agrokor je posljednjih petnaestak godina izabrao model investiranja i razvoja koji nije neuobičajen u svjetskoj poduzetničkoj praksi. To je model visokog rizika koji podrazumijeva brzo širenje sa skupim i kratkoročnom kapitalom odnosno ekspanziju u kratkom vremenu i refinanciranje kroz IPO", kažu iz HGK. No, ističu i da je Agrokor privatno vlasništvo i da prije bilo kakve intervencije (države) treba vidjeti postoji li utemeljeno uporište u zakonskoj regulativi, pozitivnim praksama u EU i dr. "Sljedeći će potezi svakako utjecati na gospodarsko-socijalnu situaciju u cijeloj državi", odgovaraju iz HGK na upit što bi za ukupno hrvatsko gospodarstvo značilo da Agrokor dođe u situaciju da ne može otplaćivati svoje dugove dobavljačima te bi li u tom slučaju država morala intervenirati. "Agrokor je za hrvatsko gospodarstvo jedna od najvažnijih kompanija" Iz HUP-a, pak, kažu da menadžment tog koncerna "intenzivno radi na stabilizaciji financijske pozicije" te vjeruju da će u tome biti uspješni.  "Agrokor je velika i za hrvatsko gospodarstvo jedna od najvažnijih kompanija. Osim što ima 60 tisuća zaposlenih, od čega gotovo 40 tisuća u Hrvatskoj, surađuje s nekoliko tisuća tvrtki među kojima je priličan broj onih čije poslovanje u velikoj mjeri ovisi o Agrokoru. Stoga je razumljivo da svi sa zanimanjem prate poslovanje Agrokora pa i određene probleme s kreditnim rejtingom i financiranjem svih obveza. Agrokor ima snažne i jake brandove, kompanije koje uspješno posluju i imaju jake tržišne pozicije tako da s prevladavanje aktualnih financijskih izazova budućnost Agrokora i njegovih kompanija nije ugrožena", stoji u odgovoru HUP-a na upit. HUP još dodaje, "kako se može čuti, menadžment intenzivno radi na stabilizaciji financijske pozicije i vjerujemo da će u tome biti uspješni". Mediji navode kako je u Banskim dvorima početkom ovog tjedna održan sastanak na kojem su na temu Agrokora s predstavnicima hrvatske Vlade razgovarali i predstavnici ruske Sberbanke, jedne od većih vjerovnika tog koncerna. Na Hinin upit da tu informaciju potvrde ili demantiraju, iz zagrebačkog ureda Sberbanke su kratko odgovorili: "Sberbank je u izravnoj komunikaciji s Agrokorom međutim ne možemo detaljnije komentirati odnose s našim klijentom". Koncern od 60-tak tvrtki O značaju Agrokora za hrvatsko gospodarstvo govori podatak da taj koncern okuplja 60-tak tvrtki u Hrvatskoj i regiji, odnosno Bosni i Hercegovini, Srbiji, Sloveniji, na Kosovu, Crnoj Gori, Mađarskoj i dr. Poslovanje koncerna podijeljeno je u tri poslovne grupe - maloprodaju, koja broji 27 tvrtki, hranu, s 22 tvrtke, te ostale djelatnosti, u što se ubraja 12 Agrokorovih tvrtki.  Gotovo 80 posto poslovanja koncerna čini poslovna grupa maloprodaja, u kojoj su, primjerice, tvrtke poput Konzuma, Tiska, Žitnjaka, Eurovibe, Roto dinamica, i dr. Na proizvodnju hrane i pića 'otpada' oko 17 posto poslovanja, a u tu poslovnu grupu spadaju tvrtke poput Agrolagune, Belja, Jamnice, Leda, PIK-ova Vrbovec i Vinkovci, Solane Pag, Vupika, Zvijezde, itd.  Ostale djelatnosti čine manji dio poslovanja koncerna, a među tvrtkama u toj poslovnoj grupi su npr. Agrokor - Energija i Projektgradnja. >>Crobexi potonuli oko 3 posto pod pritiskom dionica iz sastava Agrokora >>'Agrokor je prevelika kompanija da država na nju ne bi obratila pozornost' >>Ruski veleposlanik odlučio razriješiti nedoumice o odnosu s Agrokorom 