Trebala je to biti sigurna zarada. U noći kada je postalo jasno da će Donald Trump biti novi predsjednik Sjedinjenih Američkih Država, a njegova Melania prva dama, mnogima se u Sevnici, njezinom rodnom mjestu u Sloveniji, upalila lampica iznad glave. Pa su po onoj hit-priči Hladnog piva - Zimmer frei, namah počeli mantrati “cijela će Sevnica, samo od Melanije, živjeti k’o bubreg u loju”. I krenulo je. Lokalna slastičarnica počela je prodavati tortu Melanija. Radi se o kolaču od jagoda, mascarponea i biskvita, a stoji dva i pol eura te je vrlo ukusna, piše naš reporter taj dan, svjedočeći o pravoj provali proameričkog raspoloženja u Sloveniji. Američke i slovenske zastave stajale su jedna uz drugu, lokalni pčelari već su pakirali pošiljku za Bijelu kuću, a netko se dosjetio na ulaz u Sevnicu staviti golemi plakat s Melanijinom slikom i natpisom dobrodošli. Bila je to, takorekući, gotova stvar. Maleno štajersko mjesto, dosad poznato samo po donjem rublju Lisca, konačno će početi zarađivati, a nije naodmet ni veza u Bijeloj kući, što su novinarima potvrdili i prvi susjedi Melanijine obitelji Knavs, kujući poslovne planove temeljene na činjenici da je američka prva dama nekoć ovdje živjela. A onda se ovog tjedna sve srušilo poput kule od karata, kada je na adrese svih važnijih slovenskih medija stiglo vrlo ozbiljno priopćenje iz odvjetničkog ureda ugledne slovenske odvjetnice dr. Nataše Pirc-Musar. - Ime i lik pojedinca dopušteno je upotrijebiti u komercijalne svrhe isključivo uz njegovu suglasnost. Želimo da poduzetni pojedinci toga budu svjesno, a također i činjenice da upotrebom njezinog imena za različite proizvode djela zadiru u njezina osobna prava - prava do časti, dobrog imena i dostojanstva. Ničije ime ne bi trebalo postati objekt nedostojanstvenog financijskog iskorištavanja. Nadamo se i da su poduzetni pojedinci svjesni kako ni upotreba njezine fotografije bez njezina odobrenja nije dozvoljena. S obzirom na to da su se pojavile ideje da bi ime Trump ili Melania Trump također htjeli iskorištavati, ispravno je da javnost upozorimo kako su ta dva imena zaštićene robne marke - stoji u ljubaznom, ali vrlo jasnom pismu slovenskoj javnosti i “poduzetnim pojedincima”. Jasno je kako Melanija Trump nema baš nikakve namjere dopuštati drugima da zarađuju na njezinom životnom putu od malene donjoposavske općine do supruge jednog od najmoćnijih ljudi na planetu. Također je indikativan i njezin izbor odvjetničkog ureda koji će ju zastupati u Sloveniji, jer dr. Pirc-Musar zvijezda je zaštite autorskih prava u Sloveniji s više nego impresivnom biografijom i snažnim političkim utjecajem. Nataša i Melania gotovo su vršnjakinje, 48-godišnja odvjetnica samo je dvije godine starija od buduće prve dame, te su dobre prijateljice. Ured dr. Pirc-Musar zastupa Melaniju u brojnim sporovima u Sloveniji. Pirc-Musar je, naime, nakon završetka pravnog studija šest godina radila kao novinarka i voditeljica središnjeg dnevnika slovenske nacionalne televizije, nakon čega je još pet godina zanat pekla u informativnog programu najveće slovenske komercijalne televizijske kuće POP TV. Otišla je potom u SAD, gdje je radila na najvećoj svjetskoj informativnoj TV postaji CNN u Atlanti, nakon čega je studirala medije na Sveučilištu u engleskom Manchesteru. U to je vrijeme praksu stjecala u utjecajnim medijskim kompanijama poput BBC-a, Granada TV, Sky News, Reuter TV, Border TV, te pisala za časopise i radijske postaje, a 2001. prebacila se u gospodarstvo te postala šefica korporativnih komunikacija slovenskog financijskog giganta Adria Group. Od 2003. strelovito raste i njen politički utjecaj te se zaposlila najprije na Vrhovnom sudu kao direktorica Centra za izobrazbu i informiranje, nakon čega je, na prijedlog tadašnjeg slovenskog predsjednika Janeza Drnovšeka, postala povjerenica za pristup informacijama Slovenije. Na tom ju je mjestu zadržao i predsjednik Danilo Turk. Paralelno je razvijala i međunarodnu karijeru postavši najprije potpredsjednica, a potom i predsjednica Zajedničkog nadzornog organa Europola, tijela u kojem se predstavnici članica EU brinu o zaštiti osobnih podataka pojedinaca te paze da najveća europska policijska agencija - Europol - ne krši pravila o zaštiti osobnih podataka. Od 2015. radi u vlastitom odvjetničkom uredu, te nam je rado objasnila razloge svog “upozorenja” slovenskoj javnosti. Odmah nam je rekla kako su mediji, najavljujući da Melania podnosi tužbe protiv poduzetnika koji koriste njezino ime, malo pretjerali. - Najprije, morate znati da Melania nije ljuta. Nas dvije se redovno čujemo i moj je posao objasniti joj što se ovdje događa. Moja klijentica zasad nema želju reagirati sudskim putem. No, neke granice moraju postojati - kaže dr. Pirc-Musar za Nedjeljni Jutarnji. Dodaje kako neki proizvodi na kojima se koristi fotografija i ime Melanie Trump naprosto prelaze granicu dobrog ukusa. Iako ne precizira o kojim se točno proizvodima radi, nije teško pretpostaviti. Tako u Sloveniji danas imamo med iz “Melanijinog kućnog vrta”. Kolač “Melania” uvršten je u ponudu brojnih slastičarnica. čak je i božićno drvce usred Ljubljane nazvano - Melania. Ravnateljica Melanijine osnovne škole u Sevnici već je najavila spomen-sobu u kojoj će izložiti njezine djevojačke predmete, dok su općinske vlasti obično razmišljale i o turističkoj turi “Putevima Melanije Trump”. No, najveću salvu smijeha izazvala je poznata mineralna voda Donat MG koja je izdala ograničenu ediciju bočica “Donat Trump”, u kojem su parafrazirali poznati slogan Trumpove kampanje. Pa tako “Make America Great Again”, odnosno “učiniti Ameriku ponovno velikom”, pretvoriše u “Učinite svoju probavu ponovno dobrom”. - Doista mora postojati granica ukusa. Nije toliko problem u božićnom drvcu, pa čak ni u turističkoj turi, jer moja klijentica uvijek s ponosom ističe da je iz Sevnice i to joj nije sporno. Ali, kada se ime koristi u komercijalne svrhe bez dopuštenja, to neće ići - kaže Pirc-Musar, dodajući kako su neki već stupili u kontakt s njezinim odvjetničkim uredom tražeći dopuštenje za upotrebu imena u komercijalne svrhe. - To su ljudi kojima zdrav razum kaže da naprosto ne smijete nečiju sliku bez dozvole staviti na svoj proizvod. Kraljevska obitelj u Velikoj Britaniji nalazi se na tisuće proizvoda. No, vjerujte mi, nema ni jednog proizvoda koji njihov lik koristi bez izričitog dopuštenja (a samim time i vjerojatno provizije od zarade, nap.a.) Melanijina slovenska odvjetnica ponavlja kako će svoje aktivnosti zasad svesti na ovo upozorenje javnosti. Kaže kako će eventualne daljnje mjere ovisiti od slučaja do slučaja. - Gdje god otkrijemo da se ime ili lik Melanije Trump koristi u komercijalne svrhe, pojedinca ili tvrtku ćemo najprije ljubazno upozoriti da to ne smiju raditi. Ako se ogluše, postoje načini kako to dalje spriječiti - kaže Pirc-Musar. Slovenski su mediji odmah mišljenje potražili i od prozvanih poduzetnika, no dojam je kako se oni ne boje tužbe. Tako vlasnik pizzerije Rondo iz Sevnice priznaje da mu je promet porastao za dvadeset posto otkako je prvi ponudio desert Melania na svom meniju. Kaže da se ne boji tužbe jer se konzultirao s odvjetnikom koji mu je rekao da je siguran dok god koristi samo ime Melania, a ne Melania Trump ili njezinu fotografiju. Njegova rođakinja Nuša Vidmar, pak, pod imenom Melania servira gostima mousse od bijele čokolade s orasima i jestivim zlatom, a njezin argument zašto to radi možda će razgaliti američku prvu damu. - Htjeli smo napraviti nešto lijepo poput nje. Najbolji način na koji smo joj mogli odati počast je kolačem - ispričala je novinarima Nuša, no dodala i da bi kolač odmah maknula iz ponude ako to vrijeđa Melaniju.