FOTO: HRT  U HTV-ovoj emisiji Hrvatska uživo u utorak je pušten jedan prilog o tzv. Lex Borasu, prijedlogu izmjena Zakona o znanstvenoj djelatnosti i visokom obrazovanju koje su naišle na kritike u dijelu akademske zajednice jer se čini da idu na ruku baš njemu, odnosno njegovim nastojanjima da poveća ovlasti rektora te da ne ode u mirovinu nakon što je prošle godine navršio 65.  Na početku priloga vidi se Damir Boras tijekom posjeta neke delegacije Rektoratu. Pozornost posebno privlači činjenica da rektoru svo vrijeme kišobran drži žena. Štoviše, nosačica kišobrana je ni manje ni više nego prof. Sandra Kramar, stručna savjetnica za protokol i organizaciju javnih događanja iz Ureda za odnose s javnošću.  Biblijske vrijednosti, seksizam, bonton...  Ovo je posebno zanimljivo jer je Boras, od kada je u travnju 2014. postao uvaženi prvi čovjek najvećeg hrvatskog sveučilišta, najavivši pritom vraćanje biblijskih vrijednosti na tu instituciju, imao i vremena i prilike učiti iz primjera i propusta drugih. Primjerice, mogao je naučiti iz gafa ministra Tihomira Jakovine koji je samo nekoliko mjeseci kasnije, u rujnu 2014., dozvolio da mu žena nosi kišobran za njegova posjeta poplavljenim područjima. SDP-ov ministar tada je bio oštro kritiziran ne samo zato što je dozvolio da to bude žena, iz čega se mogla iščitavati neka patrijarhalna neosjetljivost, možda čak i seksizam, kao i nepoznavanje bontona, već i zbog toga što je uopće dozvolio da mu itko nosi kišobran u tako osjetljivoj situaciji - dok je vodena stihija ljudima odnosila cijele živote, ministar se nije udostojao sam obuči čizme, zagaziti u blato i ponijeti kišobran koji će ga zaštititi od par kapi vode.  Kako se točno uloge i dužnosti visokoobrazovane stručne savjetnice i profesorice preklapaju s funkcijama sluškinje, nosačice kišobrana u Borasovom svijetu upravljanom biblijskim vrijednostima, možemo samo nagađati. S druge strane, možda je čak bolje ne znati. U civiliziranim zapadnim zemljama, u kojima se jako vodi računa o važnosti jednakosti spolova, osobito u obrazovnom sustavu i u akademskoj zajednici, ovakvo ponašanje čelnog čovjeka čelne obrazovne institucije u državi, teško bi sjelo na želudac javnosti. Kako god bilo, rektorov gaf zapalio je društvene mreže.   Na tužan propust danas je na svojem Facebook profilu, među ostalima, podsjetila i Maja Sever, urednica emisije Hrvatske uživo u kojoj je prilog pušten.  „BORASU POMOĆNICA DRŽI KIŠOBRAN!!! Na ovo su me tek sad upozorili face friendovi. Snimljeno jučer kod Senata. Rektor Boras prima nekakvu delegaciju, pada kiša, a njemu žena drži kišobran.  Ma, ovo je meni sve“, poručila je poznata HTV-ova urednica.  Komentari na temu rektorove visoko stručne nosačice kišobrana očekivano su se proširili i Twitterom.  Prilog pogledajte u videu dolje.