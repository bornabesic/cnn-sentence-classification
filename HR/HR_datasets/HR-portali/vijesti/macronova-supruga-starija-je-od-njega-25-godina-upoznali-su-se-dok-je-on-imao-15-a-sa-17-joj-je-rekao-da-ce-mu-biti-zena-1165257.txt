Baka sedmero unučadi, koja je 25 godina starija od svoga supruga kojem je čak i predavala dok je bio još tinejdžer, mogla bi postati prva dama Francuske.  Brigitte Trogneux (64) bila je učiteljica u školi u Amiensu koju je pohađao Emmanuel Macron (39), a on je glumio u njezinoj predstavi. Upoznali su se kada je imao samo 15 godina. – U dobi od 17 godina, Emmanuel mi je rekao: ''Što god radila, ja ću te oženiti'', izjavila je prošle godine Trogneux za magazin Paris Match. Brigitte je u to vrijeme bila udana majka troje djece, a veza je počela kada je on imao samo 18 godina. Macron se na zadnjoj godini srednje škole preselio u Pariz, no daljina nije prekinula vezu. Oni su se čuli svakodnevno i na telefonu su provodili sate i sate. Trogneux je u jednom dokumentarcu otkrila kako ju je Macron osvojio svojom strpljivošću. – On nije bio tinejdžer, imao je ravnopravan odnos s odraslima – izjavila je, prenosi Daily Mail. Ljubav je bila toliko jaka da se Brigitte preselila u Pariz te se rastala od supruga. Vezu su ozakonili 2007. godine. –Ne skrivam je, ona je tu cijeli moj život, oduvijek je bila – rekao je Macron koji je prošli tjedan kazao kako joj mnogo duguje. – Ona je zaslužna za ovo što sam ja danas – rekao je. Poručio je i da će ona, ako postane predsjednik Francuske, imati svoju ulogu i mjesto. Macron je, prema neslužbenim rezultatima predsjedničkih izbora, osvojio 23,82% glasova, dok je Marine Le Pen osvojila 21,58%. Odluku o tome tko će biti predsjednik Francuske građani će donijeti u drugom krugu predsjedničkih izbora 7. svibnja. >> Macron i Le Pen ulaze u drugi krug, u centru Pariza sukob prosvjednika i policije >> Mediji o izborima: 'Veliki prasak'; 'Odzvanjajuća pljuska za politički establišment' 