Predsjednica Kolinda Grabar-Kitarović uputila je u četvrtak poruku sućuti britanskoj kraljici Elizabeti II. u povodu napada u Londonu i istaknula da nas terorizam ne smije pokolebati u izgradnji boljeg svijeta, priopćio je predsjedničin ured. "Duboko me je potresla vijest o terorističkom napadu u samom središtu Londona i stradanje nevinih ljudi. Molim Vas primite, u ime državljana Republike Hrvatske i u moje osobno ime, izraze najdublje sućuti", stoji u poruci hrvatske predsjednice kraljici Elizabeti. Grabar-Kitarović dodaje da Republika Hrvatska i ona osobno najoštrije osuđuju sumanuti teroristički zločin u Londonu i izražavaju sućut i solidarnost obiteljima stradalih i cijelom britanskom narodu.  "Ovaj čin ne smije nas pokolebati u izgradnji boljeg svijeta, utemeljenog na čvrstim demokratskim vrijednostima, kao niti uzdrmati našu predanost jačanju uvažavanja svih različitosti, ali nas mora i učvrstiti‎ u snažnijoj suradnji u borbi protiv onih koji takav svijet ne prihvaćaju“, stoji u poruci hrvatske predsjednice. U terorističkom napada u Londonu u srijedu poginulo je četvero, a ranjeno je četrdesetak ljudi. >>Terorizam u Londonu. Raste broj mrtvih i ozlijeđenih