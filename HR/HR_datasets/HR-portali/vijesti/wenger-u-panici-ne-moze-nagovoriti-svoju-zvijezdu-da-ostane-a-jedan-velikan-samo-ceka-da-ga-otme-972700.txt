Foto: Getty Images/Guliver Image ALEXIS Sanchez (28) mjesecima odugovlači s odlukom o produljenju ugovora, ali od toga, pišu engleski mediji, očito neće biti ništa. Arsene Wenger mu je ponudio nekoliko varijanti, a Čileanac je sve odbio tražeći najmanje 300.000 funti tjedne plaće. Arsenal mu je ovog tjedna na stol stavio ponudu po kojoj bi zarađivao 270.000 funti tjedno, što bi s bonusima na kraju ispalo oko 300.000. No nakon što je Arsenal prošlog vikenda ostao bez Lige prvaka, izvori blisku klubu tvrde da je Čileanac prelomio da odlazi s Emiratesa te da ovako samo licitira oko visine novog ugovora s budućim klubom. A on bi mogao biti minhenski Bayern koji već duže vrijeme prati Sancheza i ovog ljeta će učiniti sve da ga dovede. Čileancu ugovor s Arsenalom ističe sljedećeg ljeta i ovo je posljednja prilika Wengeru da za svojeg najboljeg igrača dobije ozbiljan novac. O visini transfera se još ne priča, no nema sumnje da Bayern ne bi imao što tražiti bez najmanje 60 milijuna eura za igrača koji je ove sezone zabio 29 i asistirao 19 golova. Kako pišu neki španjolski mediji, u Bayernu su nekoliko puta s Arturom Vidalom razgovarali o Sanchezu i Čileanac je rekao svojim šefovima da svojeg reprezentativnog suigrača najtoplije preporučuje. "Bilo bi mi strašno drago da dođe u Bayern. On je igrač koji bi nam jako dobro došao. Odlično igra u Arsenalu, ali mislim da je došlo vrijeme u njegovoj karijeri da napravi korak više i bori se za najveće trofeje", rekao je Vidal. Da bi do transfera zaista moglo doći natuknuo je i čileanski nogometni savez koji je na popisu reprezentativaca za sljedeće utakmice kao Sanchezov klub naveo upravo Bayern. Kad su shvatili što su učinili odmah su ispravili pogrešku, ali i to može biti znak da je Bavarska upravo sljedeća Alexisova destinacija.