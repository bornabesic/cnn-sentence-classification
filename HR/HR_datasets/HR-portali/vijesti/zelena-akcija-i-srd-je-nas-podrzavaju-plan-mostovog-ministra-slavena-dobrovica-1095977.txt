Zelena akcija ocijenila je kako prijedlog Plana gospodarenja otpadom 2016. do 2020., koji je u javnu raspravu pustio Mostov ministar zaštite okoliša i prirode Slaven Dobrović, “donosi nužne promjene”. “Zelena akcija danas je poslala komentare na prijedlog Plana gospodarenja otpadom. Podržavamo temeljite promjene u sustavu koji je jedan od najgorih u EU i šteti građanima/kama i okolišu. Prijedlog Plana potiče odustajanje od uspostave skupih regionalnih centara za velike količine miješanog otpada i spaljivanje u spalionici i cementarama, a stvara preduvjete za pozitivne pomake u sustavu odvajanja, recikliranja i pravednije naplate odvoza otpada... U ovaj prijedlog Plana ugrađene su brojne kvalitetne mjere koje idu k ostvarenju tih ciljeva, poput obavezne opskrbe građana infrastrukturom za odvajanje na kućnom pragu, uvođenja naknade za odlaganje otpada, izgradnje postrojenja za sortiranje, kompostiranje i recikliranje na lokalnom nivou, izgradnje centara za ponovnu uporabu i reciklažnih dvorišta te kvalitetne edukacije i unapređenja komunalnog redarstva. Takvim sustavom teži se decentralizaciji, uspostavi malih lokalnih sustava za recikliranje i smanjenju proizvodnje miješanog otpada koji bi se prevozio do regionalnih centara gdje bi se skupo naplaćivala obrada i odlaganje... Uz to predlažemo i uključivanje mjera poput: izrade nacionalnog Plana gospodarenja opasnim otpadom; proširenja povratne naknade i za druge vrste ambalaže; zabrane besplatnog dijeljenja plastičnih vrećica; uspostave učinkovitog nacionalog sustava doniranja hrane te uvođenja proširene odgovornosti proizvođača proizvoda”, poručili su iz Zelene akcije. Ministar Dobrović podršku je dobio i od Inicijative Srđ je naš, te Građanske inicijative Pravo na zavičaj, koji poručuju “Reciklaža – In, “smećarska“ mafija – Out”. “Posljednji napadi i kritike upućene na Nacrt plana gospodarenja otpadom dolaze u prvom redu od strane lobija koji zagovara model izgradnje velikih centara za mehaničko-biološku obradu. Kako u vrijeme bivše ministrice Holy, tako i sada u vrijeme ministra Dobrovića, ta grupacija ne bira sredstva da bi svoj poslovni interes pretpostavila interesima i pravima građana RH. Zastarjela tehnologija koju “smećarski“ lobi zagovara bila je popularna 1980-ih godina i ona pretpostavlja da otpad u te mehaničko-biološke pogone dolazi izmiješan, što samim time poskupljuje i njegovu mogućnost razdvajanja, a samu mogućnost recikliranja bitno smanjuje. Jedini način da se građanima ne povećaju računi za zbrinjavanje otpada i do nekoliko puta i da se otpad zbrinjava na moderan, ekološko prihvatljiv način, jest kroz postupak razdvajanje otpada još u kućanstvima i njegovo odvojeno prikupljanje u reciklažnim dvorišnima”, stoji u priopćenju kojeg potpisuju koordinator Inicijative Srđ je naš Đuro Capor i Nevenka Grošeta Đirlić iz Građanske inicijative Pravo na zavičaj. 