Ministar pomorstva, prometa i infrastrukture Oleg Butković u utorak je rekao kako Hrvatskoj u 2017. godini na naplatu dospijeva devet milijardi kuna kredita za autoceste, istaknuvši kako će pritisak na otplatu biti sljedeće tri godine pa se zato ne smije dozvoliti pad prihoda cestarskih poduzeća. "Nama u 2017. godini na naplatu dolazi oko devet milijardi kuna i to nam je jedna od najtežih godina, a pritisak će biti još 2018. i 2019. Ne smijemo dozvoliti pad prihoda u cestarskim tvrtkama u tim godinama," rekao je Butković odgovarajući na pitanja novinara u vezi restrukturiranja cestarskih tvrtki. Najavio je da će se ići na automatizaciju naplate s tendencijom uvođenja GPS sustava. Na novinarsku opasku kako je u siječnju izjavio da su, kako se izrazio novinar, "vinjete jedino rješenje," Butković je uzvratio kako nikad nije rekao da su vinjete "jedino rješenje," nego da je rekao kako su vinjete "jedno od rješenja." "Ja sam bio zagovornik vinjeta, a i danas sam, jer smatram da je beskontaktni sustav nešto čemu moramo težiti. Ali, jedno je što ja mislim i što bih ja rado, a drugo je da nam dolazi devet milijardi kuna na naplatu. Mi autoceste nećemo prodavati niti ići na model monetizacije pa uprihoditi od koncesijske  naknade dvije ili tri milijarde eura, zatvoriti dio dugova a ceste dati nekome na 40 godina. One ostaju u hrvatskom vlasništvu, ali moramo paziti na prihode u cestarskim tvrtkama", rekao je Butković. Rekao je kako će Vlada do kraja godine usvojiti sektorske politike koje će odrediti što će se događati u cestarskom sektoru i što se mora učiniti da se cestarske tvrtke restrukturiraju.  Na upit hoće li biti otpuštanja radnika prilikom restrukturiranja cestarskih tvrtki, ministar Butković je kazao kako "neće biti masovnog otpuštanja radnika, ali će se restrukturiranje napraviti." Dodao je kako to jako dobro znaju sindikati u cestarskom sektoru i da su oni "uključeni u sve ove radnje." Butković je u utorak boravio u Trogiru gdje je o poteškoćama u izgradnji Čiovskog mosta razgovarao sa gradskim čelnicima, te predstavnicima Hrvatskih cesta i Viadukta koji je izvođač radova. >> Kamo idu naše ceste: Autoceste pod jednom, dvije ili i dalje tri tvrtke