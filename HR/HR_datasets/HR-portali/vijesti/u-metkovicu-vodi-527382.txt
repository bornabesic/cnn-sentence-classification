Metković ima novog gradonačelnika. Službeni rezultati govore da je Dalibor Milan pobijedio Katarinu Ujdur za 130 glasova i osvojio gradonačelničku fotelju (4576 - 4446). U izjavi za medije rekao je da će "HDZ imati 7 vijećnika i da je nakon 20 godina opet pobijedio u Metkoviću". Glasovalo je 67,10 % birača. Čestitao je svojoj protivnici, a za sebe je ustvrdio da je "ujedinio HDZ i okupio nove ljude". Naglasio je da će već od sutra zajednički s Ujdur raditi za dobrobit Metkovića. U stožeru MOST-a se osjeća zabrinutost, a Ujdur se kratko obratila javnosti. Očekivala je pobjedu, ali i uočila nepravilnosti u vezi dolaska glasača iz Bosne i Hercegovine. - Osobno sam na vlastite oči vidjela automobil BiH registarskih oznaka i ljude ispred biračkog mjesta koje je bilo u prvom, ali ne i u drugom krugu. Mislim da nikome nije u interesu da se dovode glasači iz drugih mjesta i to je veliki problem pograničnih mjesta, pa tako i Metkovića - izjavila je Ujdur i dodala da se danas rezultati izbora očekuju nešto ranije. Podsjetimo, upravo je Metković u prvom krugu zadnji objavio rezultate. Izjavu za medije dao je i predsjednik MOST-a Božo Petrov. - Mogu reći da je HDZ pobijedio, ali mi se ne osjećamo kao gubitnici, mi znamo koji su glasači glasali. U nekim svojim priopćenjima bilo je jasno i prije izbora da tu nije pobijedio Metković, već ljudi koji su glasovali iz druge države - kazao je Petrov. Na pitanje ima li dokaz za to, rekao je: - Pa imate aute koji su bili tu, ljude koji su snimljeni, gužve na granicama. Ali, ako je to način na koji se može pobijediti u Metkoviću onda im ja čestitam. Ljudi koji su iz Metkovića, oni su glasali za MOST, a Stipe Gabrić Jambo i Dalibor Milan će pokazati kako će oni voditi grad, to smo vidjeli u proteklih 16 godina. Imamo novu vlast pa neka oni pokažu da mogu barem jednako kao i mi - kazao je Petrov. - Stranka koja je osnovana prije četiri godine je po prvi puta u ove četiri godine uopće dovela HDZ u situaciju da moraju ići u drugi krug. HDZ više nije tako suveren na ovim prostorima. Pa mi smo druga politička opcija u cijeloj Dalmaciji - ustvrdio je bivši predsjednik Sabora.  Smatra da MOST nije kažnjen zbog izlaska iz vladajuće koalicije. - Ne bih rekao, dapače mislim da su nas građani honorirali. Vi govorite kao da smo mi imali iste startne pozicije kao i HDZ. Mi smo nastali prije tek četiri godine. Mislim da bi se HDZ trebao upitati što se s njima dogodilo - zaključio je Petrov. Tema: Lokalni izbori 2017.