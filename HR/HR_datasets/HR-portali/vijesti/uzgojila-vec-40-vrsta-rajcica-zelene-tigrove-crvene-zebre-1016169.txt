Da im nabraja nazive, Ljiljana Kolombo iz Tenje nedaleko od Osijeka rekla bi da u vrtu uzgaja zelene tigrove i crvene zebre. Riječ je o rajčicama iako to neiskusnom oku nije uvijek jasno, ni po obliku ni po boji. Kilogram za 12 kuna – Gornja joj je polovica crna, donja ružičasta. Ove su prugaste, crvene i zelene, imam i žute – ponosno urod pokazuje Ljiljana (54), vlasnica OPG-a Kolombo. Hibridi na njezinu imanju ne niču, a sorte su stigle iz Rusije, Sjeverne Amerike, s Krima... Od svih se može napraviti pravi domaći “paradajz sok” i vrhunski kečap. Ljiljana povrće uzgaja i prodaje šest godina, no ovo ljeto prvi put bere tako šarolike plodove rajčica. Ubrala je nedavno i rekordera, rajčicu tešku 1,4 kilograma. Kupio ju je jedan umirovljenik. Kilogram njezinih rajčica stoji oko 12 kuna, dok se hibridne na tržnici mogu naći za pet kuna. – Ali kada mi svoje posložimo na štand, iskaču na cijeloj tržnici – zadovoljna je ona. No ima i sumnjičavih kupaca. – Stariji znaju samo za amerikanca i volovsko srce, misle da su GMO, a baš je suprotno. Mlađi su informiraniji pa ih rado kupuju jer su drukčije – kaže. Ne zna postoje li poticaji za uzgoj rajčica, ali ona ih ne bi ni htjela. Zarade dovoljno jer rade, kako kaže, za sebe. Pomaže i sin Krunoslav (25), koji završava agroekonomiku na Poljoprivrednom fakultetu u Osijeku. Paralelni univerzum – Uzgajam ono što volim i što me veseli, zato tako i uspijevaju. No ljudi kod nas to ne žele, nego svi sade pšenicu – komentira. Iza kuće u Tenji rastu i kivi, bademi, aronija, ali i afrodizijak bamija, koji Slavonci pamte, smješka se Liljana, najviše po liku iz TV serije Izetu Fazlinoviću. A do sjemena 40-ak vrsta rajčica došla je, zanimljivo je, razmjenom na Facebook stranici “Volim rajčice”. Osnovao ju je Osječanin Dražen Karačić, a ima više od 2000 simpatizera. – U moru hibrida tražio sam rajčice s okusom. Iznenadio sam se kad sam saznao da postoji više od 10.000 popisanih sorti rajčica u svijetu. Istraživao sam i mahnito naručivao sjemenje različitih sorti i skupio ih 50-ak. Živim u malom stanu bez balkona pa sam posudio malo zemlje i zasadio ih, a viškove sam odlučio podijeliti – smješka se Karačić. Otvorio je stranicu, napisao čak i šaljivi manifest i razmjena je započela. “Sjeme je besplatno. Rad, trud, uzgoj, dijeljenje i širenje sjemena je na vama”, stoji u manifestu. Otkrili su, kaže, “cijeli paralelni univerzum”. – Zauzvrat ne tražim ništa, samo informaciju jesu li ukusne kao na slici – zaključuje. >>TOP 5 namirnica koje djeluju kao zaštitni faktor. Evo što trebate jesti za bolju zaštitu od sunca >>Ovo je doručak s kojim biste trebali započeti svoj dan?