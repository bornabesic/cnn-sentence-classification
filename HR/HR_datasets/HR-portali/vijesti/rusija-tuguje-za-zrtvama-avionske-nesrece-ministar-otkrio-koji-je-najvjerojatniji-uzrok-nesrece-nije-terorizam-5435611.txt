Rusija je u ponedjeljak proglasila dan žalosti za 92 poginulih u zrakoplovnoj nesreći nedaleko od Sočija, dok traje potraga za tijelima žrtava i crnom kutijom zrakoplova TU-154 koji se srušio u Crno more nedugo nakon polijetanja. Zrakoplov ruskog ministarstva obrane srušio se u nedjelju na letu za Siriju. U njemu se nalazilo 84 putnika i osam članova posade, a među putnicima bilo je devet novinara, te zbor i članovi plesne skupine ruske vojske Alexandrov Ensemble koja je trebala u povodu Nove godine nastupati za ruske vojnike u Siriji. U ponedjeljak su diljem Rusije zastave spuštene na pola koplja, ožalošćeni su ostavljali cvijeće i poruke u zračnoj luci u Sočiju, odakle je zrakoplov poletio, te ispred sjedišta Alexandrov Ensemblea u Moskvi. Ruski ministar transporta Maxim Sokolov rekao je novinarima da su najvjerojatniji uzrok nesreće tehnički problem ili greška pilota. "Glavni scenarij nesreće ne uključuje ideju o terorističkom činu", rekao je Sokolov. General bojnik Igor Konašenkov, glasnogovornik ministarstva obrane, rekao je da je dosad pronađeno 11 tijela poginulih, te da se nastavlja velika operacija zračne i pomorske potrage na Crnom moru u koju je uključeno oko 3500 ljudi. Konašenkov je rekao da nitko nije preživio nesreću. "Utvrđeno je područje pada zrakoplova. Preživjeli nisu uočeni", kazao je Konašenkov. Neimenovani izvor u ministarstvu je kazao da nisu pronađene splavi za spašavanje te da zrakoplov nije poslao signal SOS. Rusko ministarstvo obrane je pojasnilo da je jedan od njihovih zrakoplova TU-154 nestao s radara dvije minute nakon polijetanja iz Sočija, u južnoj Rusiji, gdje je nakratko sletio na putu iz Moskve kako bi se opskrbio gorivom i nastavio let prema ruskoj vojnoj bazi Hmejmim nedaleko od Latakije u Siriji. Riječ je o bazi iz koje ruske snage provode zračne udare protiv pobunjenika u Siriji. U televizijskom obraćanju predsjednik Vladimir Putin, koji se nalazi u Sankt Peterburgu, proglasio je 26. prosinca danom žalosti. Srušeni zrakoplov Tupoljev proizveden je 1983. godine. Dijelovi zrakoplova pronađeni su u Crnom moru na dubini od 50 metara, na oko 1,5 kilometara od ruske obale. Zrakoplovi TU-154 datiraju iz kasnih 60-ih godina kada ih je proizvedeno više od tisuću. Ti su zrakoplovi doživjeli niz velikih nesreća od 2000. u kojima je poginulo više od 800 ljudi, uključujući i poljskog predsjednika Lecha Kaczynskog čiji se Tupoljev srušio kod ruskog grada Smolenska 2010.