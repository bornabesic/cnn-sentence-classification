Vjerovnici Agrokora čekaju utorak kako bi od Sberbanke doznali hoće li Agrokoru odobriti injekciju svježeg novca u sklopu plana likvidnosti. Riječ je o sindiciranom kreditu koji se najavljuje od prošlog tjedna, a koji bi uz plaćanje kamate značio i pristajanje Ivice Todorića na promjenu dijela uprave koncerna. Vjerovnici strpljivo čekaju ruski potez jer je ipak u pitanju više od 27 milijardi kuna. Dobavljači traže način da naplate svojih 16 milijardi kuna pa su se tijekom ponedjeljka udružili i zajedno idu u Banske dvore po pomoć od Vlade. I dok poslovnjaci kojima Todorić duguje novac smišljaju način kako stabilizirati Agrokor, a bez prevelikog ulaganja, predsjednik Sabora Božo Petrov smislio je instant-rješenje. Ne radi se o nacionalizaciji Agrokora, pojasnio je, nego o klasičnom “in and out” potezu, što se u financijskom svijetu naziva “bail in” model. Država nema novca – U trenutku kada vam se ruši kompletan gospodarski sustav, ulazite, stabilizirate, konsolidirate tvrtku i nakon toga je dijelite, prodajete – pojasnio je Petrov novinarima, ali nije specificirao odakle državi novac za plaćanje Agrokorovih dugova. Sve i da država nacionalizira Agrokor bez novca, morala bi otplatiti njegovih 45 milijardi kuna duga, a u kratkom roku skupiti barem 25 milijardi kuna za kredite i dobavljače. Država novca nema, ima ga Sberbank. A čelnici ruske državne banke trebali bi tijekom dana objaviti plan odnosno odluku hoće li Todoriću odobriti veću tranšu novca ili neće. Rusi su, kažu nam izvori, razgovarali i s domaćim bankama koje bi se u slučaju njihove inicijative pridružile u kreditiranju Agrokora, a još se ne zna koja bi pozicija ulagača u PIK kreditu bila. Hoće li sudjelovati u planu likvidnosti ili će mirno čekati lipanj 2018. kada mogu naplatiti 523 milijuna eura koje im duguje koncern Ivice Todorića. Jedino zajedničko Rusima i Petrovu je to da žele maknuti Ivicu Todorića s ključne pozicije u tvrtki. – Na Agrokor je oslonjeno 150.000 građana i radnih mjesta i više od 5000 dobavljača i kada kažem da će se štititi gospodarski sustav, to znači da će se stvoriti modeli, da postoje već određeni modeli po kojima će se zaštititi svi oni koji nisu krivi za ovu situaciju. A u svim tim modelima ne postoje ni nacionalizacija ni gospodin Todorić, ni u upravljačkoj niti u vlasničkoj strukturi – izjavio je Petrov na marginama Večernjakove konferencije “Hrvatska kakvu trebamo”. Rusi su prema Todoriću pomirljiviji pa traže tek da postave svoje ljude u upravu koncerna koji bi bili zaduženi za financije, kako bi mogli pratiti financijske tokove. To je uvjet za daljnje financiranje. I dok Petrov vjeruje da Vlada može financirati preuzete Agrokorove dugove, premijer Andrej Plenković, šef Vlade u kojoj sudjeluje i Most, smiruje situaciju, poziva na spuštanje lopte i naglašava da je riječ o privatnoj tvrtki u koju se država previše ne može miješati. – Podsjećam da je riječ o privatnoj kompaniji. Mi ćemo učiniti sve da hrvatsko gospodarstvo i naš financijski sustav budu stabilni i očekujem da uprava Agrokora donosi mudre i korisne odluke i za kompaniju i za sve njezine partnere – kazao je Plenković. Dobavljači nastupaju zajedno Pet važnih Konzumovih dobavljača – Kraš, Dukat, Vindija, Franck i Podravka – sjelo je u ponedjeljak za zajednički stol kako bi našli neku moguću strategiju, ne samo vraćanja dugova i budućeg poslovanja, s obzirom na to da se velikom dijelu njih trećina plasmana odnosi upravo na Konzumove dućane. Koncentriraju se na zadržavanje stabilnosti svojih kompanija pa stoga traže i da budu uključeni u sve komunikacije o sudbini koncerna. Zato će u Banskim dvorima razgovarati s potpredsjednicom Vlade Martinom Dalić. Neslužbeno se iz izvora bliskih Vladi doznaje da za početak mogu ponuditi tek razgovor i ohrabrenje, što dobavljačima puno znači. Ako je Vlada razgovarala s financijskim vjerovnicima, onda sigurno zna i pravo stanje i brojke, kažu dobavljači koji žele znati više o pravom stanju u Agrokoru. Misle i da Vlada zna koji su načelni planovi Sberbanke. Žele te informacije jer moraju znati kome će i hoće li moći dalje plasirati proizvode. – Naša je intencija stabilnost naših kompanija i stabilnost poslovnog koncerna Agrokor, našeg najvećeg distributera i kanala za prodaju u Hrvatskoj – rekao je nakon sastanka predsjednik uprave Kraša Damir Bulić. Jedan od dobavljača naglašava upravo da je komunikacija najbitnija da nitko ne izgubi živce, koji su ovih dana vrlo tanki, pogotovo dobavljačima jače izloženim Agrokoru. A živce su izgubili burzovnjaci i srušili Crobex za 1,05 posto. Nervoza dobavljača prelila se na ulagače, a najviše su izgubile tvrtke iz Todorićeva koncerna pa je tako Jamnica izgubila više od 168 milijuna kuna svoje vrijednosti, a Ledova dionica pala je za tri posto. Srušile su se i dionice dobavljača, pa je Podravka izgubila oko 70 milijuna kuna tržišne kapitalizacije, a dionica Atlantic grupe pala je točno za jedan posto, na 892 kune.      >> Sberbank spreman i dalje financijski podržavati Agrokor >> Slovenski mediji o rješenjima krize: Sberbank će kupiti Agrokor za jednu kunu Damir Bulić, predsjednik uprave Kraša: Naša intencija je stabilnost naših kompanija i stabilnost Agrokora, našeg najvećeg distributera, najvećeg kanala za prodaju u Republici Hrvatskoj Maksim Poletajev, potpredsjednik Sberbanke: Još ne mogu procijeniti koliko će dodatnog novca biti potrebno, ali po razgovoru s glavnim dobavljačima i kredi-torima pretpostavljam da bi iznos mogao biti znatno smanjen Božo Petrov, predsjednik Sabora: Model je klasični “in and out” potez. U trenutku kada se ruši cijeli gospodarski sustav, ulazite, stabilizirate, konsolidirate tvrtku i nakon toga je dijelite, prodajete Srećko Nakić, potpredsjednik Atlantic Grupe: Svaki sastanak u situaciji otežanog poslovanja ima logiku i odazvat ćemo se svakom primjerenom pozivu ako je sastanak pripremljen profesionalno Tijekom dana insinuiralo se da se već razgovara o preuzimanju nekih od tvrtki iz Agrokorova koncerna, a da ima potencijanih kupaca među domaćim ulagačima nagovijestio je i Petrov. Doznajemo da se o tome nije razgovaralo niti se može još razgovarati. Uzme li se pak u obzir da Podravka ima dovoljno kapitala, opcija da u budućnosti preuzme neku od Agrokorovih kompanija nije potpuno isključena. Čelni čovjek Atlantic grupe Emil Tedeschi izjavio je nedavno da snima kompanije iz slične branše, a za Večernji list izjavio je da meta može biti i Agrokorova kompanija. – Ne znam da se nešto prodaje, ali ću uvijek realno reći da smo mi kao kompanija u načelu zainteresirani za biznise hrane i pića koji su komplementarni onome što mi radimo, pod uvjetima koji su tržišno prihvatljivi. Uvijek je to pitanje trenutka te cijene i uvjeta – izjavio je prije mjesec dana Tedeschi. Atlantic grupa nije se pojavila na sastanku dobavljača u ponedjeljak, ali će nazočiti sastanku u Vladi. – Nijedan pojedinačni dobavljač nema pravo kalkulirati s pozicijama ostalih dionika u medijima i prejudicirati dogovor netočno informirajući javnost – pojasnio je odluku o izostanku sa sastanka Srećko Nakić, potpredsjednik Atlantic grupe. 