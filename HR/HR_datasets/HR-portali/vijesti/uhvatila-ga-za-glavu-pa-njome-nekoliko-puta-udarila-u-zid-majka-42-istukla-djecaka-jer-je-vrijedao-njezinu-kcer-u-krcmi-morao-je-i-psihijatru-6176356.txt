Zbog pokušaja nanošenja teških tjelesnih ozljeda djetetu, Općinsko državno odvjetništvo u Gospiću je podiglo optužnicu protiv 42-godišnje Ivane P. iz Otočca. Ona je u prosincu prošle godine ispred kafića Babaloo istukla maloljetnika, inače prijatelja njezine 16-godišnje kćeri, jer joj se mladić obratio na vulgaran i uvredljiv način. Ona poriče počinjenje kaznenog djela, tvrdeći da ga je samo povukla za majicu, ali joj ne idu u prilog iskazi svjedoka, kao ni ozljede koje je zadobio mladić. Tužiteljstvo se priklonilo toj, brutalnijoj verziji događaja, koja kaže da je Ivana u kafić došla po dojavi da joj se kći ne osjeća dobro. Mladić joj je dobacio nekoliko ružnih riječi, ona mu se približila, uhvatila ga rukom za glavu te tako njome nekoliko puta udarila u zid. Onda ga je obuhvatila rukama i odgurnula. On je, kazao je, “ošamućen” pao na pod. Zadobio je tjelesne ozljede glave, uha i koljena, a zatražio je i pomoć psihijatra. Tužiteljstvo od suda traži za nju uvjetnu kaznu od četiri mjeseca zatvora s rokom kušnje od dvije godine.