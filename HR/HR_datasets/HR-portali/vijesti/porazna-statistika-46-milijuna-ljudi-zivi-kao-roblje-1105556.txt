U gotovo 60 posto zemalja vlada visok rizik robovskog rada u lancu proizvodnje, pokazuje globalno izvješće objavljeno u četvrtak koje na sam vrh u eksploataciji ljudi svrstava Sjevernu Koreju.  Procjenom podataka o trgovini ljudima, o ropstvu, nacionalnih zakona i primjene tih zakona u 198 zemalja, tvrtka Verisk Maplecroft ističe da 115 zemalja ima velik ili krajnje velik rizik korištenja robovskog rada.  – Zapravo, malo je zemalja u svijetu imuno na moderno ropstvo – navodi Alex Channer, vodeći analitičar za istraživanje ljudskih prava u Verisk Maplecroft.  Gotovo 46 milijuna ljudi diljem svijeta živi kao roblje, prisiljeno je raditi u tvornicama, rudnicima i na poljoprivrednim dobrima, prodavano je za seks, uhvaćeno u dužničko ropstvo ili je rođeno u ropstvu, navodi skupina za ljudska prava Walk Free Foundation u indeksu o ropstvu za 2016. Moderno ropstvo pojam je koji obuhvaća trgovinu ljudima, prisilan rad, dužničko ropstvo, trgovinu seksualnim uslugama, prisilni brak i druge oblike eksploatacije nalik ropstvu.  Indija i Kina imaju ekstreman rizik Verisk Maplecroft objavljuje svoj indeks kako bi pomogao poslovnim krugovima da identificiraju zemlje koje imaju najveći rizik robovskog rada u različitim sektorima od ribarstva, rudarstva do tekstilne industrije.  Nakon Sjeverne Koreje, zemlja s najvećim rizikom robovskog rada slijede Južni Sudan, Sudan te Demokratska Republika Kongo, jedna od najvećih svjetskih proizvođača kobalta koji se koristi u elektronici.  Velike izvoznice Indija i Kina imaju "ekstremni" rizik od robovskog rada u lancu proizvodnje, zajedno s DR Kongom i Bjelokosnom Obalom, koja je vodeći proizvođač kakaa.  Europska unija izložena je "srednjem riziku" korištenja robovskog rada, a Velika Britanija, Njemačka, Danska i Finska su četiri velika europska gospodarstva koja imaju nizak rizik robovskog rada.  – Općenito, većina zemalja ima umjeren do odličan zakonski okvir. No razlike su u tome kako se učinkovito ti zakoni primjenjuju – navodi Channer.  >> Robovi u 21. stoljeću jer EU ne zna što bi s imigrantima