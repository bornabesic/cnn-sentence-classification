Sa  svojim  društvom u kojem je bio i Frano Despić 15. ožujka 2008. išao sam  kroz  par  Ribnjak  prema benzinskoj pumpi INA-e. Na dvije ili tri klupe sjedile  su neke djevojke i 20-ak dečki. Počelo je dobacivanje. Prvo smo se verbalno  sukobili,  a  nakon toga je nastala opća tučnjava i kaos. Mene je počeo udarati jedan dečko viši od mene, a Frane Despić mi je prišao kako bi mi  pomogao.  Tom dečku koji me je tukao, prišao je drugi, pa su me obojica tukla.   Vidio  sam da Frane ima pjenu na ustima, a ja sam zadobio udarac u glavu.  Nisam  siguran  jesam li udaren bocom ili letvom ili nečim sličnim.  Pao  sam  na  pod  i  gazili  su  me  pa  sam  izgubio svijest. Kada sam se osvijestio,  vidio  sam da je sve puno policije i krvi. Ugledao sam Franu i Antu  u  lokvi krvi. Policajac mi je rekao da je Frane mrtav, a Ante je pao na koljena. Sjećam se njegovog vriska te da je tu bila neka djevojka, no ja od  šoka  nisam  razumio  što ona priča. No sjećam se da mi je netko iz one grupe  dečkiju  dobacio:  P....,  sada ste dobili što ste trebali! Nisam ni osjetio  da  sam  uboden  nožem,  a  tek  sam  na  Hitnoj shvatio što mi se dogodilo. Kod sebe sam imao školski ruksak i na njemu su bile dvije rupe od noža - ispričao je u svom iskazu Domagoj Ljubunčić, mladić koji je u ožujku 2008. bio ranjen u zagrebačkom parku Ribnjak, dok je njegov prijatelj Frane Despić (18) ubijen. Zbog   Despićeva  ubojstva  i  pokušaja  ubojstva  Domagoja  Ljubunčića  na zagrebačkom  Županijskom  sudu sudi se Aleksandru Koprenici (30), a suđenje mu  je  počelo  u  prosincu  2015.  nakon prevrata i obrata dostojnih nekog američkog  blockbustera.  Naime, Koprenica je za ovo nedjelo bio osumnjičen još 2008., no tužiteljstvo je par mjeseci nakon događaja obustavilo istragu zbog   nedostatka  dokaza.  Kazneni  progon  Koprenice  potom  je  preuzela Despićeva  majka,  no  optužnica i njezina žalba su odbijeni. Novi preokret dogodio se u siječnju 2013. kada tužiteljstvo ponovo pokreće istragu protiv Koprenice  i  to  nakon što su došli do svjedokinje koja je tvrdila kako je vidjela  da  je Koprenica izbo Despića. Stoga je zatražena obnova postupka koji  je  nastavljen  u  travnju  2013.  kada su odbijene žalbe Kopreničine obrane.  Novi  preokret  se događa tijekom istrage, jer ključna svjedokinja mijenja  iskaz te tvrdi da nije vidjela kako je Koprenica izbo Despića, već je  to  čula  od  drugih.  No  usprkos  svemu,  optužnica  protiv Koprenice potvrđena  je iz trećeg pokušaja, a suđenje je počelo koncem prošle godine. Na  početku  postupka Koprenica je zanijekao krivnju, a nož kojim je Despić  ubijen  posebno  je  zanimljiv,  jer je na njemu nađen Kopreničin, ali ne i Despićev DNK, što bi bilo logično, ako je tim nožem izboden. Pojašnjavajući tu  činjenicu, vještaci su na jednom od prošlih ročišta naveli da to što na nožu nema Despićevih bioloških tragova, ne znači i da ih nije bilo, odnosno da je moguće da su uklonjeni. Je  li  Koprenica  uistinu  izbo  Despića,  utvrđivat će se tijekom sudskog postupka,  a  Ljubunčić je u svom iskazu kazao, kako mu je Koprenica poznat te je dodao: -  Nisam  vidio da je itko imao nož, a što se tiče Frane, vidio sam samo da mu pjena izlazi na usta. On mi je i takav pomagao te me je gurao u stranu. Ljubunčić je dodao da su verbalni sukob na Ribnjaku započele dvije djevojke koje su njemu njegovom društvu dobacivale prostote. -  One su bile jako proste, a nakon toga u prepirku su se uključili i dečki koji su bili s njima. Sukob je počeo kada smo mi prolazili pored klupica na kojima  su  oni sjedili. Nastao je metež i svi su se tukli sa svih strana - kazao je Ljubunčić. Dodao  je  kako  nakon događaja nije vođen na na policiju kako bi prepoznao dečke  koji su ga tukli,  što je okarakterizirao žalosnim, a da nije bio na prepoznavanju,  kazao  je i Ante Despić, brat ubijenog Frane, koji je ostao kod iskaza koji je dao ranije. >> Koprenica: Ne smatram se krivim za smrt Frane Despića 