Nakon dovršenog kriminalističkog istraživanja u Odjelu općeg kriminaliteta Službe kriminalističke policije PU šibensko-kninske, protiv 19-godišnjeg Tina Šunjerge osumnjičenog za ubojstvo oca Marina (45) i majke Silvane Šunjerge (46) podignuta je kaznena prijava za dva teška ubojstva Županijskom državnom odvjetništvu za mladež te je u ponedjeljak oko 19 sati predan pritvorskom nadzorniku ove Policijske uprave. Kako navode u policiji, osumnjičeni je 25. ožujka između 16 i 18 sati u Čistoj Velikoj, radi neslaganja roditelja oko njegova ponašanja, na okrutan i podmukao način usmrtio svoje roditelje vatrenim oružjem. Osummnjičeni je ubojstva izvršio pištoljem koji je legalno posjedovao njegov preminuli otac i koje je čuvao na zakonom propisani način. Do oružja, pak, 19-godišnjak je došao provalom u sef. Policija je priopćila da je dovršeno i kriminalističko istraživanje nad jednim maloljetnikom, 18-godišnjakom i 20-godišnjakom, a koji su osumnjičeni za neprijavljivanje kaznenog djela. Policija ih sumnjiči da nisu prijavili kaznena djela teškog ubojstva u Čistoj Velikoj, iako su znali da je počinjeno teško kazneno djelo i da bi njihova prijava omogućila i znatno olakšala otkrivanje djela i počinitelja. Osumnjičeni 18-godišnjak i 20-godišnjak uz kaznenu prijavu Županijskom državnom odvjetništvu za mladež, predani su pritvorskom nadzorniku, dok je osumnjičeni maloljetnik kazneno prijavljen redovnim putem.