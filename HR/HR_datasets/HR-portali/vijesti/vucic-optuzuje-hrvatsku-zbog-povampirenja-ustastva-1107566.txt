Predsjednik vlade Srbije Aleksandar Vučić u petak je u Donjoj Gradini u Bosni i Hercegovini zaoštrio retoriku na račun Hrvatske opisavši je kao "mjesto povampirenja ustaške ideologije", a istodobno je zaprijetio kako "neće dopustiti novu 'Oluju'". Vlade Srbije i Republike Srpske (RS) zajednički su organizirali okupljanje u mjestu Donja Gradina gdje su tijekom Drugog svjetskog rata provođena pogubljenja zatočenika ustaškog koncentracijskog logora Jasenovac. Odabran je baš 21. kolovoza kao datum za koji se tvrdi da je 1941. godine označio osnutak tog zloglasnog logora, no dostupni podaci govore kako je Donja Gradina mjestom masovnih likvidacija postala tek od siječnja 1942. godine. U patetikom ispunjenom govoru koji je tim povodom održao, Vučić je kazao kako se i danas na Srbe ponovo pokušava "nasaditi krivnja" jer se sjećanjem na ustaške zločine pokazuju upornima, jer ne odustaju i jer pamte. Istaknuo je kako je danas pred RS i Srbijom zadaća utvrditi točan broj Srba stradalih u NDH. "To moramo uraditi i zbog povampirenja ustaške ideologije u suvremenoj Hrvatskoj", kazao je srbijanski premijer. Dodao je kako svi mogu posvjedočiti da se "iz ponora povijesti na pozornicu ponovo vraćaju ideje nekadašnje NDH". "Nikada više nikome nećemo dopustiti ni Jasenovac ni Jadovno ni Jastrebarsko, ali ni 'Oluju'. Srbin više neće u jamu, Srbin više neće bespogovorno u smrt", kazao je Vućić. Ustvrdio je istodobno kako Srbija time nikome ne prijeti i želi mir i najbolje odnose s onima "koji su htjeli da Srba nema". "Želimo biti svoji na svome i živjeti svoje srpske živote u srpskim opancima i pod srpskom kapom", poručio je Vučić koji je u govoru koristio i sintagme poput one o "pokopanom srpskom dječjem svijetu" u Jasenovcu, a predbacio je Hrvatskoj i to što se u njoj danas brojni utrkuju dokazati kako im je djed bio ustaša.  Konstatirao je da su u konačnici pobijedili Srbi jer danas u Donjoj Gradini pjevaju "Bože pravde". Predsjednik RS Milorad Dodik u svom je govoru neuobičajeno bio odmjereniji od Vučića iako se koristio dvojbenim podatkom o 500 tisuća Srba ubijenih u Jasenovcu, odnosno o 700 tisuća ukupnih žrtava. Dokumentirani i potvrđeni podaci govore o nešto više od 83 tisuće žrtava ustaških zločina u Jasenovcu od čega je bilo 47 tisuća Srba, 16 tisuća Roma, 13 tisuća Židova, preko 4 tisuće Hrvata i više od tisuću muslimana. Ratovi 90-ih godina zbili su se zbog sustavnog prešutkivanja razmjera zločina iz prošlosti, uvjeren je Dodik. Kazao je kako je nedopustivo što zločini u NDH nisu dobili pravnu kvalifikaciju genocida, posebice jer "neki danas u Hrvatskoj prekrajaju povijesne čiinjenice" i time, kako je istaknuo, dovode u pitanje temelje europske demokracije zasnovane na antifašističkoj borbi. "Vjerujemo da današnja Republika Hrvatska nije fašistička NHD. Mi srpski lideri vjerujemo u to i gradimo politku mira i suradnje i poručujemo: slavite vaše pobjede samo nemojte slaviti naše tragedije", kazao je Dodik. Goran Latinović, predstavljen kao profesor povijesti iz Banje Luke, u istupu označenom kao sat povijesti na komemoraciji u Donjoj Gradini prije istupa Vučića i Dodika iznio je skandalozne i šovinizmom začinjene tvrdnje o tome kako se uništenje Srba planiralo stoljećima te kako je to zajednički projekt hrvatske politike i Katoličke crkve. Zagrebačkog nadbiskupa kardinala Alojzija Stepinca Latinović je opisao kao izravnog eksponenta ustaške ideologije. Njegova je teza kako je Jasenovac tek logični ishod takvih planova jer zločini NDH, kako je kazao, nisu samo ustaški nego zločini cijele jedne države "koju je podržala velika većina hrvatskog naroda". Dodao je kako je i većina muslimana u BiH tada bila "u službi politike genocida". Vlasti poratne Jugoslavije anonimni banjalučki povjesničar optužio je za sustavno prikrivanje razmjera ustaških zločina, a današnju Republiku Hrvatsku opisao je kao neku vrstu sljednice ideologije zločina.  "Granica na Drini ostao je ideal hrvatske nacionalne politike", poručio je Latinović dodajući da se stoga danas "srpski nacionalni interesi ne brane na Drini nego na Uni". Okupljanje u Donjoj Gradini proteklo je uz potpuno ignoriranje činjenice da je to mjesto dio Bosne i Hercegovine. Bile su istaknute samo zastave Srbije i RS, a intonirana je jedino srbijanska državna himna. >> Vučić u petak u Donjoj Gradini na komemoraciji žrtvama Jasenovca 