S dolaskom lijepoga vremena i visokih temperatura, zmije, koje obožavaju toplinu, pa u proljeće izlaze iz skrovišta i pare se, sve se češće mogu vidjeti i na neuobičajenim mjestima u velikim gradovima diljem Hrvatske. Tako su prije nekoliko dana građani u centru Splita uočili kravosasa, a kako bi se izbjegla nepotrebna panika i širenje straha, reagirala je i lokalna veterinarska ambulanta Anima. - Dragi svi, prije nego što polovica vas padne u nesvijest, ova vrsta zmije potpuno je bezopasna i zato vas molimo da ih ne ubijate. Riječ je o zaštićenom kravosasu, koji je, između ostaloga, i koristan jer hvata miševe te štakore. Iako je većini ljudi nelagodno vidjeti ih, to nikako ne opravdava njihovo ubijanje. Ako naiđete na njih i trebate pomoć ili savjet, obratite mi se u inbox - napisali su splitski veterinari na svojoj Facebook stranici.   Inače, kravosas je europska najduža neotrovnica - može narasti i do dva metra. Gornja strana tijela joj je žuta, crvenosmeđa ili sivosmeđa i ima dvije tamne pruge sa svake strane na leđima. Plijen lovi za topla i oblačna vremena te u sumrak, a u Hrvatskoj živi na čitavom obalnom području te nekim otocima. I stanovnici metropole ovih dana imali su bliske susrete sa zmijama - jedna je, naime, viđena u naselju Savica, druga na Jarunu, a treća je mirno progmizala kroz dvorište kultnog kafića Krivi put u blizini Cibonina tornja u Zagrebu.