Svjedoci stravičnog napada koji se sinoć dogodio na Londonskom mostu, rekli su da se napad dogodio oko 22 sata. To je područje prepuno barova i  kafića te se očito ciljalo na mlade koji su u subotu navečer izišli u provod.    Jedan od očevidaca napada, muškarac po imenu Gerard dao je sve od sebe da zaustavi trojicu napadača koji su nožem napadali ljude na londonskom mostu. Nakon mosta, utrčali su u pubove i klubove gdje su napadali još ljudi, no Gerard je trčao za njima i pokušao ih zaustaviti. – Vidio sam kako su nožem napali jednu djevojku ispod mosta za vlak, a ja nisam mogao ništa učiniti. Izboli su je sigurno 15 puta. Onda su napali jednog muškarca. Počeli su trčati, a ja sam počeo galamiti ljudima da bježe, da je riječ o teroristima. Slijedio sam ih do ulice Borough Market, a oni su upali u Tavern i izboli izbacivača te su utrčavali u ostale kafiće i samo napadali koga su stigli. Ja sam galamio 'bježite, bježite' te sam bacao boce na njih kako bi pomogao ljudima – ispričao je Gerard. – Vidio sam policiju kako trči u pogrešnom smjeru pa sam im viknuo da slijede mene jer ja znam gdje su pa su zajedno sa mnom trčali. Kada smo došli iza ugla, čuo sam tri pucnja i muškarci su ležali na podu. Mislim da su nosili lažne pojaseve za bombe jer nisu imali nikakve bombe na sebi. Kada policija bude vidjela snimke i mene kako bacam boce i čaše na njih znam da će izgledati glupo, ali sam pokušao spasiti ljudske živote – dodao je londonski heroj.  Mark Roberts, jedan je od svjedoka koji je u to vrijeme bio na mostu, rekao je za CNN da je kombi krenuo sa sjeverne strane i gazio je pješake pred sobom ostavljajući tijela iza sebe. Tvrdi kako je kombi išao najvećom brzinom, a jedna je osoba čak odbačena oko šest metara u zrak. Kosio je sve pred sobom sve dok nije udario u autobusnu stanicu i to ga je zaustavilo.  Brad Meyers, rekao je da je vidio da je netko skočio s mosta  u vodu kako bi izbjegao smrt. - Koliko sam ja vidio, pet ili šest tijela je ležalo na cesti nepomično. Izgledalo je baš kao vozač kombija namjerno cilja ljude kako bi ih pregazio.  Roberts je rekao kako je čuo pucnjavu oko 10 minuta kasnije. Tvrdi da je oko stotinjak ljudi bilo na mostu u tom trenutku.  - Zaledio sam se, da budem iskren. Nisam znao u kojem smjeru bi bježao, kombi je prešao na drugu stranu mosta.  Netko je pitao "što se događa?", a čuo se odgovor: "čovjek s ogromnim nožem je tamo i ide prema nama." Svi su počeli trčati prema restoarnima i pokušavali se skriti od napadača, rekao je jedan svjedok.     Tada se iznenada u restoranu pojavio napadač s ogrmnim nožem, neki su ljudi bili uvjereni da je riječ o drugom napadaču, ali bilo je toliko kaotično da je to teško za reći sa sigurnošću, rekao je očevidac. Napadač je zabio konobarici nož u vrat dok se skrivala iza šanka, a zatim je napao i muškarca i ubo ga u leđa dok je pokušavao pobjeći iz restorana.  Još jedan očevidac rekao je da  je maskirani muškarac ušao u  El Pastor restoran niže niz ulicu i napao nožem ženu.     Jack Applebee, vlasnik restorana, rekao je da je stajao vani kada su ljudi počeli trčati niz ulicu. Svojim je gostima restaorana rekao da se vrate unutra, da će zatvoriti vrata, a onda je, tvrdi, vidio trojicu muškaraca pred restoranom, jedan je u ruci držao mačetu. Applebee tvrdi da on sam nije znao što bi tada napravio. Kada su muškarci krenuli niže niz ulicu, navukli su zasune, zatvorili restoran, a pet minuta kasnije čuli su se pucnji. Oko 90 minuta kasnije, policija je evakuirala restoran.