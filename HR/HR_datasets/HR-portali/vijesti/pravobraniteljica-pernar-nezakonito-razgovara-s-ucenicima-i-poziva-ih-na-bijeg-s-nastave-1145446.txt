Pravobraniteljica za djecu Ivana Milas Klarić pozvala je na zaštitu škola od političkog iskorištavanja djece, najnoviji primjer čega vidi u, tvrdi, ulascima zastupnika Živog zida Ivana Pernara u srednje škole gdje mimo zakona razgovara i fotografira se s učenicima i fotografije objavljuje na Facebooku, pozivajući ih da pobjegnu s nastave i posjete ga u Saboru. "Najnoviji primjer nedopuštenog političkog iskorištavanja djece je djelovanje zastupnika Hrvatskoga sabora Ivana Pernara, za kojeg smo doznali da nezakonito, mimo svih propisa i pravila, ulazi u srednje škole gdje razgovara s učenicima, fotografira se s njima i objavljuje njihove fotografije na svojem Facebook profilu. Putem Facebooka objavljuje kako mu ravnatelji pojedinih škola nisu dopustili ulazak te poziva učenike da pobjegnu s nastave i posjete ga u Saboru", navodi pravobraniteljica u priopćenju. Dodaje kako su u njenom uredu doznali i da je Pernar u nekim školama ulazio u učionice tijekom nastave i ometao rad učenika i nastavnika. "Nasilnim ulaženjem u prostor škola i pozivanjem učenika da napuste nastavu ugrožava se sigurnost učenika, potiče ih se na neprimjereno ponašanje i kršenje školskih pravila, a pritom se povređuje i privatnost učenika jer je njihove fotografije objavljuju na javno dostupnom FB profilu", ističe Milas Klarić.  Napominje kako je već postalo uobičajeno da, kao pravobraniteljica za djecu, uoči izbornih kampanja mora podsjećati političare da ne iskorištavaju djecu za ostvarivanje vlastitih političkih interesa, ali da nažalost takvi pritisci na djecu postaju sve bezobzirniji i sve brutalniji. "Zgrožena sam takvim ponašanjem jednoga zastupnika Hrvatskoga sabora, kojega na poštivanje pravnog poretka Republike Hrvatske obvezuje i prisega dana u Saboru. Nitko, pa ni saborski zastupnici, ne smije neovlašteno ulaziti u škole i ometati školski rad. Najoštrije osuđujem takve postupke te upozoravam na nužnost zaštite djece i prostora odgojno-obrazovnih ustanova od takvoga 'političkog' djelovanja pojedinaca, koji ne prežu ni od izravnog uvlačenja učenika u političku propagandu, iskorištavanje djece za vlastitu političku promociju i svoje političke ciljeve", poručuje pravobraniteljica.   Dodaje kako škole moraju biti prostor u kojem će učenici biti slobodni od takvih pritisaka, navodeći kako je radi zaštite prava i interesa djece o spomenutim incidentima obavijestila Državno odvjetništvo, Ministarstvo znanosti i obrazovanja i Agenciju za zaštitu osobnih podataka. "Pozivam Ministarstvo znanosti i obrazovanja te osnivače škola da školama daju jasne upute i podršku u zaštiti učenika i sprečavanju neovlaštenog ulaska stranih osoba u prostore odgojno-obrazovnih ustanova", zaključuje u priopćenju. >> VIDEO Pernar ponovno napravio show i napustio sjednicu: Očekujem od saborske straže da se ispriča!