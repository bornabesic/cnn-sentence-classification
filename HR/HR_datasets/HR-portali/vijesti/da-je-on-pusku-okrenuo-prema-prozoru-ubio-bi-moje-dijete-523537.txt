U Novoj Gradiški divljala su dvojica policiji otprije poznatih prijestupnika. Noćni pohod su M. Š. i K. F. završili pucnjavom.  Oni su u kasnim noćnim satima svratili na benzinsku crpku u Slavonskom Brodu, gdje nisu platili račun. Potom su se autom zaletjeli u poznati novogradiški ugostiteljski objekt, a završilo se pucnjavom iz “dugih cijevi”. Svladali su ih specijalci.  - Ništa mu nisam skrivio. Njih su dvojica problematični, poznati su policiji otprije. M. Š. ima oko 200 kaznenih prijava, bio je u zatvoru, ali uvijek bi ga otac izvukao iz nevolje u koju bi upao. Čuo sam da je M. Š., prije nego što su njih dvojica krenuli u svoj neslavni pohod, napao oca i da je pucao u dvorištu. Šokiran sam i ne mogu doći k sebi - rekao nam je vlasnik ugostiteljskog objekta.  I nije sve završilo time. M. Š. je otišao u dvorište sina vlasnika kuće u kojoj se nalazi kafić Numero te iz puške nekoliko puta pucao u parkirani Smart.  - Nisam bio kod kuće. U njoj su bili supruga i sin (11). Dijete još nije otišlo spavati, bilo je za kompjutorom. On je stajao u dvorištu tri metra od prozora i pucao u auto. Da je pušku okrenuo prema prozoru, ubio bi mi dijete – ispričao je potreseni vlasnik izrešetanog automobila.  Pred kuću u Ulici baruna Trenka, gdje su se sakrili izgrednici, a u kojoj živi K. F. (26), u nedjelju nešto poslije dva sata iza ponoći stigli su specijalci iz Osijeka koji su došli u pomoć kolegama iz Slavonskog Broda. Znali su da su naoružani te su ih pozvali da izađu iz kuće i predaju se. U 6.50 sati pokušali su pobjeći, ali ih je sačekala policija i uhitila.  - Nakon krim obrade najvjerojatnije će biti predani istražnom sucu koji će donijeti odluku o daljnjem postupanju - rekla je Kata Nujić, glasnogovornica brodsko-posavske policije.  