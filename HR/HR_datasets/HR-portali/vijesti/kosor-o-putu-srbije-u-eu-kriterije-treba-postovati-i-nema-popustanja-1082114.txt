Međusobno iskustvo Hrvatske i Slovenije u pregovorima s Europskom unijom o članstvu u toj integraciji moglo bi se iskoristiti da se Srbiji koja čeka na otvaranje 23. poglavlja pomogne u tom procesu, ali i pojasne sve njegove teškoće i izazovi, napisala je u autorskom članku za ljubljanski dnevni list "Dnevnik" nekadašnja hrvatska premijerka Jadranka Kosor. "Države koje su bile u sastavu nekadašnje Jugoslavije okreću se Europskoj uniji kako bi ubrzale gospodarski oporavak, popravile međusobne odnose uništene ratom, te učvrstile demokratske institucije", navela je u svom prilogu za slovenski list Kosor, dodavši da je odluka Srbije da nakon tragične prošlosti odlučno zakorači prema Europi dobrodošla. No, taj put nije lak jer nitko u EU-u ne pokazuje entuzijazam prema proširenju iako je ideja i dalje živa, navodi bivša predsjednica hrvatske vlade koja je opisala što je poduzela kad je došla na to mjesto u situaciji kad je jedna članica EU-a (Slovenija) blokirala 14 od 35 pregovaračkih poglavlja zbog bilateralnog graničnog problema i što su joj tada govorili dužnosnici u Bruxellesu. "Rekli su mi - kad ispunite sve što od vas očekuju članice, završit ćete pregovore, a ako ih ne ispunite, onda ih nećete završiti", ispričala je Kosor. To se naravno odnosilo na slovensku blokadu, dodala je Kosor. No, s druge strane, dugotrajna blokada države koja je u pregovaračkom procesu može se vratiti "kao bumerang", navela je Kosor, te ocijenila da bi bilo dobro da sadašnja hrvatska vlada pokrene pregovore sa Srbijom o rješenju otvorenih pitanja zbog kojih Hrvatska ima rezerve na otvaranje nekih pregovaračkih poglavlja Srbije. Uz ona koja su istaknuta zbog poglavlja 23 Hrvatska i Srbija imaju i neriješena granična pitanja, kako je to bilo i u slučaju Hrvatske i Slovenije. Kako se pokazalo u vrijeme kad je Slovenija blokirala Hrvatsku, pritisak neke države s vremenom može izazvati učinak bumeranga. Zato to iskustvo treba primijeniti i u slučaju Srbije, osobito kod 23. poglavlja, navela je Kosor za ljubljanski "Dnevnik". "I Hrvatska i Slovenija mogu posvjedočiti da u pregovorima nema i ne može biti popuštanja, te da je potrebno ispuniti sve kriterije. A popuštanja nema jer se u pregovaračkom procesu sve reforme i promjene čine zbog države kandidatkinje za članstvo, a ne zbog Europske unije", ustvrdila je. Zato u pregovorima za kandidatkinje samo iskrene promjene, demokratski postupci i vladavina prava mogu osigurati uspjeh, upozorava Kosor, pozivajući se na svoje iskustvo u pregovorima s Bruxellesom. "Hrvatska ima veliku priliku da tijekom pregovora Srbije s EU-om ostvaruje i svoj nacionalni interes u rješavanju otvorenih pitanja, pri čemu hrvatska vlada treba imati jasnu politiku", tvrdi Kosor i ne trebaju bježati od odgovora kako se postaviti, te samo ponavljati rečenicu da Srbija mora ispuniti sve uvjete koji su bili postavljeni i Hrvatskoj na europskom putu. Po njenoj bi ocjeni hrvatske i srbijanske vlasti tijekom pregovora Srbije s EU-om mogle same riješiti dobar dio spornih pitanja kao što je sporni srbijanski zakon o univerzalnoj sudskoj jurisdikciji, te pitanje nestalih osoba, za koje Kosor smatra da je među najvažnijima, ako ne i najvažniji problem u međusobnim odnosima. "S dobrom voljom, odlučnošću i otvorenošću problemi bi se mogli uspješno riješiti, ali samo ako predstavnici dviju vlada ozbiljno sjednu za pregovarački stol", napisala je Jadranka Kosor za ljubljanski "Dnevnik". >> Vučić može ostvariti mit koji Milošević nije uspio: svi Srbi živjet će u jednoj državi. U Europskoj uniji 