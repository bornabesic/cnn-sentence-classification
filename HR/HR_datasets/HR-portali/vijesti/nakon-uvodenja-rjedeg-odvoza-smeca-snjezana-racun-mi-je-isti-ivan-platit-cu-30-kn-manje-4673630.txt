Snježana Dragelj Vergaš iz Sesveta neugodno se iznenadila kada je vidjela račun od Holdinga za kolovoz, jer je pod stavku Čistoća pisalo da mora platiti 75 kuna. To je isti iznos koji je plaćala prošlih nekoliko mjeseci, ali problem je u tome što joj je smanjen broj odvoza smeća s tri na dva puta tjedno, čime joj je račun, prema najavama Grada, trebao biti manji za 30 posto. Svoje je nezadovoljstvo odlučila prijaviti nadležnima. - Zvala sam Čistoću i objasnila im kako mi je račun ostao isti, iako je smanjen broj odvoza, a najavljeno je da će cijena biti niža. Oni su me uvjeravali da je 75 kuna najniža moguća cijena i da se ne može smanjiti neovisno o broju odvoza - rekla je Snježana te dodala kako je kasnije saznala da istu sudbinu dijeli još nekoliko stanara iz njezina susjedstva. S druge strane, Ivanu Dubajiću iz Središća račun za osmi mjesec snižen je sa 76 na 46 kuna, što znači da cijena ipak može biti niža.  - Iskreno, cijena ni prije nije bila toliko velika i 30 kuna ne igra veliku ulogu, ako će haustor biti ugodnog mirisa. Radije bih da se vrati odvoz smeća s dva na tri puta tjedno, jer ne želim da mi zgrada zaudara po smeću - ispričao je Ivan te dodao kako će se u slučaju pogoršanja žaliti Holdingu da vrati stari raspored odvoza smeća. Iako Ivan nije oduševljen smanjenjem računa, povlači se pitanje zašto je njegov račun smanjen, dok je Snježani, koja je prije plaćala isti iznos kao i on, račun ostao isti. Odgovor koji je Snježana dobila iz Čistoće je time izgubio temelj, a neslužbeno smo od zaposlenika iz Holdinga saznali kako je trenutno na snazi i novi i stari sustav obračunavanja naplate za Čistoću. Naime, prema novom modelu naknada se izračunava po volumenu kante za smeće, koja je u većini slučajeva 80 litara, pomnoženo s brojem odvoza tjedno. Od 1. kolovoza u 80 posto Zagreba broj odvoza je s tri puta tjedno smanjen na dva, a jedanput tjedno se smeće odvozi sa slabije naseljenih rubnih dijelova grada, dok je u centru grada broj odvoza ostao isti - tri puta tjedno. Iako su u Čistoći neslužbeno rekli da iznos računa ne može biti manji od 75 kuna, postoje brojni takvi primjeri, poput obitelji Stančić iz Medvedgradske ulice koja je jučer dobila račun od 34,89 kuna, što je za 3,60 kuna manje u odnosu na srpanjski račun. Nisu oni jedini. Mnogi građani koji žive u malim stanovima ovih su dana dobili manje račune nego što bi dobili da plaćaju po novom modelu - volumenu kante pomnoženom s brojem odvoza. Riječ je, doznajemo, o tzv. korektivnom popustu za stanove manje kvadrature. - Prijašnji način naplate temeljio se na površini, i korisnici u relativno malim stambenim objektima plaćali su niže iznose naknada od onih u većim, bez obzira na količine proizvedenog otpada. Novi sustav obračuna usluge, kada ne bi bilo popusta, kod tih bi korisnika, rezultirao i većim iznosima naknada za uslugu prikupljanja miješanog komunalnog otpada. Iz tog razloga uveli smo popuste za sve fizičke osobe. Na taj način svi korisnici usluga plaćaju niže naknade nego po prijašnjem sustavu koji se temeljio na zaduženoj površini objekta korisnika usluge - objasnila nam je jučer Mirka Jozić, pročelnica Ureda za gospodarstvo. Voditeljica Čistoće Marina Lovrečki najavila je da će u kolovozu krenuti podjela kanti za papir kućanstvima, a zatim će provesti anketu među građanima kako bi vidjeli žele li komposter ili kantu za miješani komunalni otpad. No, anketa se još nije održala. Poručila je da građani mogu sami izabrati volumen kanti putem zahtjeva koje trebaju dostaviti Čistoći. Međutim, problem je što nema kanti manjih od 80 litara, što je mnogim građanima previše. Lovrečki je odgovorila da zakonski okvir predviđa spremnike od 80, 120, 240 i 1100 litara, na što je gradonačelnik Bandić najavio da je spreman potaknuti izmjenu zakona.