Foto: 123rf  GRANIČNA policija Bosne i Hercegovine izvijestila je kako je u prva tri mjeseca ove godine u usporedbi s istim razdobljem 2016. udvostručen broj ilegalnih migranata koji preko teritorija te zemlje pokušavaju doći do neke od članica Europske unije. Posljednji takav slučaj zabilježen je proteklog vikenda kada su granični policajci spriječili osam osoba pri pokušaju ilegalnog ulaska u Hrvatsku.  U okolici  Bihaća u subotu je otkrivena skupina od osam ilegalnih migranata koji su naknadno izjavili kako dolaze iz Afganistana, Šri Lanke i Pakistana. Uz njih je uhićen i 38-godišnji državljanin BiH pod sumnjom da im je pomagao u pokušaju ilegalnog prelaska granice. Najbrojniji "ilegalci" iz Pakistana  U pisanoj izjavi dostavljenoj medijima ravnatelj Granične policije BiH Zoran Galić istaknuo je kako je u prvom tromjesečju u ilegalnom prelasku državne granice otkrivena 81 osoba, što je 40 osoba više nego godinu dana ranije odnosno čak 97,56 posto.  Od ukupnog broja ilegalnih migranata njih 79 je otkriveno pri pokušaju ilegalnog ulaska u BiH dok su pri nezakonitom izlasku iz BiH otkrivene dvije osobe.  Na graničnim prijelazima otkriveno je 36, a izvan njih 45 osoba.  Među "ilegalcima" dominirali su državljani Pakistana kojih je bilo 35, deset ih je bilo iz Sirije kao i s Kosova a bilo je i nekoliko ilegalnih migranata iz Afganistana, Alžira, Iraka, Irana, Turske, Palestine i Indije.