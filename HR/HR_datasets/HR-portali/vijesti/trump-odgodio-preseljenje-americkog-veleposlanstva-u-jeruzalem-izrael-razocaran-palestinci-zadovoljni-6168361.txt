Američki predsjednik Donald Trump u četvrtak je potpisao dokument o odgodi preseljenja američkog veleposlanstva u Izraelu iz Tel Aviva u Jeruzalem, izvijestila je Bijela kuća, izbjegavši kontroverzni potez koji bi zakomplicirao njegove napore da ponovno pokrene dugi zastoj u izraelsko-palestinskim mirovnim pregovorima. Trump je tijekom predizborne kampanje 2016. obećao da će premjestiti veleposlanstvo, no umjesto toga se odlučio nastaviti politiku svojih prethodnika. "Predsjednik Trump u više je navrata govorio o nakani da preseli veleposlanstvo. Nije sporno hoće li se to dogoditi, samo je pitanje kada", priopćila je Bijela kuća. Izraelci su razočarani Trumpovom odlukom, no kazali su kako se nadaju da će se preseljenje realizirati kasnije. Za razliku od njih, palestinski dužnosnici u četvrtak su kazali da je Trumpova odluka "pozitivan i značajan potez". Američki predsjednik donio je odluku koja će "pojačati izglede za postizanje mira", kazao je glasnogovornik palestinskog predsjedništva Nabil Abu Rudeina.