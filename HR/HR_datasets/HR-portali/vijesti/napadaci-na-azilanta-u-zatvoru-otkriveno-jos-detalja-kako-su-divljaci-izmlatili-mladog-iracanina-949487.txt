Foto: Kristina Štedul Fabac/Pixsell OTKRIVENI su još neki detalji napada na mladog imigranta koji se dogodio prije dva dana.  Policija je jučer izvijestila kako su za napad na mirnog i tihog 18-godišnjeg azilanta osumnjičeni 36-godišnjak, 21-godišnjak te jedna maloljetna osoba, a kako je neslužbeno doznao KAportal, maloljetnik je sin 36-godišnjeg napadača!  Sada je i Županijsko državno odvjetništvo iznijelo još neke detalje ovog divljačkog napada. Napadači su azilanta držali oko struka i udarali po glavi i tijelu.   "U Općinskom državnom odvjetništvu u Karlovcu su, po primitku kaznene prijave Policijske uprave karlovačke od 8. veljače, ispitana dvojica hrvatskih državljana (1981. i 1996.) zbog osnovane sumnje da su počinili kazneno djelo teške tjelesne ozljede iz članka 118. stavka 1. Kaznenog zakona/11. (9. 2. 2017.)  Postoji osnovana sumnja da su osumnjičenici 7. veljače 2017. na ulici u Karlovcu; s ciljem da ga teško ozlijede; fizički napali državljanina Iraka (1999.) odnosno azilanta u Republici Hrvatskoj na način da ga je prvoosumnjičenik udario šakom u predjelu glave, a potom ga rukama uhvatio oko struka te ga tako obuhvaćenog rukama držao dok su ga drugoosumnjičenik i treća maloljetna osoba rukama udarali po glavi i tijelu. Oštećenik je zadobio teške tjelesne ozljede.  Općinsko državno odvjetništvo u Karlovcu je protiv prve dvojice osumnjičenika podnijelo sucu istrage Županijskog suda u Karlovcu prijedlog za određivanje istražnog zatvora temeljem članka 123. stavka 1. točke 2. i 3. Zakona o kaznenom postupku", stoji u priopćenju Županijskog državnog ovjetništva.