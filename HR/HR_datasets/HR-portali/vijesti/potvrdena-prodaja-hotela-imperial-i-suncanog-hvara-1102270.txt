Upravno vijeće Centra za restrukturiranje i prodaju jednoglasno je donijelo odluku o prodaji 50 posto rapskog Imperiala Valamaru i AZ društvu za upravljanje obveznim mirovinskim fondom, te je prihvatilo da većinskom vlasniku Sunčanog Hvara slovačkom Prime Tourist Resortu (PTR) prepusti 30 posto dionica hvarske tvrtke, a na temelju ponude za preuzimanje koju je PTR po zakonu morao objaviti. Prodajom dviju tvrtki država je dobila 400 milijuna kuna. CERP je odgađao potvrditi tu odluku, s obzirom na to da se nije znalo smije li tehnička vlada donositi odluke o prodaji, bez obzira što su procesi počeli puno prije. Ured za zakonodavstvo dao je neodređenu odluku, a opozvani premijer Tihomir Orešković jučer je izjavio da se u prodaju ide, kako ovih tvrtki, tako i Badela.  - Zajedno vidimo veliki potencijal za daljnji razvoj turističke ponude na otoku Rabu kao jedne od vodećih hrvatskih turističkih destinacija. Daljnji razvoj destinacije temeljit će se na budućim ulaganjima u portfelj s ciljem podizanja kvalitete usluge i sadržaja prema višoj kategorizaciji, unapređenom korporativnom upravljanju i bliskoj suradnji s lokalnom zajednicom u postizanju održivog turizma i gospodarskog razvoja otoka Raba - priopćeno je iz Valamara i AZ obveznih mirovinskih fondova.  S liste tvrtki u CERP-u izbrisat će se manjinski udjeli države u Poljoprivredi Lipik i Autoprijevozu Otočac, za koje su se našli kupci i od čije prodaje će država dobiti 2,5 milijuna kuna. Na sjednici je i dana informacija o Badelu za koji bi kroz koji dan Ministarstvo gopodarstva trebalo dati konačnu odluku čija će se ponuda prihvatiti - domaće Meteor grupe ili slovačkog St. Nicolausa. >> Od Imperiala i Sunčanog Hvara državi oko 400 milijuna kuna 