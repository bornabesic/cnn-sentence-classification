Kako se sve promijeni. Začas. 'Kolege iz Mosta su pokazali da imaju neki elementarni moral i da, kad konačno moraju odlučiti, odaberu ono što je ispravno', rekao je Peđa i pri tome se čak nije ni zacrvenio. SDP je zahtjevom za razrješenje ministra Marića izazvao potres u Vladi. Što dalje? O tome i ostalim aktualnim političkim temama u emisiji Nedjeljom u dva govori potpredsjednik SDP-a Peđa Grbin. Stanković ga je podsjetio da su imali Most na svojoj strani: ‘Volio bih da ne moramo pokretati ovakve inicijative i da nema krize. Kolege iz Mosta su pokazali da, ako ništa drugo, imaju neki elementarni moral i da, kad konačno moraju odlučiti, odaberu ono što je ispravno.’ Analitičari su komentirali da je Most posljednjim potezima počinio ‘samoubojstvo’, te da se radi o političkoj opciji kojoj se ne može vjerovati. Grbin se ne slaže s tim ocjenama. ‘Ne bih se složio u potpunosti. Tih sukoba interesa u hrvatskoj politici je u HDZ-u toliko da takav brak mora puknuti. Pokažite mi takav sukob interesa u SDP-u, kao što su primjer Marića, Karamarka ili Sanadera. Most je težak, ali niti jedna suradnja nije laka’, rekao je i dodao: ‘Do smjene Petrova dolazi u trenutku kad je on konačno odlučio reagirati na sukob interesa u Vladi. Koji će biti rezultat smjene Bože Petrova? Na čelo Sabora dolazi Reiner, Brkić… Što god mislio o Petrovu, meni kao pripadniku opozicije je bolje da na čelu Sabora sjedi čovjek koji je u četvrtak prihvatio inicijativu koju smo pokrenuli. Ili mi je bolje da tamo sjedi recimo Milijan Brkić? Nismo podržali inicjativu opoziva Petrova, nećemo glasati za to.’ Govoreći o odlukama koje u srijedu čekaju saborske zastupnike Grbin je komentirao: ‘U ovom tenu saborsku većinu nema nitko. Hoće li tako biti sutra, ne možemo znati. Sljedeći dani će biti dinamični. Imamo raspravo o ministru Mariću, potom o povjerenju predsjedniku Sabora. Takva se smjena nije dogodila koliko je meni poznato od smjene Stjepana Mesića.’ Dotaknuo se i inicijative za smjenu ministrice Dalić kojoj također zamjera sukob interesa, ali i Lex Agrokor. ‘Danas iz dana u dan izlaze podaci koji ukazuju da je izrada tog zakona bila sve samo ne transparentna. Primjerice, saznali smo da su prilikom izrade zakona sudjelovali vanjski suradnici, a Dalić ne želi reći tko točno. Ministrica Dalić u priopćenju kaže da tim suradnicima nije ništa plaćeno. Je li im plaćeno tako da zastupaju Agrokor? Jučer gđa Dalić govori da je bila na čelu radne grupe koja je izrađivala zakon – mi do jučer nismo znali ni da postoji radna grupa! Tko su ti ljudi, kako se to radilo?’ Nije ga zaobišlo ni pitanje isplaćivanja poticaja Agrokoru za vrijeme SDP-a: ‘Poticaji su sukladno zakonima isplaćivani mnogima, radi se o poticajima u poljoprivredi. Ako postoji sumnja da je i jedna lipa isplaćena protivno zakonu, reagiraju ne samo hrvatske nego i europske institucije koje sprečavaju muljanja s europskim novcima. Ako je netko nekome pogodovao, onda mora biti kažnjen.’