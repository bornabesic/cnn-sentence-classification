Britanski parlament prihvatio je plan premijerke Therese May o održavanju prijevremenih parlamentarnih izbora s 522 glasova za i 13 glasova protiv. Redovni izbori trebali su se održati 2020., no May je jučer naglasila kako ih želi provesti već  8. lipnja ove godine kako bi ojačala svoju pregovaračku poziciju uoči pokretanja procesa izlaska Velike Britanije iz Europske unije.  Za raspisivanje izbora bila joj je potrebna podrška dvije trećine od 650 zastupnika. Prijedlog su prihvatili gotovo svi konzervativci, velik broj laburista je bio suzdržan, a njih 9 je uz pripadnike sjevernoirskih socijaldemokrata i nezavisnih zastupnika bilo protiv, piše britanski Guardian.  May je uoči glasovanja istaknula da bi prijevremeni izbori mogli pridonijeti jedinstvu parlamenta u vezi s njezinim planom za Brexit, te spriječiti nestabilnost.  "Mislim da u ovom iznimno važnom času za našu zemlju moramo biti jedinstveni u Westminsteru, a ne podijeljeni", rekla je May u parlamentu. "Zato bi glasovanje za izbore bila ispravna i odgovorna odluka", zaključila je. EU čeka izbore  Predsjednik Europske komisije Jean-Claude Junckerje naglasio kako pravi pregovori o Brexitu mogu početi tek nakon što se ti izbori održe, izjavio je njegov glasnogovornik Margaritis Schinaz.  Schinas je rekao da je Juncker sinoć telefonom razgovarao s britanskom premijerkom Theresom May, nakon što je objavila odluku o raspisivanju izbora. U utorak je s premijerkom May razgovarao i predsjednik Europskog vijeća Donald Tusk, koji će 29. travnja predsjedavati sastankom čelnika 27 zemalja članica EU-a, na kojem bi trebali izglasati smjernice za pregovore s Velikom Britanijom. Glavni pregovarač EU-a za pregovore o Brexitu Michel Barnier ranije je očekivao da bi pregovori mogli započeti početkom lipnja, ali to je sada dovedeno u pitanje i vjerojatno će se morati čekati na formiranje nove britanske vlade. Škotski referendum  Škotska premijerka Nicola Sturgeon izjavila je da će pobjeda njezine Škotske nacionalne stranke (SNP) na prijevremenim izborima  onemogućiti britanskoj premijerki da zaustavi novi referendum o škotskoj neovisnosti. Škotska je glasovala protiv neovisnosti na referendumu 2014. godine, ali se izjasnila za ostanak u Europskoj uniji 2016. dok je Ujedinjeno Kraljevstvo kao cjelina glasovalo za izlazak iz EU-a. "Pobijedi li na ovim izborima u Škotskoj SNP, a ne konzervativci, tada će se pokušaj Therese May da blokira naš mandat kojim bismo škotskom narodu pružili izbor u pogledu vlastite budućnosti pretvoriti u prah", rekla je Sturgeon novinarima u Londonu. SNP trenutačno ima 54 od 59 škotskih mjesta u britanskom parlamentu u Westminsteru, dok konzervativci Therese May imaju jedno mjesto. Škoti su 2014. s razlikom od 10 postotnih bodova glasali za ostanak u Ujedinjenom Kraljevstvu, no SNP želi ponovljeni referendum unutar sljedeće dvije godine, tvrdeći kako je britanska odluka o izlasku iz Europske unije znatno promijenila situaciju. >>EU tuguje – Britanija prva članica koja ga je napustila >>Britanska premijerka May aktivirala Brexit: Ovo je jedinstvena prilika za Ujedinjeno Kraljevstvo! 