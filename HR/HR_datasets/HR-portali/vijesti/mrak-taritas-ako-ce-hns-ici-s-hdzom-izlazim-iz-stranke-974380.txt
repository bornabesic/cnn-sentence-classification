Foto: Robert Anic/PIXSELL KANDIDATKINJA za gradonačelnicu Zagreba, Anka Mrak Taritaš na svojem je Facebook profilu objavila kako je njezin stav oko preslagivanja vlade uz pomoć HNS-a jasan. "Koncentrirana sam potpuno na Zagreb i uvjerena sam u pobjedu. Molim sve da izađu na izbore. Moj stav je jasan i ja se ne predomišljam. Bila sam protiv preslagivanja s HDZ-om prije tri mjeseca, mjesec dana, jučer, danas, ali i sutra za tjedan, mjesec ili šest mjeseci", poručila je Anka Mrak Taritaš na svojem Facebook profilu.  Time je potpredsjednica HNS-a još jednom poručila kako neće pristati na to da HNS oformi vladu s HDZ-om.    "U nikakvom preslagivanju neću sudjelovati" Mrak Taritaš danas je održala i konferenciju za medije na kojoj se osvrnula na najave o suradnji HNS-a i HDZ-a. "Ja imam svoje ime i svoj stav i obraz i želim uzdignute glave hodati Hrvatskom. Nisam za nikakvo preslagivanje ni pod kakvim uvjetima. Ja sam bila ministrica iz kvote HNS-a u vladi gospodina Milanovića i dva puta sam zahvaljujući preferncijalnim glasovima ušla u Sabor. O preslagivanjima sam saznala iz medija", kazala je Mrak Taritaš. "U HNS-u koji će ući u preslagivanje ne vidim svoje mjesto i neću sudjelovati. Ja svoje birače ni u jednom trenutku neću iznevjeriti", dodala je.  "Ja o pregovorima s HDZ-om slušam samo od novinara. Fokusirana sam na lokalne izbore. Izađite u nedjelju na izbore!", poručila je Mrak Taritaš.