Policijski službenici su u petak u poslijepodnevnim satima pronašli i uhitili Danijela Brnosa za kojeg se sumnja da 7. svibnja oko 14 sati ispred hotela u Vrsaru pucao u djevojku i mladića, priopćila je policija. Osumnjičeni Brnos je uhićen u Vodnjanu i odveden u prostorije PU istarske na krim istraživanje.  Brnos je izrešetao bivšu djevojku Martinu T. (20) iz okolice Poreča i njezina kolegu Roberta C. (24) iz Bala. Danijel Brnos, bivši dečko ranjene djevojke, u nedjelju ju je nešto prije 14 sati dočekao dok je dolazila u popodnevnu smjenu ispred hotela Pineta u Vrsaru. Porječkali su se čim je izašla iz vozila. Vidjevši da mu kolegica ima problem, u pomoć joj je iz hotela priskočio kolega s posla Roberto. Bez riječi je odmah pao pokošen mecima. Uplašena djevojka je pokušala pobjeći, no i ona je odmah pala pokošena s dva metka. Vidjevši oboje na tlu, Danijel se, prije nego što će pobjeći u tamnom sportskom BMW-u, vratio do ranjenog mladića i opet pucao u njega. Ranjenu djevojku i ranjenog mladića odvezli su u pulsku bolnicu. Brnosa je policija tražila od nedjelje. Bila se pojavila i informacija da se skriva u vikendici u šumi između Vrsara i Limskog kanala.  - On je od puberteta problematičan. Koliko god nas je sve ovo šokiralo, nije nas iznenadilo da je to napravio, pa je to razlog što s Danijelom godinama ne komuniciramo - s priličnom dozom straha progovaraju bliži bjegunčevi rođaci iz okolice Pule.   