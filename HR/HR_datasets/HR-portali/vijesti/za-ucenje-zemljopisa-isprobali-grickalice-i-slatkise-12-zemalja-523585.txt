Povodom Dana Europe u Osnovnoj školi Vrpolje kod Šibenika osmislili su vrlo zanimljiv projekt - učitelji i đaci ove škole preko e twiningsa povezali su se s učiteljima i đacima iz 12 osnovnih škola iz 12 europskih država. Priredili su prezentaciju onoga što su naučili o tim državama uz jedan djeci vrlo zanimljiv detalj -  kolege đaci iz Bugarske, Češke, Španjolske, Portugala, Italije, Njemačke, Slovačke, Mađarske, Norveške, Finske, Švedske, Slovenije i Velike Britanije u Vrpolje su poslali 12 kutija s nacionalnim grickalicama i slatkišima.   - Bugarska je najveći proizvođač ruža na svijetu. Jedina je zemlja koja nikad od svog osnutka nije mijenjala svoje ime. Sofija, glavni grad Bugarske, je najstariji glavni grad u Europi. Bugari klimaju glavom za ne, a vrte glavom lijevo-desno za da. Bugari su narod čiji pripadnici baš svaki dan konzumiraju jogurt. Bugarska atletičarka Stefka Kostadinova drži svjetski rekord u skoku u vis sa 2,09 metara koji i danas nakon 28 godina nije oboren. To je najdugovječniji rekord u svijetu sporta. U Bugarskoj živi baba Vanga, proročica čija se proročanstva uistinu ostvaruju - obznanili su kolegama učenici 8. razreda Andija Vučak i Paula Burazer.  Po nekoliko učenika, uz pomoć glazbe i videa s projektora, upriličilo je ovakvo petminutno predstavljanje svake države, a onda je uslijedilo najzanimljiviji dio - degustacija grickalica i slatkiša koje su vršnjaci u 12 europskih država izabrali da prezentiraju njihovu zemlju.   Osim okusa, djeci je bio vrlo zanimljiv i dizajn njihove ambalaže. Projekt su uz pomoć djece osmislili i proveli profesorica zemljopisa Antonija Petković i profesor talijanskog jezika Karlo Klarin. Svaka od 12 europskih škola poslala je paket u vrijednosti od 15 eura ill oko 100 kuna.  - Među ostalim, po izgledu svakog od ovih stolova može se vidjeti velika razlika u vrijednosti novca u različitim zemljama - rekao je Klarin, pokazujući razliku između prepunog stola bugarskih slatkiša i vrlo 'prozračnog' stola s njemačkima.    Svim europskim školama koje su poslale pakete vrpoljački đaci uzvraćaju istom mjere - svaka će dobiti pun paket hrvatskih grickalica i slatkiša koji će dalekim kolegama biti jednako egzotični kao što su nama danas bili egzotični njihovi.   