HDZ-ov saborski zastupnik Željko Fiolić izjavio je  da odgovornost za "događaj u MUP-u", osim bivšeg SDP-ova ministra unutarnjih poslova Ranka Ostojića, zbog neprovođenja kadrovskih reformi snose i sadašnji ministar Vlaho Orepić te njegov stranački šef Božo Petrov. – Ovaj nemili događaj u MUP-u pokazuje da je prvi potpredsjednik vlade Tomislav Karamarko bio u pravu kada je tražio da se u tom resoru brže krene u reforme s obzirom na to da je rukovodeći kadar imenovan temeljem natječaja SDP-a – kazao je Fiolić. HDZ-ov predstavnik dao je izjavu za novinare u stranačkom sjedištu nakon što se doznalo da je za krađu zlata i novca iz policijskog sefa u sjedištu kriminalističke policije osumnjičen nedavno smijenjeni načelnik zagrebačke službe organiziranog kriminaliteta Željko Dolački, u čijem su uredu nalazio provaljeni sef. Fiolić kaže da je, prema njihovim saznanjima, načelnik službe organiziranog kriminaliteta u trenutku suspenzije radio temeljem naloga, bez rješenja o rasporedu na radno mjesto, što je, smatra, posljedica kadroviranja bivšeg ministra i SDP-ove Vlade. Dodao je da odgovornost bivšeg ministra treba utvrditi, odnosno u konkretnom slučaju vidjeti koliko trenutačno rukovodnih djelatnika MUP-a radi s nalozima. – Nalog traje 30 dana prema Zakonu o državnim službenicima, a sve iznad toga je nezakonito – rekao je Fiolić. Očekuje da će ministar unutarnjih poslova konačno krenuti u utvrđivanje svih nepravilnosti u MUP-u, u prvom redu radi građana "jer već ovo pomalo daje jednu nesigurnost u rad MUP-a". Fiolić je napomenuo da ministar u svom kabinetu ima ured za unutarnju kontrolu koji je korektiv i koji ima mogućnost nadzora Ravnateljstva policije i svih operativnih službi. – Poznato je da je taj gospodin bio već u nekoliko predmeta čak i suspendiran od  MUP-a. Vidite kakvo je to kadroviranje bivšeg ministra da raspoređuje ljude koji su faktički bili na rubu suspenzije, odnosno vratili se u sustav da raspoređuje takve ljude na tako važna mjesta – kazao je Fiolić, dodavši kako misli da je to nedopustivo. Upitan je li sadašnji ministar imao dovoljno vremena da provede internu kontrolu i vidi s kime radi, Fiolić je kazao kako drži da je imao i da je proteklo vrijeme kad je trebao žestoko reagirati. – Jednostavno ne mogu vjerovati da se došetao u MUP i samo tako sjeo u fotelju ministra – kazao je Fiolić. Upitan bi li se sad na posao trebali vratiti bivši ravnatelj policije Vlado Dominić, načelnik zagrebačke policije Goran Burušić koji su zbog krađe iz policijskog sefa odstupili s dužnosti, Fiolić je rekao da su oni, koliko mu je poznato, raspoređeni na druga radna mjesta. – Postavlja se pitanje što radi ministar u cilju utvrđivanja svih mogućih nepravilnosti u MUP-u – kazao je Fiolić, dodavši kako je tim događajem smanjeno povjerenje građana u policiju, zbog čega bi se svi trebali potruditi kako bi se vratilo to povjerenje, a u prvom redu ministar i njegov stranački šef. Upitan kolika je odgovornost Orepića i Petrova, Fiolić je rekao: – Teško je utvrditi jer je kriminalističko istraživanje u tijeku, ali da ima još takvih slučajeva, ima, da ministar sa svojim stranačkim šefom ne reagira, to je poznato. Zaključio je da se sve te nepravilnosti bivše sistematizacije održavaju na povjerenje. >>Uhićen Željko Dolački! MUP objavio: Razriješena je pljačka zlata u Heinzelovoj >>Velika istraga Večernjeg: Nije bilo provale, policija je po svoj prilici opljačkana iznutra Ministar unutarnjih poslova Vlaho Orepić rekao je, gostujući u RTL-u Danas, kako je slučaj krađe u Heinzelovoj pokazao da policija ima životnih problema, ali da se protiv njih mogu i znaju boriti. - Kad se posao da u ruke struke, bez dodira politike, slučajevi se brzo rješavaju. Ovdje je osnovno za primijetiti da kad struci date stvar u ruke oni to riješe i to će tako biti u Ministarstvu unutarnjih poslova - rekao je Orepić koji nije želio govoriti konkretnije o slučaju. - Bitno je naglasiti da je policija stručno i brzo odradila slučaj - dodao je Orepić i osvrnuo se na optužbe iz HDZ-a da odgovornost za krađu u Heinzelovoj uz Ostojića snose on i Petrov. - To je jeftino i društevno neodgovorno politiziranje, krajnje je vrijeme da se prestane s tim stvarima, takvo jeftino politikanstvo nema smisla, krajnje je vrijeme da se prestane s tim - rekao je Orepić. 