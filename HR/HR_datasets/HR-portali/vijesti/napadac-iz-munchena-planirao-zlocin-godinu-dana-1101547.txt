Osamnaestogodišnji Iranac koji je u petak u Münchenu ubio devetoro ljudi počeo je planirati napad prije godinu dana, kada je posjetio školu na jugozapadu Njemačke gdje je 2008. ubijeno 15 ljudi, objavio je u nedjelju bavarski dužnosnik. Tužitelj Robert Heimberger je rekao da dokazi pronađeni u domu Alija David Sonbolya, sina useljenika iz Irana, pokazuju da je bio strastveni igrač nasilnih video igrica. Također je utvrđeno da je revolver Glock 17 kojim je počinio napad kupio na crnom tržištu, odnosno preko internetskih stranica dostupnih samo preko posebnog programa. Heimberger je dodao da su Alijevi roditelji u šoku i nisu mogli dati službenu izjavu policiji. Dužnosnik tužiteljstva Bavarske također je rekao da među žrtvama nisu Alijevi školski kolege. Njemački ministar unutarnjih poslova Thomas de Maiziere izjavio je u subotu da su mladog Iranca nza napad inspirirale nasilne video igrice. "Golemi broj igrica na internetu koje veličaju nasilje bez sumnje je ostavio traga na počinitelja", rekao je ministar nakon sastanka sigurnosnog stožera savezne vlade na kojem se raspravljalo o ubilačkom pohodu 18-godišnjaka u glavnom gradu Bavarske. Dodao je da se radi o "djelu pojedinca" koji je dosad bio "potpuno nepoznat" vlastima i odbacio bilo kakvu povezanost s islamističkom scenom. Većina njegovih žrtava, njih 7, su maloljetnici stranog porijekla. Među njima su i tri državljana Kosova koji su živjeli u Münchenu. Prema informacijama medija, 18-ogodišnji Sonboly je preko Facebooka žrtve namamio u restoran brze hrane McDonalds, blizu trgovačkog centra Olympia, nudeći im besplatne obroke. Nakon što je u restoranu i trgovačkom centru ubio 9 i ozlijedio 16 osoba, počinitelj je u obližnjem parku počinio samoubojstvo. 