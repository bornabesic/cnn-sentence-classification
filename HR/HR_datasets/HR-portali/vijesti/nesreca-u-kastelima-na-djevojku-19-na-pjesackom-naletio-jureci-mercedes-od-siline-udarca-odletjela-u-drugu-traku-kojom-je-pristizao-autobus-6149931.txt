Malo prije 14 sati u Kaštelima je ozlijeđena 19-godišnja djevojka. Kako je javila čitateljica Slobodne Dalmacije, djevojka je ozlijeđena na Cesti dr. Franje Tuđmana u Kaštel Lukšiću u neposrednoj blizini autobusne stanice i osnovne škole na samom pješačkom prjelazu gdje je na nju naletio automobil. Kako se doznaje, automobil marke Mercedes imotskih registarskih oznaka kretao se iz smjera Trogira prema Splitu velikom brzinom, a vozač nije reagirao na vrijeme te je nesretnu djevojku udario na samom pješačkom prjelazu i odbacio ju nekoliko metara dalje u drugu traku gdje je iz smjera Splita dolazio Prometov autobus linija 37 Split-Trogir. Vozač autobusa je na sreću pribrano reagirao i zakočio. Ozlijeđena djevojka ostala je nepomično ležati na cesti do dolaska hitne pomoći koja ju je odvezla u splitsku bolnicu. Kako doznaje Slobodna Dalmacija, zadobila je lakše tjelesne ozljede.