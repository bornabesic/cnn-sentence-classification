Hodali su prije dva dana ulicom i držali se za ruke. Išli su prema trgovini u nabavu, veselo su razgovarali, na trenutke je izgledalo kao da se nevino zadirkuju. Kako je kazao njihov poznanik i susjed Ivica Horvatić, izgledali su kao “dva zaljubljena golupčića”. Rekao mi je: Niš’ se ne brini Stravičan događaj koji se u danas rano ujutro dogodio u Nuštarskoj ulici u zagrebačkoj Dubravi tim je više šokirao tamošnje stanovnike. Željko Tudić (70) uzeo je pištolj i hladnokrvno ubio devet godina mlađu suprugu Mariju, a zatim je iz istog tog oružja presudio i sebi. Dogodilo se to na istoj adresi na kojoj, osim preminulih supružnika, žive i njihova kći i zet te dvoje unučadi. Roditelje je ujutro malo prije sedam sati pronašla upravo kći. Kako kazuju susjedi, kucala je na ulazna vrata kuće u kojoj se nalaze majka i otac, a kako nije bilo odgovora, nazvala je policiju. – Pa jučer sam vidio Željka. Nekako je teško hodao i govorio, djelovao mi je kao da je bolestan, ali je svejedno uljudno pozdravio. Pitao sam ga je li sve u redu, aludirajući na to kako se teško kreće, pa mi je uzvratio da se niš’ ne brinem – u dahu je izgovorio stanar Nuštarske ulice kojeg je jutros, kako kaže, dobrano iznenadio prizor koji je ugledao – policija, inspektori, cijela ulica ograđena trakom, novinari... Šok je bio još veći jer se prije dva tjedna u kući koja se naslanja na kuću Tudićevih također dogodilo ubojstvo i samoubojstvo – tada je Miroslav Jakopčić (39) isto hicima iz pištolja ubio suprugu Sandru te zatim presudio i sebi. Željko Tudić bio je na njihovu posljednjem ispraćaju... Nije ostavio nikakvu poruku – On je radio kao zaštitar u Zrinjevcu do prije četiri-pet godina, nakon čega je otišao u penziju. Zadnjih nekoliko mjeseci bio je dementan, znalo je biti dana kada je neuračunljiv, ali Marija je bila svjesna da je bolestan. S divljenjem sam gledao kako s velikim strpljenjem komunicira sa suprugom, da je u pitanju neka druga, možda bi ga već stjerala kvragu – kazuje susjed Ivica Horvatić. Što je Željka Tudića natjeralo da iz pištolja koji je, prema neslužbenim informacijama, posjedovao ilegalno, presudi supruzi koja je radila kao teta u vrtiću i kojoj je ostalo još nekoliko godina da ode u zasluženu mirovinu u kojoj je trebala uživati zajedno sa svojim suprugom, pitanje je koje je ostalo nerazriješeno jer iza sebe nije ostavio nikakvu poruku. Jednako kao što je ostalo nerazriješeno zbog čega je prije dva tjedna njegov prvi susjed na isti način ubio suprugu i sebe...