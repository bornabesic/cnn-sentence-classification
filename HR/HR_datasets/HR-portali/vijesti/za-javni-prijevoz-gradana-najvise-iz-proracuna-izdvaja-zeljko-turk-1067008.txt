Grad Zaprešić izdvaja najveći postotak svog godišnjeg proračuna za sufinanciranje prijevoza građana, pokazalo je istraživanje portala Gradonačelnik.hr, koji je sastavio top listu deset hrvatskih gradova u kojima se ne štedi na pokrivanju troškova vožnje autobusom, vlakom ili tramvajom. Prema podacima za 2014. godinu, vlast u Zaprešiću za javni prijevoz osigurala je 4,69 posto proračuna, a taj je grad i na drugom mjestu ljestvice po izdvajanju novca prema kriteriju per capita, tj. po stanovniku. Vrlika odskače – Koristim često ZET-ove linije do Zagreba i natrag pa kupujem mjesečnu kartu uz umirovljenički pokaz. To me stoji 169 kuna mjesečno za dvije zone – kaže Mira Galaš, umirovljenica iz Zaprešića. Obična karta od Zaprešića do Zagreba i natrag stajala bi četrdesetak kuna. Osim umirovljenika, najčešći korisnici javnog prijevoza su učenici i studenti koji se svakog dana voze do 20 kilometara udaljenog Zagreba. Gradonačelnik Željko Turk često je isticao problem prometne povezanosti, a Grad je, uza zacrtano dovršenje obilaznice, među projekte uvrstio i sufinanciranje prijevoza ZET-om i HŽ-om, za što je 2014. godine potrošeno više od pet milijuna kuna. – Kad se za godinu i pol sagradi obilaznica Zaprešić – Harmica, projekt vrijedan 70 milijuna kuna, riješit ćemo i prometne gužve – kaže gradonačelnik Turk. Na drugom mjestu, s 4,55 posto proračunskih kuna za sufinanciranje prijevoza, našao se Imotski, a na trećem Trilj. – To je naš doprinos poboljšanju demografske obnove ovoga kraja. Bolje da dajemo novac za to nego za zidove. Osim toga, želimo biti društvo koje vrednuje znanje – ističe gradonačelnik Ivan Šipić. Grad Zagreb je na listi po izdvajanju proračunskog postotka na sedmom mjestu, a po kriteriju plaćanja po stanovniku, naravno, na prvom, ispred Zaprešića. Studenti i školarci u Zagrebu javnim se prijevozom voze jeftinije od kolega u Splitu, Zadru ili Puli, a Zagreb je za prijevoz izdvojio više od 170 milijuna kuna, što je iznos ukupnih proračuna nekih cijelih županija! Na popisu gradova koji odskaču po izdvajanju po stanovniku na trećem mjestu našla se Vrlika. Gradonačelnik Ivan Ćorić kaže da su zbog prometne izoliranosti morali reagirati jer bi karte za vožnju do 20 kilometara udaljenih prigradskih naselja bile preskupe. Raspisali su zato natječaj i odabrali prijevoznika koji putnike ujutro prije sedam sati dovozi do središta grada, gdje hvataju veze dalje za Split ili Sinj. Razvoze ljude i do liječnika Povezali su se i s Crvenim križem koji preko projekta pomoći u kući razvozi starije ljude do liječnika. Varaždin je na visokom šestom mjestu i po proračunskom postotku i “per capita”. U tom gradu ponovno žele uvesti u promet “buseke” koji su građane do prije nekoliko godina vozili za samo sedam kuna. >>Amerikanci nam otkrili u čemu smo mi Zagrepčani bolji od njih >>I ZET bi imao više koristi kada bi svi plaćali samo onoliko koliko se voze