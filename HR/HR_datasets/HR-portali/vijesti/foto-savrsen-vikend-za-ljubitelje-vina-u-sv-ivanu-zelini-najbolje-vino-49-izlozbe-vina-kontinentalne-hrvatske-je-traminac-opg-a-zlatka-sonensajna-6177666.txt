Grad Sveti Ivan Zelina u petak je vrvio domaćim stanovništvom, ali i posjetiteljima koji su pristigli na već tradicionalnu Izložbu vina kontinentalne Hrvatske. Dok je prvi dan Izložbe bio rezerviran za stručni dio, predavanja i svečano otvorenje izložbe, subota će ispuniti očekivanja svih željnih gastronomskih majstorija, jer nas drugog dana izložbe očekuje poznati kuhar Tomislav Špiček i popularni Mario Valentić u ulozi moderatora gastro spektakla. Glavna tema Svečanog otvorena 49. Izložbe vina kontinentalne Hrvatske svakako je bila podjela nagrada najbolje ocijenjenim vinima. Od 291 uzoraka vina pristiglih na ocjenjivanje, nagradu najboljeg odnio je Traminac OPG-a Zlatka Sonenšajna, berbe 2015. godine. Osim spomenutog šampiona, podijeljeno je sve skupa 8 velikih zlatnih diploma, 73 zlatne, 126 srebrnih, 53 brončane medalje i 11 priznanja. Ovaj festival vrhunskog vinarstva kontinentalne Hrvatske pratili su i uvaženi gosti iz ministarstva i Hrvatske gospodarske komore te stručnjaci enolozi vinari i ostali cijenjeni uzvanici i posjetitelji. Slavlje je nakon podjele nagrada nastavljeno u zabavnom tonu uz pjesmu Zvonka Bogdana, koji je i sam vinar, te tamburaša. Bio je ovo idealni početak vikenda, a nastavak se očekuje u subotu popodne, jer se u Sportskoj dvorani u Svetom Ivanu Zelini nastavlja gastronomski dio izložbe, sa spomenutim kuharom Špičekom koji će za sve okupljene pripremati tradicionalna prigorska jela, a okupljeni vinari kontinentalne Hrvatske zasigurno će predložiti idealno vino koje ide uz odabrano prigorsko jelo. Degustacijska čaša je 50 kuna, a Izložba završava koncertom benda 'Kužiš stari moj'. Boris Kovacev / HANZA MEDIA   „Zadovoljstvo mi je iz godine u godinu prisustvovati ovako važnom događanju za kontinentalnu Hrvatsku. Čestitam svim sudionicima, svim izlagateljima, a posebne čestitke pobjedničkom vinu OPG-a Zlatka Sonenšajna. Poziv je ovo svim vinarima kontinentalne Hrvatske da i sljedeće godine prijave svoja vina na Izložbu i pokažu kako hrvatski vinari u kvaliteti svojih vina mogu stajati uz bok svjetskima.“– izjavio je predsjednik Organizacijskog odbora Izložbe vina kontinentalne Hrvatske i ujedno gradonačelnik Svetog Ivana Zeline, Hrvoje Košćec. Boris Kovacev / HANZA MEDIA Boris Kovacev / HANZA MEDIA