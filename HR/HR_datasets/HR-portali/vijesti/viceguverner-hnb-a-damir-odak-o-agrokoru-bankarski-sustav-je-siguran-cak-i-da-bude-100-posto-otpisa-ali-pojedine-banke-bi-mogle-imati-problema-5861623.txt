Mislav Bago danas je u Dnevniku Nove TV razgovarao s viceguvernerom Hrvatske narodne banke, Damirom Odakom. Transkript razgovora koji nam je ustupila Nova TV prenosimo u cijelosti: Koliko je stabilan i siguran bankarski sustav u ovom trenutku zbog situacije oko Agrokora? - Bankarski sustav je za sve rizike koje mi prepoznajemo stabilan. I prema svim rizicima koje smo mi prepoznali bankarski sustav u cjelini može izdržati aktivaciju, čak bi rekli do najveće razine koju smo mogli predvidjeti. Koja je to najveća razina? - Najveća razina je 100 posto otpisa. Ne postoji mogućnost da ni jedna banka ne završi u stečaju? - Ja sam rekao bankarski sustav. Nisam rekao niti jedna banka. Ali ima li banaka koje u ovome trenutku su ipak u opasnosti? - Postoje scenariji po kojima bi pojedine banke imale problema s ispunjavanjem svih regulatornih zahtjeva. Što znači da bi im dioničari trebali dokapitalizirati? - Da bi im trebala dokapitalizacija kako bi mogli nastaviti s poslovanjem ili alternativno bi trebali naći drugi način kako izaći s tržišta. Kako su se oni doveli u tu situaciju? Gdje je bila ta pomama za izdavanjem kredita, a znali su bilance u ovom slučaju tvrtke o kojoj govorimo? - A svi bankari se obično dovedu u tešku situaciju na isti način, a to je da preuzmu previše rizika. Više nego što banka može podnijeti. Koji su razlozi za to? Zato su razlozi obično prihod. Odredbom, koja je dio hrvatskog pravnog propisa, o tome da ste praktički do 25 % limitirali bankama da budu izložene riziku, spram jedne banke, praktički ste spasili bankarski sustav, ako sam shvatio. - Mi smo se vrlo koncentrirano bavili time da banke ne krše taj propis. Kada vam se počela paliti lampica, crvena, da se nešto događa? - Mi smo supervizori, nama su sve crvene lampice uvijek upaljene. Ali u ovom slučaju, u slučaju tvrtke Agrokor, kada je to bilo? Prije par mjeseci, prije dva tjedna... Kada ste shvatili da bi moglo biti problema? - Crvena lampica je uvijek gorila. U ovome trenutku, prijepor su mjenice. Dobavljači tvrde; mi smo dobili mjenice za robu koju smo isporučili Agrokoru, otišli smo u banku, dobili smo novac, smatrali smo da je posao završen. Sada banke žele tu mjenicu naplatiti od nas, a ne od Agrokora jer tamo nema novaca. Oni ne žele dvaput platiti istu mjenicu. - Pa kao što rekoh, mjenica je instrument koji je više-manje nepromijenjen od 13. st, bilo bi stvarno jako čudno da stručnjaci u financijama ne poznaju njegove karakteristike. Stručnjaci u financijama dobavljača ili banaka? - I jedni i drugi. Hoćete reći da zapravo to love u mutnom? I jedni i drugi? - Neću ništa reći, ja samo kažem da je to vrlo stari instrument, jako tradicionalan i on bi već, kako bi rekao, bio na zalasku koliko je tradicionalan i sve njegove karakteristike su poznate i moraju biti poznate financijskim rukovoditeljima firmi i banaka. Pa banke su vrlo dobro znale financijsko stanje svakog od dobavljača, znale su financijsko stanje Agrokora, dobavljači su znali stanje u Agrokoru, svi su sve znali. - Svi su sve znali. Onda se sad ovdje radi igrokaz? - To ne znam reći. Da li vi procjenjujete da će sad u ovoj situaciji, zbog mjenica, a neke procjene govore o 6 milijardi kuna, dio toga otpisivati ili će dio toga banke morati otpisati? - Banke će morati definirati strategiju koja im je optimalna sa stajališta naplate. I obično je u toj strategiji važno voditi računa i o interesima dužnika. Jer ako dužnika tražiš da plati ono što on ne može platiti, neće dobro završiti ni za koga. Tko će onda tu najgore proći? Banke ili dobavljači? - To je stvar pregovora. Po vašoj procjeni iz dosadašnjeg iskustva? - Ne bih pogađao. Pa onda su banke loše radile, imale su dobro skenirano financijsko stanje svake tvrtke. - Neki od njih će zbog toga razgovarati s nama, a ostali će imati vjerojatno vrlo zanimljive razgovore sa svojim nadzornim odborima. A hoće li netko imati razgovore s represivnim aparatima Republike Hrvatske? - Po postojećim propisima, ne. Naravno, uvijek postoji mogućnost da postoji neko kazneno djelo koje se ne vidi na prvi pogled, zaključio je Odak u Dnevniku Nove TV.