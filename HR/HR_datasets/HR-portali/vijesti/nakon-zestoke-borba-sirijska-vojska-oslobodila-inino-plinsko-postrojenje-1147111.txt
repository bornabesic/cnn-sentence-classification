Nakon žestoke borbe koja je trajala tri dana sirijska je vojska, uz pomoć boraca Hezbollaha te Iranske revolucionarne garde, u potpunosti preuzela kontrolu nad Ininim plinskim postrojenjem Hayan, koje se nalazi 100 kilometara istočno od Homsa, a kojeg je teroristička organizacija Islamske države digla u zrak 8. siječnja. Iz ureda guvernera Homsa, Talala Al Barazija, potvrdili su za Večernji list da je sirijska vojska u petak 3. veljače u potpunosti očistila postrojenje Hayan od boraca terorističke organizacije Islamske države i kako su se stručnjaci odmah uputili na teren kako bi procijenili nastalu štetu. Isto tako, uvjereni su kako će se vrlo kratkom roku ponovno uspostaviti proizvodnja. Kao što je poznato ISIL se odlučio na očajnički potez dizanja u zrak postrojenja u jeku priprema velike ofenzive sirijske vojske i boraca Hezbollaha za povratak grada Palmire koji se nalazi blizu tih polja, kojeg je ISIL ponovno u munjevitoj ofenzivi zauzeo 11. prosinca 2016., te kako u slučaju ponovnog zauzimanja od strane režima ne bi imali koristi od tog plinskog postrojenja. Naime, ta su plinska postrojenja bila kičma režima Bashar Al Assada i dnevno proizvodila 3 milijuna kubičnih metara plina koji je najvećim dijelom išao u vojne svrhe režima. Kao što je poznato, INA je u bloku Hayan vršila istraživanja, završena 2007. godine, koja su dovela do šest otkrića plina i nafte, Jihar, Al Mahr, Jazal, Palmyra, Mustadyra i Mazrur. INA je prestala s eksploatacijom nafte i plina 2012. nakon povlačenja iz Sirije koje je došlo zbog, kako su u INA-i tada rekli, okolnosti više sile, sukoba u Siriji i složene političke situacije. INA-ine aktivnosti na polju Hayan trajale su samo 57 dana, i to 2012. godine. INA se krajem prošlog mjeseca očitovala o mogućnosti povratku sirijskih polja. Iz kompanije su tada upozorili kako je sigurnosna i politička situacija u Siriji toliko složena da postoji opravdana sumnja da će u sljedećih nekoliko godina biti razriješena. Poznato je kako je zbog neizvjesne političke situacije u Siriji INA u razdoblju od 2013. do 2015. otpisivala vrijednost svoje imovine u Siriji. Do sada je ukupno otpisana vrijednost u iznosu od oko 3,4 milijarde kuna, tako da je u 2013. i 2015. otpisano oko 1,5 milijardi kuna INA-e imovine u Siriji, a u 2015. oko 400 milijuna kuna. Uslijed ratnih zbivanja pojedina INA-na postrojenja pretrpjela su oštećenja te su se u različitim razdobljima nalazila pod različitim upravama, od protuvladinih snaga do ISIL-a ali su do sada bila neoštećena i proizvodnja se vršila cijelo to vrijeme unatoč borbama Unatoč indirektnim pozivima od strane sirijske vlasti da se INA vrati na svoja polja, osnovni preduvjet za nastavak INA-inih prekinutih aktivnosti vezanih uz istraživanje i proizvodnju nafte i plina u Siriji bio je potpuni prestanak svih ratnih operacija u Siriji te uspostavljanje stabilnih političkih i sigurnosnih prilika, pri čemu se podrazumijeva ukidanje sankcija koje su trenutno na snazi >> Ministar o žalbi na odluku arbitraže s MOL-om: 'Ne bih rekao da su nam šanse minimalne' 