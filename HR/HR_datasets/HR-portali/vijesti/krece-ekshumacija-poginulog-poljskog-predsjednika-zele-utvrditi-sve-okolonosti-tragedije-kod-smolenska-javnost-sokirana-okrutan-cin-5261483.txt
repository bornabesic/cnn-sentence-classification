Ekshumacija tijela poginulog poljskog predsjednika trebala bi početi kasnije u ponedjeljak, radi moguće nove istrage zrakoplovne nesreće 2010. koja je izazvala napetosti s Rusijom i podjele u domaćoj javnosti.   Tužitelji žele provjeriti je li tijelo ispravno identificirano i provjeriti ima li na njemu tragova eksploziva ili požara, jer vladajuća stranka Pravo i pravda (PiS) vjeruje da je uoči nesreće u zrakoplovu izbio požar.   PiS sumnja da je nesreća namjerno izazvana, iako poljski i ruski istražitelji nisu za tu tvrdnju našli nikakve dokaze.   Lokalni mediji prenose da će se ekshumirati tijela sve 83 žrtve u postupku koji bi mogao potrajati najmanje dva mjeseca. Najprije će se ekshumirati tijela bivšeg predsjednika Lecha Kaczynskog i njegove supruge Marije.   Brat blizanac čelnika PiS-a Jaroslawa Kaczynskog bio je među 96 ljudi, većinom visokih poljskih dužnosnika koji su poginuli u nesreći kod Smolenska na zapadu Rusije u travnju 2010.   Izaslanstvo je išlo na komemoraciju tisućama poljskih časnika koje je ruska tajna policija ubila 1940. u Katinskoj šumi, masakru koji je Kremlj nijekao sve do 1990.   Kaczynski i Marija pokopani su u kripti kraljevskog dvorca Wawel u Varšavi gdje počivaju poljski kraljevi i Jozef Pilsudski, otac poljske neovisnosti 1918.   Ankete pokazuju da tek deset posto Poljaka odobrava ekshumaciju. Prošloga je mjeseca 200 članova obitelji 17 od 96 žrtava poslalo otvoreno pismo predsjedniku Andreju Dudi u kojem kažu da su "uzrujani zbog tog okrutnog i bešćutnog čina".   Duda ih je pozvao na "razumijevanje" prema državnim odvjetnicima koji su prema zakonu morali narediti ekshumacije.   Zastupnica PiS-a Malgorzata Wasserman, koji je otac poginuo u nesreći, slaže se s ekshumacijama. "Znam da je to vrlo bolno, ali s pravne točke gledišta je nužno".   No, novinar Pawel Deresz koji u izgubio svoju suprugu, zastupnicu Jolantu Szymanek-Deresz želi da je se pusti da počiva u miru.   "Ekshumacije su neka vrsta potrage za indicijama kako bi se dokazala apsurdna teorija da je predsjednik Kaczynski ubijen", istaknuo je.