Hrvatska je odlučila skinuti blokadu s pregovora koje Srbija vodi s Europskom unijom, objavljeno je jučer na 3. summitu Berlinskog procesa koji okuplja šest zemalja zapadnog Balkana (Srbija, BiH, Crna Gora, Makedonija, Kosovo i Albanija) i šest zemalja Europske unije (Francuska, Njemačka, Italija, Austrija, Hrvatska i Slovenija). Njemačka kancelarka Angela Merkel čestitala je na tome srbijanskom mandataru (Srbija još nema vladu dva mjeseca nakon izbora) Aleksandru Vučiću na otvaranju summita i za 19. srpnja zakazana je međunarodna konferencija na kojoj će pregovori biti nastavljeni. Hrvatski tehnički ministar vanjskih poslova Miro Kovač izjavio je kako su zahtjevi Hrvatske uvršteni kao stajalište EU u pregovore. - Ovih dana bio sam u kontaktu s povjerenikom za proširenje Johannesom Hahnom, blizu smo rješenja, ovih dana ćemo dogovoriti kad će biti održana međunarodna konferencija na kojoj bi se otvorila poglavlja 23. i 24. u pregovorima između Europske unije i Srbije. Važno je da smo sve svoje zahtjeve uspjeli ugraditi u pregovaračku poziciju i mislim da će rješenje biti kvalitetno za sve nas. Jako sam zadovoljan. Blizu smo rješenja, ono što je za nas u Hrvatskoj bilo važno ušlo je u pregovarački okvir. Cijelo vrijeme smo u Hrvatskoj vrlo konstruktivni, nismo reagirali na verbalne napade i dobacivanja, želimo graditi dobre susjedske odnose, ali želimo i da se poštuju kriteriji. Dugoročno želim da Hrvatska i Srbija imaju prijateljske odnose, da rasteretimo mlađe generacije problema iz prošlosti, da se poboljšaju i odnosi među narodima – rekao je Kovač, dodajući kako je moguće i da će u toku pregovora sporne stvari biti riješene u bilateralnom odnosu dviju zemalja. Srbijanski lider Vučić nije potvrdio da su zaista zahtjevi Hrvatske uvršteni u pregovaračku poziciju Europske unije, nego je rekao da Srbija nije mijenjala svoj stav. Na pitanje što kaže na izjavu ministra Kovača da su hrvatski zahtjevi uvršteni u pregovaračka stajališta EU rekao je 'ako mu je tako lakše'. - Mene nisu ništa pitali, samo su mi rekli da smo završili. Ako me pitate hoće li Srbija mijenjati svoj zakon, neće, naravno – rekao je Vučić koji promjenu hrvatskog stava pripisuje utjecaju kancelarke Merkel. - Njemačka kancelarka čestitala je Srbiji i zamolila sve da podržavaju Srbiju na europskom putu, a ne da je ometaju – rekao je Vučić, zahvalivši kancelarki što su neki od regionalnih problema riješeni zahvaljujući njenom utjecaju. Na pitanje ima li zamjerki Hrvatskoj zbog blokade, Vučić kaže da se Srbija trudi imati što bolje odnose. - Razgovarali smo s g. Oreškovićem, imao sam odlične razgovore s Kolindom Grabar-Kitarović. Što se nas tiče, obaveze iz potpisanog sporazuma u potpunosti ispunjavamo – rekao je. Vučić nije propustio drugi put u dva dana govoriti o Oluji. Istovremeno poziva da se gleda u budućnost, a ne u prošlost, a onda sam govori o prošlosti. - Sad će doći kolovoz, Hrvatska će slaviti Oluju, mi ćemo plakati, ali kad se to završi vidjet će se poboljšanja u položaju Hrvata u Srbiji - rekao je. Na pitanje Večernjeg lista o tome da, kad već stalno spominje Oluju, objasni zašto je došlo do Oluje, zašto je došlo do rata, Vučić je opširno odgovorio. - Svake godine se iznova iz Beograda spočitava Hrvatskoj što je oslobodila svoju zemlju - glasilo je pitanje. - Vi kažete da ste oslobodili. Mi kažemo da ste dio ljudi pobili, dio ljudi protjerali s njihovih vjekovnih ognjišta. Suština je u tome da imamo različite, dijametralno suprotne poglede na prošlost, i da ne otvaramo sve, od Varivoda do Vukovara. Imamo različite poglede na prošlost, nemojte da zbog toga imamo suprotne poglede na budućnost. Ako je moguće da više u te priče ne ulazimo, nego da poboljšamo ekonomsku suradnju, da vidimo mogu li Hrvatska i Srbija u uspješniju budućnost – rekao je. Druga je poruka sa summita procesa okupljanja zapadnobalkanskih zemalja, koji je pokrenula Njemačka zajedno s Italijom i Francuskom, da i nakon odluke s britanskog referenduma EU ostaje opredijeljena za proširenje. To je poručila i njemačka kancelarka, ističući i važnost reformi u zemljama ove regije. Potpisan je i sporazum o osnivanju Ureda za regionalnu suradnju mladih, kojem je zadatak povezati mlade ljude iz regije na različitim projektima, pa i na pitanjima iz prošlosti, ali, istaknuto je, to će se raditi samo na temelju činjenica. Slovenski premijer Miro Cerar objasnio je da je slovensko stajalište o arbitraži između Hrvatske i Slovenije ostalo isto te da se nada će i Hrvatska prihvatiti odluku Stalnog arbitražnog suda u Haagu.  Sud je, naime, odlučio da se arbitraža nastavi unatoč skandalu koji je razotkrio slovenske pokušaje utjecaja na arbitražne suce, zbog čega je Hrvatska istupila iz tog dogovora. >> Orešković i Kovač potvrdili da će Srbija uskoro moći otvoriti poglavlje 23. Vučić: Otvaranje poglavlja ide 19. srpnja. Čestitala nam je Merkel 