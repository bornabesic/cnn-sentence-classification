Foto: FAH, 123rf EUROPSKI sud za ljudska prava (ELJSP) dodijelio je dvjema tužiteljicama iz Hrvatske, čiji je identitet zaštićen odlukom suda, naknadu štete od 300.000 eura zbog povrede njihovog prava na mirno uživanje prava vlasništva koje je sud utvrdio ranijom presudom iz svibnja prošle godine.  Sud je utvrdio da je tužiteljicama povrijeđeno pravo na mirno uživanje prava vlasništva, jer Centar za socijalnu skrb u Puli nije na odgovarajući način zaštitio njihovu imovinu, izvijestio je Ured zastupnice Republike Hrvatske pred ELJSP-om.  Tada maloljetne podnositeljice su do 2001. bile vlasnice kuće u Puli, koju su na njihovo ime kupili roditelji. No, kada su roditelji ostali bez prihoda, a otac otišao na odsluženje zatvorske kazne odlučili su kuću zamijeniti za stan u zgradi te su se radi dobivanja potrebne suglasnosti obratili Centru za socijalnu skrb u Puli. Centar je to odobrenje dao te je u konačnici kuća zamijenjena za stan, pripadajuću garažu i određeni novčani iznos. Vrijednost kuće veća od dobivenoga  Europski sud za ljudska prava je utvrdio da je Centar dao odobrenje za sklapanje tog ugovora, iako iz svih okolnosti slučaja proizlazi da je vrijednost kuće bila veća od onoga što su tužiteljice dobile zauzvrat. Centar međutim nije zatražio mišljenje stručnjaka o vrijednosti tih nekretnina, niti je izašao na lice mjesta da provjeri stanje zamijenjenih nekretnina.  Nakon donošenja prve presude Europski sud je nastavio postupak u odnosu na zahtjev tužiteljica za naknadu materijalne štete i utvrdio da su zamjenom nekretnina bile oštećene za 300.000 eura te im je dosudio taj iznos kao i troškove postupka u iznos od 6.000 eura.  Ova presuda još nije konačna, a to će postati ako ni jedna od strana u postupku, u roku od tri mjeseca od objave presude, ne podnese zahtjev za preispitivanje presude pred Velikim vijećem. Nakon konačnosti predmet će se nalaziti u postupku izvršenja pred Odborom ministara Vijeća Europe, navode u Uredu.