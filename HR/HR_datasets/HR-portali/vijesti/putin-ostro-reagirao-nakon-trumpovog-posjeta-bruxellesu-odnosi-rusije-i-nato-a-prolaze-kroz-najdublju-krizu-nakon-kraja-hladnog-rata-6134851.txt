MOSKVA - Odnos Rusije s NATO savezom na najnižoj je točci od Hladnog rata, ocijenilo je rusko ministarstvo vanjskih poslova dan nakon što je vojni savez zapadnih zemalja održao summit u Bruxellesu na kojem je sudjelovao i predsjednik SAD-a Donald Trump.   "Odnosi Rusije i NATO-a prolaze kroz najdublju krizu od okončanja Hladnog rata", reklo je ministarstvo u izjavi.   Sve snažnija prisutnost NATO snaga na granicama s Rusijom proturječi smjernicama sporazuma između dvije sile od 1997. godine, kaže se u izjavi i dodaje da je NATO preuveličao moguću prijetnju koju bi Rusija mogla predstavljati. U subotu se obilježava 20. godišnjica sporazuma NATO-a i Rusije.   "Rastuće negativne tenedencije nisu izbor Rusije. One su rezultat mnogo godina destruktivnih stajališta bloka usmjerenih na bezobzirno postizanje vojne i političke dominacije u europskim i globalnim poslovima", ocjenjuje se u izjavi.   Istočnoeuropske članice NATO-a osjećaju se sve ugroženijima od Rusije otkako je ona pripojila ukrajinski Krim prije tri godine. NATO je posljednjih godina  u Poljskoj i baltičkim državama rasporedio tisuće vojnika.   Trump je na summitu održanom u četvrtak objavio da SAD namjerava povećati financiranje NATO-a što je izazvalo zabrinutost  ruskog veleposlanika pri NATO-u Aleksandra Gruška.