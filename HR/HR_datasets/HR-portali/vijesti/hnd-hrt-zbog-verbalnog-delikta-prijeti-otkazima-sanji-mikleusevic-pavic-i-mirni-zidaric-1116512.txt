Hrvatsko novinarsko društvo (HND) danas je osudilo vodstvo HRT-a tvrdeći da zbog "verbalnog delikta" prijeti otkazima dvjema novinarkama, no s HRT-a je odmah demantirano da Sanji Mikleušević Pavić i Mirni Zidarić prijeti gubitak radnog mjesta. HND se oglasio priopćenjem u kojem najoštrije osuđuje odluku v.d. glavnog ravnatelja HRT-a Siniše Kovačića da upozorenjem pred otkaz kazni predsjednicu Ogranka HND-a na HTV-u Sanju Mikleušević Pavić, te pokrene postupak za izvanredni otkaz predsjednici Etičkog povjerenstva na HRT-u Mirni Zidarić, kao i Kovačićevu odluku da do kraja rujna provede izmjene Etičkog kodeksa HRT-a kako bi mogao smijeniti sadašnji sastav Etičkog povjerenstva. S druge strane, vodstvo HRT u odgovoru Hini je odbacilo "neutemeljene i netočne tvrdnje o tome da bilo kojoj od kolegica prijeti izvanredni otkaz, odnosno gubitak radnoga mjesta", te poručilo da radnopravne odnose ne mogu komentirati jer se radi o obvezama koje proizlaze iz ugovora o radu između radnica i poslodavca. "Verbalni delikt" i pritisak na Etičko povjerenstvo HND podsjeća da je Etičko povjerenstvo krajem kolovoza donijelo mišljenje kako Mikleušević Pavić nije kriva za "verbalni delikt" zbog supotpisivanja HND-ova priopćenja od 21. srpnja 2016. u kojem su "iznesene dokumentirane kritike na neprofesionalno ponašanje v.d. vodstva HRT-a", koje je potvrdila i međunarodna misija u kojoj su bili predstavnici Europske federacije novinara i Europske radiodifuzijske unije. "Unatoč takvom mišljenju Etičkog povjerenstva v.d. glavnog ravnatelja HRT-a kaznio je Sanju Mikleušević Pavić zbog 'niza neistinitih, netočnih, i neprovjerenih informacija' koje je navodno iznijela supotpisavši, kao predsjednica Ogranka HND-a, priopćenje kojim se HND usprotivio produljenju v.d. mandata Kovačiću na mjestu glavnog ravnatelja HRT-a", ističe HND. Time je Kovačić zloupotrijebio službeni položaj za odmazdu prema kolegici koja odgovorno vodi ogranak HND-a na HTV-u, te pokušao napraviti pritisak na HND kao neovisnu strukovnu udrugu i zastrašiti sve novinare na HRT-u koji se usude kritizirati neprofesionalne poteze v.d. vodstva, kaže se u priopćenju. "Da su naše sumnje opravdane potvrđuje i činjenica kako je Kovačić pokrenuo pravno neutemeljen postupak za izvanredni otkaz Mirni Zidarić, što HND ocjenjuje nastavkom pritisaka na Etičko povjerenstvo", ističe se u priopćenju. No, u odgovoru HRT-a se tvrdnje o izvanrednom otkazu novinarkama odbacuju kao "neutemeljene i netočne", uz poruku kako im ne prijeti gubitak radnog mjesta i dodatak kako se "radi o obvezama koje proizlaze iz dvostranoga, odnosno za obje strane obveznoga ugovora o radu između radnica i poslodavca". Rasprava o izmjenama Etičkog kodeksa  HND također navodi da je kulminacija pritisaka na HRT-u hitno raspisivanje javne rasprave o izmjenama Etičkog kodeksa, o čemu nije informirana većina novinara i ostalih zaposlenika koji kreativno sudjeluju u stvaranju programa HRT-a. Ta će rasprava trajati do 29. rujna, kako bi posljednjeg dana produljenog mandata aktualnog v.d. ravnatelja HRT-a izmjene Etičkog kodeksa mogle biti usvojene, što znači i promjenu članova Etičkog povjerenstva, iako im redovan mandat traje još godinu dana, tvrdi HND. S HRT-a pak odgovaraju kako je izmjena etičkog kodeksa na HRT-u stvar redovne procedure. Prijedlog novoga Etičkoga kodeksa za novinare i kreativno osoblje HRT-a nalazi se u postupku savjetovanja s Koordinacijom sindikata u funkciji Radničkoga vijeća, u skladu s člankom 150. Zakona o radu. Vodstvo HRT-a vjeruje da će se novim Etičkim kodeksom ispraviti njegovi određeni nedostaci, na koje je upozorilo i Etičko povjerenstvo, poručuju s HRT-a. >> HND osudio uvredljivo ponašanje Bandića prema Hrgi: 'Nije se prvi put neprimjereno ponio prema novinarima' 