Foto: Hina JUTROS u sedam sati Milan Bandić je otvorio igralište NK Maksimir. Tom prilikom zahvalio se svima koji su glasali za njega i najavio pobjedu u drugom krugu. "Novi je dan. Startamo s otvaranjem igrališta Maksimir. 3,5 milijuna vrijedna investicija pod sloganom više igrališta, manje gledališta", rekao je Bandić novinarima. "Hvala sugrađanima na rezultatima. Svima koji su dali povjerenje gradonačelniku Bandiću, bivšem, sadašnjem i budućem. Relativni smo pobjednici na svim razinama. Sad treba još dovršiti posao, drugo poluvrijeme slijedi. Početak kraja je kad se politički takmaci podcijene, a kraj je kad ih se precijeni. Ova dva tjedna ćemo na toj razini raditi i završiti posao 4. lipnja", rekao je Bandić. Na pitanje je li otvaranje igrališta početak kampanje, Bandić kaže: "Kakva kampanja. Ja imam kampanju 365 dana. Ovo nije početak. Ja znam što radim 365 dana, a tko je jutros od političkih takmaca na zagrebačkim ulicama". Novinari su konstatirali i da je umoran. "Samo ostavljam takav privid", odgovorio je Bandić.