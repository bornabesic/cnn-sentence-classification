Predsjednik Vlade Tihomir Orešković održao je tijekom današnjega dana hitne konzultacije s ministrom unutarnjih poslova Vlahom Orepićem, ministrom pravosuđa Antom Šprljom te ministrom znanosti, obrazovanja i sporta Predragom Šustarom o huliganskom izgredu koji se jučer dogodio na utakmici u St. Etienneu, između reprezentacija Hrvatske i Češke. Kako je izviješteno iz Vlade, s obzirom da je u Hrvatskoj na snazi Zakon o sprječavanju nereda na sportskim natjecanjima, razgovarali su o mogućnostima hitnih izmjena pojedinih odredbi, odnosno članaka zakona, ali i o tome koliko je zakon koji je na snazi do sada u potpunosti i primjenjivan. Dodaje se da je o tome danas predsjednik Vlade Tihomir Orešković razgovarao i s predsjednicom Republike Hrvatske Kolindom Grabar Kitarović. - Hrvatska Vlada, odnosno Ministarstvo unutarnjih poslova i Ministarstvo vanjskih i europskih poslova, još prije početka europskog nogometnog prvenstva uključeni su u sve sigurnosne procese s francuskim kolegama koje još jednom pozivaju da spriječe ovakve sulude nasilne radnje neodgovornih pojedinaca koji narušavaju ugled Republike Hrvatske, ali i ugrožavaju sigurnost svojim postupcima. Hrvatska strana formirala je i poseban tim hrvatskih policajaca koji pomaže policiji domaćina u sprječavanju ovakvih huliganskih izgreda, ali i u svim ostalim sigurnosnim aspektima - stoji u Vladinom priopćenju. Ističe se da je Vlada odlučna u namjeri da se huliganstvo i nasilje na sportskim terenima najdrastičnije kazni i suzbije. - Stoga će u ponedjeljak, 20. lipnja 2016., biti održan radni sastanak na kojem će se razmotriti mogući načini rješavanja ovog problema. Uz predsjednika Vlade Tihomira Oreškovića, na sastanku će sudjelovati ministar vanjskih poslova Miro Kovač, ministar unutarnjih poslova Vlaho Orepić, ministar pravosuđa Ante Šprlje te ministar znanosti, obrazovanja i sporta Predrag Šustar. Vlada Republike Hrvatske koja najoštrije osuđuje i ovaj posljednji huliganski izgred, poslat će jasnu poruku počiniteljima i rušiteljima međunarodnog ugleda Republike Hrvatske da neće biti taocem njihovog divljačkog primitivizma - stoji u priopćenju. >> Predsjednica Grabar-Kitarović traži hitnu sjednicu Vlade zbog incidenta na utakmici >> Pogledajte novi detalj: Snimljen je huligan koji baca prvu baklju na teren! 