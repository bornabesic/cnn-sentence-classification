Nakon konstituiranja Sabora u petak na dnevni će red i sedam Mostovih jamstava o kojima su Most i HDZ postigli dogovor u postizbornim pregovorima. Dva jamstva, ona o proglašenju gospodarskog pojasa na Jadranu te smanjenju RTV pristojbe sa 80 na 65 kuna, bit će donesena s odgodom, dok bi se preostalih pet jamstava trebalo izglasati što prije, vjerojatno za tjedan dana. Nedovoljno i nepotpuno Poput izmjena koje bi trebale dovesti do demokratizacije izbornog sustava – uvođenja triju preferencijalnih glasova, onemogućavanja osobama koje su počinile teška kriminalna djela da uđu u Sabor... U Gongu kažu, nedovoljno i nepotpuno. – Ne može se promijeniti samo jedna stvar, cijeli izborni zakon je loš i treba ga unaprijediti, ali nikada za to nije bilo političke volje – kaže Dragan Zelić iz Gonga. U Mostu pak uzvraćaju da je primjedba na mjestu, ali i kako njihovi zahtjevi, a pa tako i taj, nisu bitne promjene, već smjer u kojem će ići i koji će “gurati” i dalje. Oporba zasad najviše kritizira dogovor da se za nedolazak na glasanje u Saboru zastupnici kažnjavaju s tri dnevnice, što je otprilike 500 kuna. Izmjene Zakona o financiranju političkih aktivnosti i izborne promidžbe kojim bi se iznos za stranke određivao na temelju poreznih prihoda, a ne rashoda državnog proračuna, zasad imaju najmanje kritika. Za antikorupcijskog stručnjaka Zorislava Antuna Petrovića logičnije je vezati financiranje stranaka uz prihode jer su stranke te koje prve moraju dijeliti sudbinu gospodarstva. – Ono što ne bi bilo dobro jest da se ta sredstva stranaka smanjuju jer bez stranaka nema demokracije. Ako im država ne osigura ta sredstva, stranke će tražiti novac na drugim mjestima – kaže Petrović. Most i HDZ su uspjeli postići i dogovor da se povlastica za zastupnike 6+6 (šest mjeseci puna plaća nakon mandata, a šest mjeseci pola plaće) ne ostvaruju ako zastupnik u Saboru nije proveo minimalno godinu dana. Oni sa zastupničkim stažem od barem tri mjeseca do godine dana imat će pravo na beneficiju 3+3, a oni koji u Saboru ubuduće budu manje od tri mjeseca gube povlasticu. Izmjenama Zakona o plaćama u lokalnoj i područnoj samoupravi Most želi masu plaća za zaposlenike u općinskim, gradskim i županijskim upravama smanjiti na najviše 15 posto njihovih prihoda. Tko to ne poštuje, neće moći donijeti proračun, a to znači nove izbore. Savjetnik u Udruzi gradova Dario Runtić kaže da bi to značilo smanjenje broja zaposlenih kojih je sad oko 13.000 u jedinicama lokalne uprave za trećinu, odnosno oko 4000. Politički utjecaj na HRT Jedno od jamstava jest i ukidanje poreza na tvrtku, koji je prihod jedinica lokalne samouprave koje bi bez tog poreza ostale bez 200 milijuna kuna prihoda godišnje. Most želi i da državna revizija nadzire poslovanje HNB-a. Bivši član Savjeta HNB-a Damir Novotny pak upozorava da to nije sukladno pravnoj stečevini EU, koja zabranjuje bilo kakav politički utjecaj na rad središnjih banaka. Promjene Ovršnog zakona podignut će zaštićeni dio plaće od ovrhe s dvije trećine na tri četvrtine. Smanjenje RTV pristojbe je odgođeno, a akademik Vlatko Silobrčić, bivši predsjednik Vijeća HRT-a, kaže da iznos pristojbe nije glavni problem javne radiotelevizije, nego politički utjecaj na biranje Vijeća pa HRT ne ispunjava ulogu javnog servisa. Eurozastupnik Davor Škrlec pak smatra da su za proglašenje gospodarskog pojasa potrebne dvije-tri godine jer se trebamo o tome dogovoriti sa susjedima i osigurati za to potrebnu infrastrukturu.  >> Petrov otkrio kojih 5 jamstava ide u proceduru već drugog petka! 1. Minimalno godinu dana u Saboru za 6+6 Most traži uvođenje tri preferencijalna glasa, dogovorili su i ukidanje beneficije 6+6 za one zastupnike koji u Saboru provedu manje od godinu dana te kažnjavanje s 500 kuna po sjednici za nedolazak na glasanje. 2. Od ovrhe zaštita tri četvrtine plaće  Izmjenama Ovršnog zakona, među ostalim, od ovrhe bit će zaštićene tri četvrtine prosječne plaće u državi - 4200 kuna, za razliku od trenutačno zaštićenih dvije trećine - 3700 kuna 3. Troškovi za plaće jedinica lokalne samouprave   Most ih želi ograničiti na 15 posto prihoda općine, grada ili županije. U Udruzi gradova kažu da to znači milijardu kuna manje za plaće i rezanje zaposlenih u tijelima lokalnih jedinica za trećinu, odnosno za oko 4000.  4. Ukidanje poreza na ime tvrtke  Iznos tog poreza je do 2000 kuna godišnje i on je prihod jedinica lokalne uprave. Time bi poduzetnici bili godišnje oslobođeni ukupno oko 200 milijuna kuna troškova na ime tog poreza, kažu u Udruzi gradova.  5. Nadzor Državne revizije nad poslovanjem HNB-a   Bivši član Savjeta HNB-a Damir Novotny kaže da je u EU zabranjen utjecaj politike na središnje banke. Na izmjene Zakona o HNB-u suglasnost mora dati Europska središnja banka, a Novotny kaže da je u ovom slučaju neće dati.  6. Proglašenje gospodarskog pojasa na Jadranu  Most je prihvatio argument HDZ-a da je ovo jamstvo nemoguće ispuniti odmah. Zastupnik u Europskom parlamentu Davor Škrlec kaže da bi proces proglašenja gospodarskog pojasa mogao potrajati dvije do tri godine.  7. Smanjenje RTV pristojbe s 80 na 65 kuna mjesečno Odgođena je primjena ovog jamstva jer će HRT ostati bez 200-tinjak milijuna kuna. Akademik Vlatko Silobrčić, bivši predsjednik Vijeća HRT-a, smatra da je glavni problem to što HRT nije javni servis. 