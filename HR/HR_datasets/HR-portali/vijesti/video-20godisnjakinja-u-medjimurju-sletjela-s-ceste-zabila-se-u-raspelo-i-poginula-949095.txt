Foto: mnovine.hr, Facebook, Video: Vjeran Žganec Rogulja/Pixsell SINOĆ oko 22.55 u teškoj prometnoj nesreći u Međimurju poginula je 20-godišnja djevojka. Kako je izvijestila policija, do nesreće je došlo u Kotoribi na križanju Ulice kralja Tomislava i Ulice bana Jelačića kada je djevojka automobilom sletjela s ceste, zabila se u kameno raspelo nakon čega je došlo do zapaljenja auta. PU međimurska se danas u jutarnjim satima oglasila o nesreći. Policija: Iz zapaljenog vozila vozačicu izvukli mještani "Sinoć u Kotoribi na raskrižju ulica Kralja Tomislava i Josipa bana Jelačića, dogodila se teška prometna nesreća u kojoj se vozačica osobnog automobila čakovečkih registarskih oznaka, rođena 1997. godine, upravljajući prije stjecanja prava na samostalno upravljanje motornim vozilima, nije kretala obilježenom prometnom trakom koja se proteže uz desni rub kolnika. Zbog toga je u zavoju vozilom udarila u prometni znak i betonski sakralni objekt koji su se nalazili na otoku za razdvajanje prometnih tokova. Iz zapaljenog vozila vozačicu su izvukli mještani Kotoribe, nakon čega je vozilo u potpunosti izgorjelo.  Vozačica osobnog automobila, nažalost, od zadobivenih ozljeda preminula je na mjestu prometne nesreće. O prometnoj nesreći podnijet će se posebno izvješće nadležnom državnom odvjetniku.  Obitelj koja živi nedaleko mjesta nesreće, među prvima je bila na mjestu nesreće i pokušala pomoći ženi u autu.  "Čuli smo samo jak tresak i odmah otrčali van. Vidjeli smo da se auto zabio u pil te da gori. Mi i susjedi smo otišli pomoći, gasili smo vatru vatrogasnim aparatom. Moj je sin izvukao ženu iz auta, ali ona je odmah izdahnula. Bilo je strašno! Užasno smo potreseni jer smo poginulu ženu poznavali", kazao  je jedan od svjedoka Međimurskim novinama, koji dodaje da ne može doći k sebi.