Budući da rok za predaju izbornih lista istječe 14. kolovoza, novi šef HDZ-a Andrej Plenković dobio je ekstra vrijeme da posloži odnose s koalicijskim partnerima, a onda prione sastavljanju lista. Ključno pitanje kojim se sada u HDZ-u bave jest to u kojoj će formaciji izaći na izbore. Prostor nakon HSS-a U subotu bi vrh HDZ-a trebao imati završne sastanke s dosadašnjim partnerima, a tada se očekuje i odluka hoće li na izbore s HSP-om AS ili će praktički samostalno. Odnosno s HSLS-om i HRID-om Drage Prgometa, ali s potonjima samo u nekim izbornim jedinicama. Na listi bi se možda mogao naći i Milan Kujundžić koji je konzervativni političar desnog usmjerenja, ali znatno umiveniji nego Pero Ćorić, glavni tajnik HSP-a AS, za kojeg u HDZ-u smatraju da svojim istupima i grubim porukama samo nanosi štetu HDZ-u. Budući da je Narodna koalicija HDZ-u preotela HSS, toj se stranci otvorila mogućnost da “prigrli” HRID u nekoj zagrebačkoj i možda nekoj slavonskoj jedinici, ali da se možda nađe mjesto i za Milana Kujundžića. Osim toga, nakon odlaska HSS-a iz Domoljubne koalicije politika okupljanja i povratka otpisanih asova HDZ-u daje političku širinu. Matematika je tu jasna, Drago Prgomet na platformi Mosta na prošlim je izborima osvojio oko 22.000 preferencijalnih glasova, dok su kandidati HSP-a AS dobili 11.200 preferencijalnih glasova. Jednako je tako činjenica da Prgometu sada nedostaje nova platforma jer teško da HRID samostalno može ostvariti znatniji uspjeh. Takve su barem procjene. Uzimajući u obzir i Zlatka Hasanbegovića, predstavnika desnog krila HDZ-a, pa ako se pridruži i Milan Kujundžić, HDZ bi mogao privući desne birače bez HSP-a AS. Iako je Prgomet orijentiran prema centru, kao dragovoljac Domovinskog rata mogao bi privući i dio braniteljske populacije. Ipak, nisu svi u HDZ-u sretni zbog ideje o suradnji s Prgometom ili Kujundžićem. U dijelu HDZ-a kažu da im nikada ne bi dopustili da se vrate u okrilje HDZ-a. – I Prgomet i Kujundžić otišli su iz HDZ-a jer su svoje interese stavili iznad interesa stranke. Da je Prgomet bio strpljiviji i promućurniji, danas je mogao biti predsjednik HDZ-a. Tko je jednom izdao HDZ, tko kaže da ga neće izdati opet? Ćorić peglao “ultimatum” – Tko nam jamči da Prgometu ili Kujundžiću opet ne bi nešto puhnulo u glavu i da opet ne bi napustili HDZ i sa sobom odnijeli mandat koji bi eventualno na našim listama mogli osvojiti – komentar je jednog izvora iz Predsjedništva HDZ-a koji smatra da bi HSP AS ipak trebao ostati u igri s HDZ-om. Pero Ćorić jučer je peglao svoju izjavu o ultimatumu HDZ-u od 48 sati da se odluči ostaju li mu pravaši partneri i poručio da se nada dogovoru. >> Vrata HDZ-a otvorena za sve otpisane: Zovu Dragu Prgometa, Jadranku Kosor, Milana Kujundžića... 