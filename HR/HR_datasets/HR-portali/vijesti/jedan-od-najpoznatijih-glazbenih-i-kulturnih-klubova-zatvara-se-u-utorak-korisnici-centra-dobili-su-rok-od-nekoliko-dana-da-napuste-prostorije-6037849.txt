Korisnici Autonomnog kulturnog centra Medika dobili su do utorka rok da napuste prostor u Piorettijevoj ulici i predaju ključeve Gradu. Time bi došlo do zatvaranja poznatog alternativnog centra kulturnjaka i mladih u Zagrebu koji godinama potiče razvoj nezavisne kulture u gradu. Razlog nije poznat, jer se ekipa iz Medike odlučila na šutnju uoči sutrašnje konferencije za novinare, a od Grada nismo dobili odgovor do zaključenja broja. Kako neslužbeno doznajemo, u centru se jučer spominjao negativan izvještaj vatrogasne inspekcije, no bez većih detalja. - Već danima šaljemo upite Gradu i pozivamo ih na razgovor, ali oni nam samo odgovaraju dopisima - rekla je Sanja Burlović, članica centra. Dobili su samo dopis iz Gradskog ureda za imovinsko-pravne poslove i imovinu Grada Zagreba za predaju prostora. Kažu da je to još jedan pritisak na Mediku gradskih vlasti. Naime, prije pet godina Medika se našla u sličnoj situaciji kada je Grad povisio cijenu najma prostora za čak 300 posto. Ipak, upravo činjenica da njihov prostor pripada Gradu može biti koban za korisnike centra. Gradonačelnik Milan Bandić u svojem je predizbornom programu iznio nekoliko kapitalnih projekata, od kojih je jedan i gradnja kongresnog centra za koji je spominjao da će se graditi ili u Pierottijevoj ulici ili na Zagrebačkom velesajmu. Osim toga, naveo je i mogućnost gradnje hotela iza Medike. Unatoč pozivu za iseljenjem, korisnici Medike kažu da nemaju namjeru stati s programom.