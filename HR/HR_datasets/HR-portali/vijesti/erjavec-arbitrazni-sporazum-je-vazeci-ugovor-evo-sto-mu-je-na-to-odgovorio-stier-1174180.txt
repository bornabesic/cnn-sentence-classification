Hrvatska i Slovenija ostale su danas na posve suprotnim stajalištima o graničnoj arbitraži iz koje je Hrvatska izašla, a Slovenija ustraje da Zagreb mora poštivati odluku sudaca o sporu koji odnose dviju država opterećuje od njihova osamostaljenja 90-tih godina. Slovenski i hrvatski ministar vanjskih poslova Karl Erjavec i Davor Ivo Stier održali su zajedničku konferenciju za novinare nakon regionalnog ministarskog sastanka u Brdu kod Kranja. Upitan što će Slovenija učiniti ako Hrvatska odbije primijenitii arbitražnu odluku, Erjavec je rekao da to pitanje ne treba postaviti njemu nego hrvatskoj strani. Slovenija smatra da je arbitražni sporazum važeći međnarodni ugovor i da takve ugovore članice Europske unije moraju poštovati, rekao je šef slovenske diplomacije. Stier je istaknuo da je Hrvatska otvorena za dijalog o rješenju graničnog prijepora sa Slovenijom i istaknuo da otvorena pitanja, pa i granična, postoje i među drugim državama EU-a, ali ne smetaju njihovoj suradnji.  Neće (smetati) ni dobrim odnosima Slovenije i Hrvatske i njihovim nastojanjima da pomognu ostalim zemljama u regiji na njihovu europskom putu, rekao je Stier. Stier ponovio da je Hrvatska učinila sve Hrvatski ministar je ponovio stav vlade da je izlazeći iz Arbitražnog sporazuma Hrvatska učinila sve što je bilo potrebno u skladu s Bečkom konvencijom, ali ne i pokušaj medijacije koja prema konvenciji nije nužna. Neki zastupnici oporbenog SDP-a tvrde da vlada formalno nije prekinula graničnu arbitražu sa Slovenijom, što je stav i službene Ljubljane, te da je time dovela Hrvatsku u izrazito loš položaj, objavili su u subotu hrvatski mediji. SDP-ovci prozivaju Stiera i bivšeg ministra vanjskih poslova i europskih poslova Miru Kovača da nisu poduzeli nijednu radnju u svrhu prestanka sporazuma. Hrvatski sabor je krajem srpnja 2015. donio odluku o povlačenju iz arbitražnog sporazuma koji su dvije zemlje potpisale 2009., a Sloveniji predložio da počnu pregovori o alternativnom rješavanju spora. Unatoč tome, Arbitražni sud u Den Haagu je krajem travnja objavio da je postupak završen i da će odluku o graničnom sporu između Hrvatske i Slovenije objaviti za nekoliko mjeseci. Dvojica ministara sudjelovala su na ministarskom sastanku koji se održava paralelno sa skupom predsjednika država regije kojim predsjedavaju slovenski predsjednik Borut Pahor i hrvatskla predsjednica Kolinda Grabar Kitarović. Radi se o pripremnom sastanku za summit država Berlinske inicijative koju je radi bržeg napretka zemalja u regiji pokrenula Njamačka koji će se sredinom lipnja održati u Trstu. Stier i Erjavec složili su se da je interes Hrvastke, Slovenije i EU-a konkretna perspektiva članstva u Uniji svih država koje to još nisu, a nalaze se u europskom pristupnom procesu.