Nakon razdoblja iznadprosječno toplog vremena, u Hrvatskoj se u tjednu iza Uskrsa očekuje znatan pad temperature zraka, slab snijeg jutros pada na Sljemenu, dok se u gorskoj Hrvatskoj ovog tjedna očekuje stvaranje tanjeg snježnog pokrivača, a u nizinama kiša, doznaje se u utorak u Državnom hidrometeorološkom zavodu (DHMZ). Kako izgleda snijeg na Sljemenu, možete pogledati na web kameri s vidikovca. DHMZ posebno upozorava voćare i vinogradare da se već u prvoj polovici tjedna u gorju očekuje jutarnji mraz, a u drugoj polovici tjedna mraz je izgledan i u nizinama unutrašnjosti Hrvatske. Prema najnovijim prognostičkim izračunima, vjerojatnost za mraz najveća je krajem ovog tjedna, u petak i subotu. Preko Hrvatske prolazi hladna fronta i uz zahladnjenje, u gorskoj Hrvatskoj očekuje se i snijeg uz moguće stvaranje snježnog pokrivača. Ovog će tjedna biti i vjetrovito, u unutrašnjosti uz umjeren, povremeno i jak sjeverac, a na Jadranu uz buru, koja će u srijedu i četvrtak imati olujne, pa i orkanske udare, navode iz DHMZ-a. >> Nastavlja se loše vrijeme: sutra kiša i pljuskovi, pa čak i snijeg >> Ovakvo Sljeme još niste vidjeli. Pogledajte prizore koji oduzimaju dah 