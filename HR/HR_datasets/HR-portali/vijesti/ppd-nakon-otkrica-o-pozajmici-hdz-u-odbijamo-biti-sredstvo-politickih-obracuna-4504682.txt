Više od osam mjeseci Hrvatska demokratska zajednica kasni s vraćanjem pozajmice iz 2014. u visini od 4,2 milijuna kuna tvrtki Gas Trading d.o.o., čiji je osnivač firma Prvo Plinarsko društvo u vlasništvu Pavla Vujnovca, zbog čega su im na adresu zagrebačke središnjice ovih dana poslali obavijest u kojoj potražuju da im se vrati posuđeni novac. Povrat posuđenih milijuna uz kamatu od čak 7,5 posto je putem intervjua u tjedniku Nacional prekjučer zatražio i sam poduzetnik Pavao Vujnovac koji je ispričao da ga je za financijsku pomoć zamolio tadašnji glavni tajnik stranke Milijan Brkić. Ova afera posljedica je unutarstranačkih borbi koje su eskalirale nakon Karamarkova odlaska, a očito u stranci ima onih koji žele da s njim ode i Brkić. Iz Prvog plinarskog društva odlučili su reagirati priopćenjem na sve što se događalo posljednih dana. Priopćenje prenosimo u cijelosti. 'Povodom brojnih medijskih upita očitujemo se kako slijedi: G Pavao Vujnovac nije tražio novac putem medija. U intervjuu objavljenom u tjedniku Nacional g Vujnovac je dao odgovore na postavljena pitanja o pozajmici – istinito i javno. To je jasno svakome tko je pročitao cijeli intervju g Vujnovca u tjedniku Nacional a ne samo njegov naslov. Također, svaki građanin Republike Hrvatske pa tako i svaki novinar informacije o vlasničkoj strukturi PPD-a i povezanih društava može provjeriti uvidom u registar Trgovačkog suda. Koliko nam je poznato, nijedan novinar to još nije učinio. Pozivamo sve novinare koji su poslužili plasiranju teza o sumnjivoj vlasničkoj strukturi ili porijeklu novca PPD-a da, poštujući pravila vlastite struke prije objave takvih informacija, izvrše uvid u javno dostupne dokumente i provjere istinitost onoga o čemu izvještavaju i pišu. Vlasnička struktura PPD-a i povezanih društava potpuno je jasna i javna. U PPD-u nema prikrivenih vlasnika. U PPD-u nema nikakvog stranog ni sumnjivog kapitala. Plasiranje ovakvih neistina više nećemo promatrati bez pravnih posljedica. PPD posluje zakonito i transparentno, u skladu sa svim pozitivnim pravnim propisima Republike Hrvatske i Europske unije i nije dužan niti jednu lipu poreza. PPD i povezana društva u ovom trenutku zapošljavaju 124 uglavnom visokoobrazovana profesionalca i nastavit će zapošljavati najbolje stručnjake u područjima kojima se bavi. PPD znanjem, zalaganjem i vrijednim radom svojih zaposlenika gradi svoju poziciju u Hrvatskoj i regiji. Odbijamo biti sredstvo političkih obračuna i nećemo biti pasivni promatrač dok se plasiranjem neistina PPD-u i njegovim zaposlenicima nanosi nenadoknadiva osobna i poslovna šteta', stoji u priopćenju.