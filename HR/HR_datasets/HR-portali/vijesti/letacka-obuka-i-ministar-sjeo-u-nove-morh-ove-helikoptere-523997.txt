Prezentacija početka letačke obuke na američkim helikopterima OH-58D Kiowa Warrior održana je danas, u četvrtak, 11. svibnja 2017. u vojarni "Pukovnik Mirko Vukušić" u Zemuniku. Kreće obuka hrvatskih pilota za moćne helikoptere Kiowe u Zemuniku Reporter: Luka Negovetić Početku letačke obuke prisustvovali su potpredsjednik Vlade i ministar obrane RH Damir Krstičević, vojni izaslanik SAD-a brigadir Robert Mathers, načelnik Glavnog stožera Oružanih snaga RH general zbora Mirko Šundov i drugi visoki uzvanici. Ovom prigodom ministar Krstičević zahvalio je Vladi Sjedinjenih Američkih Država, našemu glavnom savezniku na području obrane i sigurnosti na ovoj vrijednoj donaciji. - Ovi helikopteri omogućuju našim Oružanim snagama dosezanje novih sposobnosti, jedan su od segmenata snažne potpore i pomoći koju smo dobili od naših strateških partnera, a koja iznosi preko pet stotina milijuna američkih dolara. U rukama hrvatskih pilota, ovi helikopteri će biti nova vrijednost u suočavanju sa suvremenim sigurnosnim ugrozama i nova mogućnost doprinosa jačanju sigurnosne arhitekture - istaknuo je ministar Krstičević. - Ponosan sam na hrvatske pilote i američke instruktore koji im prenose svoja znanja. Mislim da je ovo povijesni dan za Hrvatsku vojsku, kada u zajedništvu s američkim partnerima razvijamo nove sposobnosti koje su nam potrebne - zaključio je ministar te naglasio kako je riječ o odličnom helikopteru sa odličnim manevarskim sposobnostima te da je najvažnije, da se može koristiti i u civilne svrhe u funkciji traganja, spašavanja, nadzora državne granice, pomoć u slučajevima prirodnih katastrofa te izviđanja. Američki vojni izaslanik brigadir Robert Mathers zahvalio je na ovoj prilici da se i osobno uvjeri kao je donacija SAD-a stavljena u uporabu i da će služiti za zajedničke interese i sigurnost. Istaknuo je kako su mu američki instruktori, koji su jedni od najboljih i najiskusnijih pilota, potvrdili da su hrvatski piloti koje obučavaju, najbolji s kojima su do sada radili, jer uz sve ostale kvalitete razumiju važnost obuke za hrvatsku sigurnost. - Sretan sam jer razvijamo vojnu suradnju i što dijelimo iste vrijednosti i prioritete ne samo u jugoistočnoj Europi nego širom svijeta - zaključio je brigadir Mathers. Načelnik Glavnog stožera OS RH, general zbora Mirko Šundov zahvalio je prije svega američkoj strani i vojnom izaslaniku SAD-a na profesionalnom odnosu i suradnji te na svemu što nam pružaju u obuci pilota i tehničara. Istaknuo je i pohvalio pilote i tehničare HRZ i PZO-a koji daju sve od sebe da vrlo brzo usvoje sva potrebna znanja kako bi postigli punu osposobljenost, a što će u konačnici povećati sposobnosti Oružanih snaga RH koje će tako imati mogućnosti djelovanja na puno višoj razini, kako u tehnološkom smislu tako i u smislu opremljenosti sa svim ovim novim elementima koje smo dobili.   