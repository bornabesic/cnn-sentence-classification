Treći put u samo nekoliko tjedana, Sjeverna Koreja ispalila je balističku raketu. Projektil je ovoga puta preletio oko 350 kilometara i pao u more između Koreje i Japana, unutar pojasa koji Japan drži svojim gospodarskim pojasom. – Mi ne možemo prihvatiti neprestane sjevernokorejske provokacije koje dolaze unatoč ponovljenim upozorenjima međunarodne zajednice – ustvrdio je japanski premijer Shinzo Abe. Lansiranje su žestoko osudili i Kina i Rusija. Dva razloga zašto ispaljuju rakete prema Japanu Ovo ispaljivanje rakete dolazi neposredno nakon što je na sastanku G7 lidera vodećih svjetskih gospodarstava, koje je održano na Siciliji, kao jedan od prioriteta međunarodne zajednice potvrđeno odvraćanje i sprečavanje Sjeverne Koreje u razvoju dalekometnog naoružanja. Zajednička izjava lidera G7 pozvala je Pyongyang da se odrekne svog nuklearnog i raketnog programa. Kim Jong-un ne da se njega nije odrekao, već je odmah ispalio jednu raketu kako bi pokazao da u arsenalu ima dovoljno oružja. Sjeverna Koreja ispaljuje rakete u smjeru Japana iz dva razloga. Prvi je pokazivanje mišića i neskrivena prijetnja ne samo Tokiju već i Južnoj Koreji. Drugi razlog je testiranje tehnologije, jer svako lansiranje i praćenje putanje leta pruža sjevernokorejskim raketnim stručnjacima priliku za provjeru tehnoloških rješenja, ali i usavršavanje raketa.