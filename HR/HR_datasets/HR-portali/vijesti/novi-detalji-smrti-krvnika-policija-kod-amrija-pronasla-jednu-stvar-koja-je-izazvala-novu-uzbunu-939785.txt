Foto: Hina/Index NAJTRAŽENIJA osoba u Europi, osumnjičenik za napad u Berlinu Anis Amri, ubijen je u predgrađu Milana nakon što je zaustavljen zbog rutinske kontrole. Prije nego što će raniti jednog policajca, i biti ubijen od drugog, Amri je, pisali su svjetski mediji, vikao "Allahu Akbar", odnosno, "Bog je velik" u prijevodu.   No, talijanska policija je objavila kako Amri ipak nije vikao to već je, prije nego što će početi pucati, urlao "policijski gadovi".   >> Amri prije smrti ipak nije vikao "Bog je velik", nego nešto sasvim drugo  >> Terorist iz Berlina snimio video u kojem se zakleo na vjernost Islamskoj državi  >> Brat berlinskog krvnika nije vjerovao da je ubijen do posljednjeg trena: "Molim se da to nisi ti"  Osim toga, policija je objavila da je Amri upucan dvaput i to trenutak prije nego će po drugi put upucati već ranjenog policajca. Policajac Cristian Movio lakše je ranjen jer ga je Amri pogodio u pancirku koja je zaustavila metak.   Policajci su Amrija zaustavili na željezničkoj postaji u četvrti Sesto San Giovanni. Prišli su mu potpuno nesvjesni o kome se radi i zatražili ga dokumente. Umjesto dokumenata, Amri je iz stražnjeg dijela hlača izvadio 22-kalibarski pištolj. Nakon što je ubijen, Amri je pretražen. Kod sebe je, objavila je policija, imao "nekoliko stotina eura u kešu". Zanimljivo, kod sebe nije imao nikakav mobitel, piše Daily Beast. Slučajnost ili ne?  Ono što je jako zanimljivo i nejasno jest činjenica što je Amri zaustavljen na mjestu koje je svega par kilometara udaljeno od mjesta odakle je krenuo kamion kojeg je Amri iskoristio kao oružje u Berlinu. No, policija zasad ne vidi nikakvu povezanost, a šef talijanske obavještajne službe kaže da bi sve mogla biti čista slučajnost. Nema nikakvih dokaza da je Amri bio u blizini kad je kamion napunjen čeličnim šipkama napustio Italiju.   Kod sebe je Amri imao i kartu za vlak iz Francuske. Na stanici je bio sam i policija zasad nema razloga vjerovati da je bio s nekim u društvu.   Propusti njemačkih službi brinu javnost  Amri se vratio u Italiju, jedinu zemlju EU u kojoj je duže vrijeme živio. No, policija ne vjeruje da je planirao novi napad. Vjerojatnije im je, kažu, da je želio naći sigurnije utočište i skloniti se iz javnosti. Zasad su glavna pitanja gdje je do sada bio i je li sreo nekoga u francuskom Turinu, gradu koji je bio polazišna točka vlaka s kojim je stigao u Italiju. Upravo taj francuski dio njegovog puta iz Njemačke do Italije zabrinjava obavještajce jer u Francuskoj ima jako velik broj radikalnih islamista. Prošlog je mjeseca u Francuskoj zaustavljen planirani napad na Disneyland. Istražitelji se boje da je Amri bio u kontaktu s nekim u Francuskoj i lako je vjerojatno da će tom dijelu njegova puta posvetiti veću pažnju.   Direktor antiterorističke jedinice grada Milana Alberto Nobili rekao je da su bili zabrinuti da bi se Amri mogao vratiti u Italiju. S druge strane, njihovi njemački kolege bili su uvjereni da se Amri još uvijek skriva negdje po Berlinu. Svakog dana sve su vidljiviji propusti njemačkih vlasti, a to je nešto što itekako zabrinjava tamošnju javnost.