Vid Jedlička i njegov Liberland dobili su svoje pivo. Kako donosi popularni pivski sajt pivnica.net, praška prodavaonica piva Galeria piva odlučila je podržati ideju slobodne države Liberland nudeći poseban set zanatskog napitka od hmelja. U proizvodnji tog Liberbeera koriste se odabrane cvjetne šišarke hmelja i voda s Rudne gore na češko-njemačkoj granici. Na toj je gori, navodi se, otvoren prvi rudnik urana u povijesti. Cilj suradnje između praške Galerije piva i slobodne države Liberland nije samo promocija Liberlanda i libertarijanskih ideja već i financiranje rasta Liberlanda. Od svakog prodanog Liberbeera deset centi polaže se na bankovni račun Jedličkine države. >>Imamo nove susjede! Čeh osnovao državu između Hrvatske i Srbije Trenutačno u ponudi imaju Liberbeer ale IPA, sa 6,5 posto alkohola, gorčina je 57 IBU, a sadrži tri vrste hmelja te dvije vrste slada. Namjera je uskoro plasirati i Liberbeer pale lager. Prodavat će se u staklenim bocama od 0,75 litara, kegovima od 30 l te – petainerima, bocama od 20 litara. Već se planira i širenje jer pivnica.net navodi kako će se ponuditi i licencna proizvodnja hrvatskim, ali i srbijanskim pivovarama, gdje se spominje apatinska, s kojom su navodno kontakti već uspostavljeni. Očito Jedlička diplomatsku blokadu s jedne i druge strane namjerava slomiti nekim trojednim pivom. Ovo je zapravo drugo pivo koje je napravljeno kao podrška nepostojećoj državi. Lani u proljeće predstavljen je Liberal Ale, koji se također proizvodio u Češkoj.  >>Čeh Vit Jedlička objašnjava zašto je proglasio svoju državu u Hrvatskoj   