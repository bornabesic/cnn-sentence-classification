Ministar financija Zdravko Marić u srijedu je, uoči sjednice užeg kabineta Vlade, kazao kako je manevarski prostor za prihvaćanje amandmana na proračun za iduću godinu "sužen i mali" te da se najveći dio od 132 amandmana odnosi na ministarstva obrazovanja i znanosti te financija. Hrvatski je sabor u subotu raspravljao o prijedlogu državnog proračuna za 2017. godinu, koji predviđa proračunske prihode na razini 121,6 milijardi kuna, rashode od 128,4 milijarde kuna te deficit u iznosu od 6,8 milijardi kuna ili 1,9 posto BDP-a. "Imali smo nakon dugo vremena raspravu o proračunu subotom, 14 i pol sati, dosta duga rasprava, specifična u mnogo čemu", istaknuo je Marić u emisiji Hrvatskog radija "A sada Vlada". Kako je kazao, kroz saborsku raspravu dobili su 132 amandmana, čiju ukupnu vrijednost nisu zbrajali, jer ih ima i vrlo specifičnih. "Vlada danas ima svoj uži kabinet i svoju sjednicu. Mi ćemo se danas očitovati o tim amandmanima, a sutra je glasovanje u Hrvatskom saboru. Dakle, 132 amandmana, to će potrajati sutra, s obzirom na samu saborsku proceduru", rekao je Marić. Ministar financija nije se htio u emisiji očitovati hoće li neki amandmani na proračun biti prihvaćeni. "Ja bih svakako pričekao sjednicu Vlade, da se ona očituje na sve amandmane", kazao je Marić te istaknuo da se najveći broj amandmana odnosi na ministarstvo znanosti i obrazovanja, a dobar dio i na Ministarstvo financija, poglavito u segmentu koji se tiče pomoći za jedinice lokalne i regionalne samouprave.