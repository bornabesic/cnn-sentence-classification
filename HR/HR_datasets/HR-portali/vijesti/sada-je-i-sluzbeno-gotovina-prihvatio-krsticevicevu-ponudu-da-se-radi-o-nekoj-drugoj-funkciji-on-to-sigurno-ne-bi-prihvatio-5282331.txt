General Ante Gotovina ipak se uključio u politiku, iako je ranije, u više navrata, isticao kako ga takvi angažmani ne zanimaju - prihvatio je funkciju posebnog savjetnika potpredsjednika Vlade i ministra obrane Damira Krstičevića. Rješenje o imenovanju potpisao je premijer Andrej Plenković u četvrtak, uoči sjednice Vlade u Vukovaru. No, u krugu bliskom generalu Gotovini ističu kako se ne radi o pravom političkom angažmanu. - Pitanje nacionalne sigurnosti general Ante Gotovina ne doživljava ni stranačkim, ni političkim pitanjem. Smatra da je nacionalna sigurnost iznad toga i zato je prihvatio tu poziciju kad mu ju je ministar Damir Krstičević ponudio. Da se radilo o nekoj drugoj funkciji, on to sigurno ne bi prihvatio. Ali, nacionalna sigurnost druga je stvar - pojašnjavaju u Gotovininom krugu. Ističu kako će posao u Vladi obavljati volonterski, iako bi imao pravu na naknadu. Gotovina bi, navodno, trebao prema potrebi biti angažiran na pitanjima obrane i sigurnosti. - Za svoj koncept domovinske sigurnosti i u svoj savjetnički tim Krstičević planira okupiti više časnika koji mogu pomoći svojim znanjem i iskustvom u tom području - kazao je izvor blizak ministru. A da se general Gotovina pridružio njegovu timu objavio je u četvrtak ministar Krstičević na svom Facebook profilu. - Velika mi je čast i zadovoljstvo, podijeliti s vama da je premijer Plenković potpisao rješenje kojim generala Gotovinu imenuje posebnim savjetnikom ministra obrane. Iznimno mi je drago što je moj veliki prijatelj i naš heroj pristao na moj prijedlog te sam uvjeren da će znanjima i sposobnostima značajno pridonijeti nacionalnoj sigurnosti i razvoju Oružanih snaga. Želja mi je nastaviti poticati angažiranje bivših vojnika i časnika koji su pomogli u stvaranju domovine te mogu pridonijeti i održavanju nacionalne sigurnosti! Dobro došli, generale - napisao je Krstičević na Facebooku.