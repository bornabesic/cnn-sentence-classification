Sukob s političarkom Jelenom Balašević Bebom obio se o glavu srbijanskom premijeru Aleksandru Vučiću jer se u tjednu uoči prijevremenih parlamentarnih izbora u Srbiji podsjeća na Vučićevu prošlost. Na vrijeme kad je 1998. Vučić, kao tek imenovani ministar informiranja u vladi Slobodana Miloševića, napao kantautora Đorđa Balaševića jer pjeva u Sarajevu. – Mladi ministar pojavio se na televiziji i nazvao me jeftinom fukarom koja pjeva za muslimane, a ne za srpsku djecu – ispričao je Balašević. Sad je upravo Vučić optužio Bebu Balašević za rasizam i šovinizam zbog njezinih kritičkih tvitova u kojima je kritizirala vladu zbog dovođenja ljudi autobusima u Novi Sad na skup podrške Vučićevoj Srpskoj naprednoj stranci. Beba Balašević živi u Novom Sadu i figurira kao ministrica kulture u sjeni, a Vučiću je na nedjeljnim izborima važan upravo rezultat u Vojvodini i ovo nije prvi put da ju je napao. Međutim, nakon Vučićeve TV prozivke oporbenoj su političarki stigle prijetnje smrću. – Doživio sam sada da i njoj prijete smrću, i to nakon izjave nekadašnjeg mladog ministra koji me onomad nazvao jeftinom fukarom – kaže Balašević te dodaje kako u Vojvodini vlast uzalud pokušava posijati sjeme mržnje. Balašević i glumica Mirjana Karanović podržali su Demokratsku stranku i pozvali građane da za nju glasaju iako je ta stranka pala na niske grane nakon što je Boris Tadić izgubio predsjedničke izbore. Sad joj je na čelu vojvođanski kadar Bojan Pajtić, a Tadić ima drugu stranku. – Davno smo izguštali Demokratsku stranku, ali nismo demokraciju. Oni su čuvari, treba im pomoći, ovo je pitanje opstanka demokracije – poručuje Balašević, a njegova kći odgovara Vučiću: – Vučićev očajnički spin da sam ja šovinist pokazuje da mi moraju izmišljati mane. To je kompliment.  >>Kći poznatog glazbenika: 'Ležala sam nepokretna, bez osjećaja u čitavom tijelu' >>Jelena Balašević: 'Počelo psihičkom torturom. Sve dok nije pao prvi šamar' 