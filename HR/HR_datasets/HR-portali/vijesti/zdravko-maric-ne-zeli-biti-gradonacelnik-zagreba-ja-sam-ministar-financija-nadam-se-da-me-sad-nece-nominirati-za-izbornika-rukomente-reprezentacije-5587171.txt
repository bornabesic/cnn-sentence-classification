Zdravko Marić, ministar financija, nasmijao se na pitanje je li on HDZ-ov kandidat za gradonačelnika Zagreba. "Ne, nisam. Zašto?", kazao je za N1. Na pitanje zanima li ga to uopće, navodi da razmišlja samo o svom poslu ministra financija. "Ja sam ministar financija. Prošlo je već par mjeseci da me se nije razmještalo na druge pozicije, pa valjda doživljavam deja vú", kazao je, dodajući da je on ministar financija i "maksimalno sam na to fokusiran". Na pitanje bi li na to pristao ukoliko mu se to ponudi, kaže: "Zasad mi nitko ništa nije ponudio, niti smo o tome razgovarali". Novinari su ga podsjetili da je on spominjan kao kandidat HDZ-a za premijera u trenucima kada je padala vlada Tihomira Oreškovića. "To je taj deja vú! Nadam se da me netko sad neće nominirati za izbornika rukometne reprezentacije", kazao je na to kroz šalu. Kada su ga, međutim, novinari podsjetili da je umalo pristao biti mandatar za sastavljanje Vlade kazao je: "Tada su okolnosti bile drugačije". Je li mu privlačnija pozicija ministra financija ili gradonačelnika, upitan je zatim, na što kaže da mu je trenutna pozicija sve izazovnija, piše N1. Na pitanje je li član HDZ-a, kaže: "Nisam", a na potpitanje hoće li to postati, odgovara isto: "Nisam."