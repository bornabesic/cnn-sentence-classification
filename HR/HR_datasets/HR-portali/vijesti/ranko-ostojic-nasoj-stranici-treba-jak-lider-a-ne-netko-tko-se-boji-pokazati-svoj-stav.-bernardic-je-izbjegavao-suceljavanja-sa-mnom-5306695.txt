Kandidat za predsjednika SDP-a Ranko Ostojić održat će u petak izvanrednu konferenciju za novinare u sjedištu SDP-a.  Iz Izbornog stožera Ranka Ostojića izvijestili su da će konferencija za novinare biti u 11 sati (Iblerov trg 9). Ostojić je na početku odmah poručio da ne odustaje od utrke: - Ne može vam biti svejedno hoćete li sutra odustati ili ne. Nemojte se pokolebati kao što ni ja nisam. Nemojte reagirati na telefonske pozive da je bitka gotova, ja vam šaljem poruku da nema odustajanja. Mislio sam da ću poruke slati sa sučeljavanja, no Davor Bernardić je izbjegao ili odbio sučeljavanje na 24 sata, RTL-u, Novoj TV... To samo pokazuje da nije sposoban suočiti se sa svojim protukandidatom u drugom krugu. Ako se ne može suočiti sa mnom, kako će s drugima? Moraš pokazati da možeš biti lider, da imaš stav, a ne izbjegavati sučeljavanja. Od 2010. Davor vodi najveću organizaciju SDP-a, s najviše članova, ali danas imamo slučaj da je Zagreb utvrda Bandića i HDZ-a. Ako se tako misli voditi stranku... Žao mi je što na ovaj način to moram priopćiti članovima i članicama, ali nisam mogao drugačije. Još jednom poručujem stoga da ne odustajem. Ukoliko želite istinski SDP izađite i glasajte na način da vam nitko ne može oteti glas. Svi oni koji idu u šator pobjednika prvog kruga SDP-a trgujući s glasovima to je apsolutno negiranje našeg demokratskog izbora koji smo napravili davno, a koji znači jedan član, jedan glas. Oni koji u ovom trenutku pregovaraju i trguju glasovima naših članova i članica, štete SDP-u. Odlučite svojom glavom, a ne na ovaj način. Bernardić je 2013. obećao da će voditi stranku po načelu jedan član, jedan glas, a taj je izbor iznevjerio - rekao je Ostojić. Ostojić je naglasio da je obišao veliki broj članova tijekom SDP-a:  - Očekivao sam da uđem u drugi krug, ali izbjegavanje sučeljavanja nije dobro. Ne valja bježati, Ranko Ostojić nikad ne bježi. Očekivao sam da ću biti u prigodi da razgovaramo o svim ovim stvarima. Jedna utakmica (prvi krug, op. a.) je završila, a druga kao da se nije ni dogodila. To je nije u skladu s demokratskim standardima u SDP-u - smatra Ostojić.  - Ne mislim da smo u situaciji kao 2007. godine kad je umro Ivica Račan. Stoga ovo nije pitanje zamjeranja, na ovo sam upozoravao i prije dva i pol mjeseca. Oni koji su dogovarali koaliciju sa HSS-om i sastanak s Klemom sada su pretrčali Bernardiću. Je li to promjena? Ja mislim da ne - istaknuo je Ostojić.   Ostojić je istaknuo i koliko je SDP potonuo u Zagrebu pod Bernardićem:   - Sa 43 posto pali smo na 25 posto. Bernardićevog cvijeća nije bilo na Trgu Petra Preradovića. Gdje ide SDP, ako je u takvom stanju najveća organizacija? Možda zaista pate za Bandićem - rekao je Ostojić. Na pitanje oko famoznog sastanka s Klemmom, Ostojić je rekao da on na njega ne bi išao te vrlo otvoreno kritizirao Milanovića:  - Trebalo je biti pažljiv. Ne slažem se s rečenicama koje su tamo izrečene i koje su uvrijedile veliki broj građana, ne samo onih srpske nacionalnosti. Zbog tog kontraproduktivnog sastanka izgubili smo tisuće i tisuće glasova, a to je bio i znak nepoštovanja prema ministru Matiću i njegovom zamjeniku Bojanu Glavaševiću.