Brođani plivaju zbog obilne kiše koja se na ovaj grad i okolicu sručila u subotu nešto poslije 17 sati. Po svemu sudeći najteža je situacija u Županjskoj ulici na zapadnom dijelu grada, koju je nemoguće u cijelosti proći, a da voda ne uđe u automobil. Svi oni koji pokušaju već nakon nekoliko desetaka metara odustaju. Kućama niti iz kuća nitko ne može osim u čizmama. Svi čekaju da kiša prestane i da se voda povuče. - Ovo je u tjedan dana drugi puta da smo poplavljeni, ovako je kod svake jače kiše. Otvoreni kanal ide paralelno do pola ulice i dalje ispod ulice zacijevljen nekih 40 metara i ide prema željezničkoj pruzi, ostali dio kanala do sada nikad nije očišćen. Voda iz kanala ide po ulici i ulazi u dvorišta i podrume. Uredno plaćamo odvodnju unatoč tome naša ulica za nekoliko minuta postaje mala Venecija – rekao je Anto Ravlić, jedan od stanara Županjske ulice. Prema podacima Meteo postaje Jelas od 17.30 do 20 sati na području Slavonskog Broda palo je 53 litre kiše po četvornom metru, što je nešto manje u odnosu na kišu od prije tri dana kada je palo 76 litara. U Službi 112 telefoni ne prestaju da zvone, građani traže pomoć jer im je voda prodrla u podrume, poslovne prostore pa i neke stambene prostorije. – Imamo jako puno poziva, najviše sa zapadnog dijela grada, gdje je najgore, no i u drugim dijelovima grada ima problema. Na terenu su vatrogasci, djelatnici vodovoda, Hrvatskih voda, HEP-a, svi oni koji bi mogli pomoći ugroženim stanovnicima – rekao je dežurni u Službi 112.