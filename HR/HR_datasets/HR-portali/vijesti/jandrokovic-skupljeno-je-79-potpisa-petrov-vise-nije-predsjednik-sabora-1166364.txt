Klub zastupnika HDZ-a i zastupnici drugih saborskih klubova poslali su u danas u saborsku proceduru prijedlog o razrješenju predsjednika Sabora Bože Petrova, a potpisalo ga je 79 zastupnika. Budući da prijedlog podnosi apsolutna većina zastupnika u Hrvatskom saboru, odnosno 79 zastupnika, traže da se taj prijedloga u skladu sa saborskim poslovnikom, odmah uvrsti u dnevni red sjednice Sabora kako bi se o njemu odmah mogla povesti rasprava, navodi se u prijedlogu objavljenom na internetskim stranicama Sabora. - U redu, kada to sve dostave, uvrstit će se u dnevni red - komentirao je Petrov za RTL, koji je također poručio da se "nećemo igrati kao što se igrao Karamarko". - Ići će sve po dnevnom redu, raspravit će se Marić, a onda možemo ići u smjenu predsjednika Sabora - rekao je Petrov. Petrov je na Novoj TV rekao da su novi izbori najpošteniji prema građanima, odgovarajući na pitanje o tome jesu li novi izbori najrealniji. - Izbori su najpošteniji prema svim građanima RH. Ako će građani nagraditi HDZ i Andreja Plenkovića jer je srušio Vladu i izazvao nestabilnost, jer je htio zaštiti sve što se otkriva u Agrokoru, onda OK, poštivat ću volju građana - rekao je Petrov. Petrov je rekao da će preslagivanje biti jednako neuspješno kao i prošlo. - Napravit ćemo ono što je pošteno. Pošteno je prema svim građanima izaći na izbore, ali nažalost već jučer je Plenković najavio da ima novu većinu. Očekujem da dokaže da ima saborsku većinu - rekao je Petrov. Odgovorio je i na kritike koje je zaradio smijenjeni ministar unutarnjih poslova Vlaho Orepić, koji je pozvao narod na reakciju. Petrov je rekao da je Orepić mislio na izbore. Petrov je najavio da će prije zahtjeva za njegovo razrješenje staviti na dnevni red zahtjev za opozivom ministra financija Zdravka Marića. - Treba se znati tko je i što radio i zbog čega je kriv za pad Vlade, zato će staviti prethodno na raspravu zahtjev za opozivom Petrov je rekao da nije slutio da bi moglo doći do smjene ministara. Rekao je da su prema HDZ-u bili korektni, ali da oni nisu tako igrali. Rekao je i da je Plenkoviću tjedan dana prije sjednice Vlade najavio kakav je stav Mosta. Petrov je također rekao da su informaciju da u Agrokoru nije bilo dubinskog poreznog nadzora od 2007. do danas dobili na temelju anonimne prijave koju je Most dobio od građana, a za koju smatraju da je došla iz samog Agrokora. - Nije bitno odakle informacija, bitno je je li istina - rekao je. Petrov je rekao i da je informaciju dobio prije tjedan dana, te da ju je priopćio i premijeru Plenkoviću. Također je rekao da su mu Plenković i drugi predstavnici Vlade rekli da hiperventilira kada je u prvom mjesecu upozorio na situaciju u Agrokoru. - U tom su trenutku rekli da ja hiperventiliram, da to nema veze s vezom i da se ništa ružno i tako dramatično ne događa - rekao je Petrov. Cijela Hrvatska zna da u Agrokoru nije bilo poreznog dubinskog nadzora od 2007. do danas, rekao je Petrov. - Od 2007. su tri ministra financija iz HDZ-a, Šuker, Dalić i Marić. Kada su istrage krenule, isti dan kad su iz Agrokora krenule informacije o izvješćima, taj dan predsjednik Vlade smjenjuje dva ministra kojima su resori direktno povezani s DORH-om - rekao je Petrov, a na pitanje zataškava li Plenković nešto odgovorio je da se njegovi potezi mogu protumačiti na taj način. Također je rekao da nije nikada imao povlaštene informacije te da s njima ne bi izlazio u javnost. Prijedlog za razrješenje Petrova su osim zastupnika HDZ-a i nacionalnih manjina, potpisali i zastupnici HDS-a Branko Hrg i Goran Dodig, Josip Salapić iz HDSSB-a, Hrvoje Zekanović iz HRAST-a i Darinko Kosor iz HSLS-a. Potpis su dali i Kažimir Varda iz SMSH-a, reformist Darinko Dumbović te nezavisni zastupnik Željko Lacković. Potporu smjeni Petrova dala su i sva trojica zastupnika IDS-a, Boris Miletić, Giovanni Sponza i Tulio Demetlika te petero zastupnika HNS-a, Ivan Vrdoljak, Anka Mrak Taritaš, Nada Turina-Đurić Bernarda Topolko i Milorad Batinić. Potpredsjednik Sabora i član Predsjedništva HDZ-a Gordan Jandroković izjavio je danas kako imaju 79 potpisa da se izglasa nepovjerenje predsjedniku Sabora Boži Petrovu. "Imamo 79 potpisa da se izglasa nepovjerenje Boži Petrovu. Smatramo da su se stekli uvjeti da Petrov više ne bude predsjednik Sabora, jer on više nema potporu natpolovične većine Sabora", izjavio je Jandroković u Saboru. Rekao je kako očekuje da će Petrov uvažiti ovu činjenicu da više nema legitimitet za svoju poziciju. "To bi trebala biti prva točka dnevnog reda. Zahtjev smo predali", poručio je Jandroković komentirajući Petrovljevu najavu da će na dnevni red prvo uvrstiti raspravu o nepovjerenju ministru financija Zdravku Mariću, a tek potom onu o svom opozivu. "Točka o ministru Mariću mora i bit će raspravljena u zadanom roku, sve će to doći na red. Ne želimo izbjeći tu raspravu. Petrov bi trebao uvažiti da nema više potporu, a mi želimo raščistiti tu podvalu da postoji neka veza između nas i Agrokora. Očekujemo od Petrova da se ponaša u skladu s demokratskim standardima", rekao je. Jandroković nije želio otkriti ima li HDZ dovoljno ruku u Saboru za novu parlamentarnu većinu.  