Pozivam sve ne u tramvaj, nego u brod, na kojem ima više mjesta nego u tramvaju. U reformi ima mjesta za sve. Tko želi dobronamjerno pomoći, dobrodošao – izjavio je ministar znanosti Pavo Barišić komentirajući prosvjed za kurikularnu reformu 1. lipnja pod motom 'Čekajući tramvaj zvan obrazovna reforma'. O svojoj ostavci ili točnije razrješenju koje su danas zatražili članovi GOOD inicijative, ne razmišlja jer ima, kaže, previše važnoga posla. Odgovarajući na upit o netransparentnosti provedenog natječaja za voditelja i članove nove Ekspertne skupine za kurikularnu reformu, Barišić je ponovio da je on transparentan te da o tome više ne bi govorio. Nova voditeljica Ekspertne radne skupine za kurikularnu reformu Jasminka Buljan Culej pobrojala je mjere iz svog akcijskog plana na temelju kojega je odabrana, a koji je oslonjen na Strategiju. Taj akcijski plan, od jučer dostupan javnosti, međutim neće imati nikakvu važnost jer će novi ERS, kako je objasnila, raditi novi akcijski plan provedbe reforme. Ministrova pomoćnica Sanja Putica vodit će pak još jedan novi tim, zadužen za operativnu potporu kurikularnoj reformi. Tim će se sastojati od 11 članova, osoba iz obrazovnih agencija i Nacionalnog centra za vanjsko vrednovanje obrazovanja.