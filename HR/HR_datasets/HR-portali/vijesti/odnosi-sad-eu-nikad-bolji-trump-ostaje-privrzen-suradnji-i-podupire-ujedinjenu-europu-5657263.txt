Američki potpredsjednik Mike Pence izjavio je u ponedjeljak da je predsjednik Donald Trump privržen suradnji s Europskom unijom na zajedničkim ciljevima mira i prosperiteta, dok su europski čelnici Donald Tusk i Jean-Claude Juncker istaknuli da je Americi potrebna snažna EU.    "Imam privilegij u ime predsjednika Trumpa izraziti snažnu privrženost Sjedinjenih Država nastavku suradnje i partnerstva  s Europskom unijom", rekao je Pence nakon sastanka s Tuskom.  "Kakve god bile razlike, naša dva kontinenta dijele isto naslijeđe, iste vrijednosti i iznad svega isti cilj promicanja mira i prosperiteta kroz slobodu, demokraciju i vladavinu prava. I mi ostajemo privrežni tim ciljevima", rekao je Pence.  Tusk je rekao da je Penceu postavio tri pitanja: slažu li se Sjedinjene Države s očuvanjem postojećeg međunarodnog poretka na temelju međuanrodnog prava, o značenju zajedničke sigurnosti u okviru NATO-a i može li EU računati ne nedvosmislenu potporu ideji ujedinjene Europe.  "Na sva tri pitanja dobio sam odgovor: da", rekao je Tusk.  Predsjednik Komisije Jean-Claude Juncker izjavio je prije sastanka s Penceom da Sjedinjene Države "trebaju ujedinjenu Europu u svakom smislu".  "Sada nije trenutak da se Europa dijeli u nekadašnje nacionalne i provincijske kategorije", rekao je Juncker.  Tusk je na konferenciji za novinare spomenuo nedavne Trumpove izjave o zastarjelosti NATO-a.  "Naša sigurnost se temelji na NATO-u i najtješnoj mogućoj transatlatnskoj suradnji. Moramo raditi zajedno na modernizaciji oblika suradnje. Neki od njih doista mogu biti bolji, ali, mi bismo se trebali složiti oko jedne stvari: ideja NATO-a nije zastarjela, kao što nisu ni vrijednosti koje leže u njegovim temeljima", rekao je Tusk.   "Previše se toga dogodilo posljednjih mjeseci u vašoj zemlji i u EU-u, previše novih i ponekad iznenađujućih mišljenja izneseno je o našim odnosima i o našoj sigurnosti, da bismo se pretvarli da je sve kao što je nekad bilo", dodao je Tusk.   Pence je u Bruxelles doputovao iz Muenchena gdje je sudjelovao na konferenciji o sigurnosti. Njegov je posjet zadnji u okviru europske turneje trojice visokih dužnosnika Trumpove administracije.   Pence se sastao s predsjednikom Europskog vijeća Donaldom Tuskom, predsjednikom Komisije Jean-Claudom Junckerom, visokom predstavnicom za vanjsku i sigurnosnu politiku Federicom Mogherini, a kasnije je predviđen susret  i s glavnim tajnikom NATO-a Jensom Stoltenbergom. U nedjelju navečer sastao se s belgijskim premijerom Charlesom Michelom.  Prošli su tjedan trojica visokih dužnosnika Sjedinjenih Država posjetila Europu, nastojeći umiriti europske saveznike uznemirene neobičnim izjavama predsjednika Donalda Trumpa o "zastarjelosti" NATO-a i o Brexitu kao pozitivnom potezu, koji bi trebale slijediti i druge zemlje članice.  Pence je istaknuo i važnost zajedničke borbe protiv terorizma i ponovio da je Amerika neće popuštati Rusiji glede Ukrajine.  "Za učinkovitu borbu protiv terorizma EU i SAD moraju još tješnje surađivati i razmjenjivati obavještajne podatke", rekao je Pence.    Iako će Sjedinjene Države tražiti novi temelj za suradnju s Moskvom, neće popuštati Rusiji, rekao je Pence i pozvao da obje strane na poštovanje primirja u Ukrajini.