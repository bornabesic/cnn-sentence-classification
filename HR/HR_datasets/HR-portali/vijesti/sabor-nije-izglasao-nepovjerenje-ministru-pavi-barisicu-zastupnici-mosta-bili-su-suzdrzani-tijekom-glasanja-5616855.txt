NOVO 13:20 - Maro Kristić rekao je da će Most će tražiti ostavku Barišića u slučaju autoplagijata:   - Ukoliko se sada u najnovijem slučaju potvrdi da je plagirao taj rad definitivno ćemo inzistirati na njegovom odlasku iako vjerujemo da će premijer i ministar napraviti ono što trebaju napraviti - rekao je Kristić za N1. Potpredsjednik Sabora Željko Reiner (HDZ) to je komentirao riječima da su "to takve hipotetske priče da je teško o tome govoriti", piše N1. --------------------------------- NOVO 13:13 - Podsjećamo, prema članku 116 Ustava RH, ako Hrvatski sabor odbije prijedlog za izglasavanje nepovjerenja, zastupnici koji su ga postavili ne mogu ponovno podnijeti isti prijedlog prije isteka roka od šest mjeseci. Prema istom članku, pitanje povjerenja predsjedniku Vlade, pojedinomu njezinom članu ili Vladi u cjelini može se pokrenuti na prijedlog najmanje jedne petine zastupnika u Hrvatskom saboru. --------------------------------- 13:00 - Maro Kristić iz Mosta poručio je da Mostovci čekaju odluku Sveučilišta iz Augsburga o tome je li ministar Barišić autoplagijatom došao do doktorata, piše N1. --------------------------------- 12:43 - Za iskazivanje nepovjerenja Barišiću izjasnilo se 49 od potrebnih 76 zastupnika. Prijedlogu se usprotivilo njih 72, a 18 ih je bilo suzdržano. Da se Barišiću iskaže nepovjerenje tražili su SDP, HNS i HSU, optužujući ga za plagiranje znanstvenog rada. --------------------------------- 12:19 - Ukupno je 72 zastupnika podržalo ministra Pavu Barišića, te nije izglasano nepovjerenje ministru znaosti i obrazovanja. Zastupnici Mosta bili su suzdržani. --------------------------------- 12:05 - Predsjednik Sabora Petrov nakon stanke čita nadopunu dnevnog reda sjednice sa 16 točaka. --------------------------------- Jučer je u Saboru od podneva pa do iza ponoći trajala duga rasprava o zahtjevu SDP-a i HNS-a za opozivom ministra obrazovanja i znanosti Pave Barišića, tijekom koje je premijer Plenković žestoko branio svojeg ministra. Na kraju se jučer nije glasalo o povjerenju Pavi Barišiću, ali bi se to trebalo dogoditi danas. Za ministra Barišića ključno je 15 glasova zastupnika Mosta, koji su tijekom cijelog dana jučer izbjegavali reći kako će glasati. Uoči početka današnje sjednice premijer Plenković sastao se s partnerima vladajuće većine, a tema njihovog razgovora bila je upravo glasanje o povjerenju ministru Barišiću. Istovremeno, ugledni i svjetski poznati hrvatski znanstvenik Ivan Đikić oglasio se u javnosti novim otvorenim pismom premijeru Plenkoviću. Đikić je premijeru predložio da zamoli predsjednika Sabora RH da Sabor formira neovisni međunarodni odbor od 5 vodećih svjetskih filozofa i stručnjaka znanstvene čestitosti koji će proučiti cijeli životopis i sve slučajeve plagiranja od strane ministra Barišića i donijeti svoje stručno mišljenje. Njegovo pismo u cijelosti možete pročitati ispod. Poštovani	predsjedniče	Vlade	RH	gospodine	Plenkoviću,	 lijepo	Vas	molim	da	ispravite	netočne	izjave	iz	jučerašnje	rasprave	u	Saboru.	Vjerujem	da	su	bile	dane	u	žaru	«političkih	borbi»	i	da	Vi	tako	ne	mislite.	Vaše	izjave:	”Đikić	vam	je	očigledno	savjetnik	preko	Atlantika,	pa	vam	detaljno	čita	i	šalje,	i	vi	ubacujete	to	u	zahtjeve	i	tako	gradite	argumente;	Đikić	je	eksternalizirani	savjetnik	jedne	političke	stranke	preko	Atlantika”	jednostavno	nisu	istinite	niti	dokazive.	Lijepo	Vas	molim	za	Vašu	osobnu	i	javnu	ispriku	sutra	u	Saboru	gdje	ste	te	neistine	i	iznijeli.	Također	molim	sve	zastupnike	Hrvatskog	sabora	da	ne	koriste	moje	ime	u	bilo	kojem	političkom	kontekstu.	Dovoljno	je	iznositi	činjenice	koje	sam	javno	objavio	i	koje	su	relevantne	za	temu	plagiranja,	a	informacije	o	meni	i	mome	životopisu	uopće	nisu	tema	rasprave	u	Saboru.	 Moja	vjerodostojnost	u	Hrvatskoj	počiva	na	temeljima	moje	znanosti,	imenu	koji	sam	stvorio	vlastitim	radom,	mnogobrojnim	projektima	u	hrvatskom	društvu	kojim	potičem	napredak	mladih	u	Hrvatskoj	iako	živim	u	Njemačkoj,	te	javnom	djelovanju	u	kojem	iznošenjem	golih	činjenica	nastojim	doprinijeti	vrijednosnoj	orijentaciji	hrvatskog	društva.	Moje	djelovanje	je	potaknuto	ravnotežom	koju	nosim	u	sebi	između	odgovornosti	prema	samome	sebi,	odgovornosti	prema	svojoj	obitelji	i	odgovornosti	prema	zajednici	koju	smatram	svojom	domovinom.	Gospodine	Plenkoviću,	razgovarali	smo	3.	siječnja	i	jasno	sam	Vam	rekao	zašto	sam	zabrinut	oko	dokazanog	plagijata	ministra	Barišića:	zbog	nulte	tolerancije	na	plagiranje	koja	je	neophodna	za	Hrvatsku,	a	posebno	zbog	mladih	i	njihova	ostanka	u	Hrvatskoj.	Pretpostavljam	da	niste	prihvatili	moje	stručne	argumente	o	plagiranju	jer	Vi	ste	svoju	odluku	već	donijeli:	"To	je	samo	mala	greška	u	fusnoti".	Pozvali	ste	me	da	sudjelujem	u	vašem	Savjetničkom	odboru	za	znanost	i	obrazovanje	što	sam	odbio	zbog	obiteljskih	razloga,	ali	sam	obećao	da	sam	voljan	pomoći	svojim	znanjem	kada	budem	mogao.	Za	plagijat	sam	rekao	da	ću	ipak	morati	javno	iskazati	svoje	mišljenje.	Vi	ste	me	ohrabrili	da	sve	svoje	činjenice	iznesem	javno	(taj	dio	razgovora	ste	jučer	potvrdili	i	u	Saboru).	Izrijekom	sam	Vas	zamolio	da	ne	bude	osobnih	napada	na	mene	jer	sam	bez	ikakvog	razloga	zbog	iznošenja	javnih	činjenica	2006.	godine	bio	proglašen	neprijateljem	svoje	domovine.	Vi	ste	obećali	da	ih	neće	biti.	Međutim	napadi	su	započeli	vrlo	brzo	nakon	mog	izlaska	u	javnost,	a	Vi	od	tog	razgovora	do	danas	odbijate	bilo	kakvu	vrstu	komunikacije	sa	mnom.	U	tom	periodu	bio	sam	izložen	napadima,	vrijeđanjima	i	prijetnjama	po	moj	osobni,	profesionalni	a	dijelom	i	obiteljski	život.	Neistinama	koje	ste	jučer	i	sami	iznosili	u	Saboru	dodatno	ohrabrujete	one	koje	me	napadaju	da	to	nastave	i	dalje	raditi.	 1. Sve	informacije	koje	sam	skupio,	a	bile	su	značajne	za	slučaj	plagiranja	ministra	Barišića	slao	sam	jedino	Vama	i	predsjedniku	Sabora	uz	zamolbu	da	mi	se	javite	ukoliko	želite.	Iako	niste	odgovarali	na	moja	privatna	pisma	nakon	prvog	razgovora,	ista	ste	dijelili	s	ministrom	Barišićem	i/ili	medijima	što	je	vrlo	nekorektno.	Ja	sam	pak	tek	nakon	2-3	dana	čekanja	bez	Vašeg	odgovora	te	iste	informacije	poslao	u	medije.	 2. Zadnje	pismo	poslao	sam	Vam	5.	veljače	zajedno	s	vrhunskim	hrvatskim	filozofom	prof.	dr.	Jurom	Zovkom	s	Instituta	za	filozofiju	i	Sveučilišta	u	Zadru.	U	njemu	smo	Vam	ukazali	na	 opravdanu	sumnju	da	je	oko	80%	doktorata	ministra	Barišića	plagirano	te	da	smo	to	prema	zakonima	struke	bili	dužni	prijaviti	na	matično	Sveučilište	u	Augsburgu	gdje	je	doktorat	napravljen.	Vi	i	predsjednik	Sabora	gospodin	Petrov	ste	o	tome	obaviješteni	jer	te	nove	činjenice	mogu	imati	ozbiljne	posljedice	za	međunarodnu	sliku	Republike	Hrvatske	kada	se	započne	postupak	ispitivanja	doktorskog	rada	ministra	Barišića.	Sve	smo	potkrijepili	činjenicama,	kopijama,	detaljima	plagiranja	te	priložili	i	potvrdu	ovlaštenog	njemačkog	prevoditelja	koji	je	potvrdio	da	je	poglavlje	iz	doktorata	ministra	Barišića	doslovni	prijevod	već	prije	u	hrvatskom	znanstvenom	časopisu	objavljenog	znanstvenog	rada	pisanog	na	hrvatskom	jeziku	na	njemački	jezik.	Radi	se	o	sumnji	u	dvostruko	objavljivanje	i	plagiranje	dijela	vlastitog	magisterija	obranjenog	na	Sveučilištu	u	Zagrebu	na	hrvatskom	jeziku	u	okviru	vlastitog	doktorskog	rada	na	Sveučilišta	u	Augsburgu,	pisanog	na	njemačkom	jeziku.	Stoga	postoji	argumentirana	sumnja	da	je	ministar	Barišić	prisvojio	dvije	akademske	titule	za	isti	znanstveni	rad,	pisan	prvi	puta	na	hrvatskom,	a	drugi	puta	na	njemačkom	jeziku.	To	je	neprihvatljivo	u	znanstvenoj	praksi	i	morali	smo	upozoriti	Sveučilište	u	Augsburgu	da	istraži	takve	radnje.	 3. Prirodna	reakcija	zabrinutog	premijera	Vlade,	nakon	primitka	pisma	ovakvog	sadržaja,	bila	bi	pozvati	profesora	Juru	Zovka	koji	je	član	HDZ-ova	Odbora	za	znanost,	a	koji	je	bio	i	pomoćnik	ministra	u	Vladi	HDZ-a	punih	7	godina	i	vrlo	dobro	poznaje	cijeli	znanstveni	i	obrazovni	sustav,	na	razgovor.	Mi	nikako	nismo	željeli	da	to	pismo	date	ministru	Barišiću	jer	naš	identitet	u	cijelom	postupku	prijave	protiv	njega	treba	ostati	anoniman.	No	vi	ste	nas	obojicu	ignorirali	i	iznevjerili	naše	povjerenje	koje	smo	polagali	u	instituciju	premijera	Vlade	RH.	Dva	dana	nakon	slanja	pisma	Vama	to	je	pismo	dospjelo	u	izabrane	medije	te	su	novinari	HTV-a	i	Jutarnjeg	lista	tražili	naše	izjave	tvrdeći	da	su	iz	izvora	Vlade	čuli	da	smo	prijavili	ministra	Barišića	u	Njemačkoj	zbog	plagiranja	u	doktoratu.	Mi	smo	odbili	dati	bilo	kakve	izjave	jer	naša	prijava	nije	bila	namijenjena	za	raspravu	u	medijima	nego	se	treba	razmotriti	kroz	zakonom	definirani	postupak	na	Sveučilištu	u	Augsburgu.	Zbog	toga	medijima	nisu	dane	za	objavljivanje	konkretne	činjenice.	 1. Sljedeći	dan	iznenada	se	pojavilo	javno	priopćenje	ministra	Barišića	o	istoj	temi.	On	se	osvrnuo	na	činjenice	iz	našeg	pisma	(koje	je	mogao	dobiti	samo	od	Vas)	i	javno	nas	prozvao	i	napao,	te	time	kompromitirao	naše	pravo	na	anonimnost	u	prijavi	sumnje	na	plagiranje.	U	svom	podužem	obraćanju	ministar	je	pokazao	potpuno	nepoznavanje	temeljnih	principa	znanstvene	čestitosti	kao	i	zakona	po	kojima	je	pisao	doktorsku	disertaciju.	Pravilnik	iz	1986.	godine	nigdje	ne	spominje	mogućnost	kumulativne	disertacije	jer	je	takav	postupak	u	Njemačkoj	na	sveučilištima	u	jačoj	mjeri	zaživio	nakon	2000.	godine.	Međutim	ističem	čl.	5	st.	8.	Pravilnika	iz	1986.	koji	naglašava	„	…	da	je	zahtjevu	za	promociju	potrebno	priložiti	dokument	u	kojem	se	izjavljuje	da	je	doktorski	kandidat	sam	napisao	disertaciju,	da	se	nije	služio	tuđom	pomoći,	da	nije	koristio	druge	rukopise	(članke)	nego	one	koje	su	navedene	u	popisu	literature	i	da	je	sva	mjesta,	koja	su	iz	druge	literature	doslovce	ili	odgovarajuće	preuzete,	kao	takva	označio“.	A	ministar	Barišić	je	počinio	prijevaru	objavljivanjem	istog	teksta	u	svom	doktoratu	i	u	svom	magisteriju.	Samim	nepoznavanjem	zakona	i	temeljnih	vrijednosti	znanosti	on	dokazuje	da	nije	u	stanju	obavljati	odgovornu	dužnost	ministra	znanosti.	 4. Također	u	zadnja	tri	tjedna	pokrenuta	je	mašinerija	meni	nepoznatih	ili	poznatih	osoba	koje	me	javno	prozivaju,	vrijeđaju;	iznose	se	laži,	govori	se	da	sam	samo	njemački	znanstvenik	koji	nema	što	govoriti	u	Hrvatskoj,	drugi	mi	prijete	da	radim	protiv	Hrvatske	time	što	kritiziram	ministra	Barišića.	Tim	napadima	pridružuje	se	i	ministar	Barišić	osobnim	izjavama	da	sam	se	politički	opredijelio	jer	sam	bio	savjetnik	bivšeg	ministra	znanosti	što	je	apsolutna	neistina.	 5. Najdalje	je	u	takvom	djelovanju	otišao	meni	nepoznati	gospodin	JS	koji	me	je	prije	dva	tjedna	službeno	prijavio	na	Goethe	Sveučilištu	u	Njemačkoj	zbog	neetičkog	rada	(sam	je	poslao	svoju	prijavu	medijima	u	Hrvatskoj).	Odbor	za	etičnost	Goethe	Sveučilišta	trenutačno	istražuje	njegove	navode	o	mojim	radnjama,	te	mogućim	počinjenim	štetama	i	neetičnom	djelovanju	u	Frankfurtu	i	Hrvatskoj.	 6. Taj	isti	gospodin	je	pisao	i	osobno	ministru	Barišiću	i	nudio	mu	je	pomoć	kako	me	se	može	financijski	uništiti	u	Njemačkoj	(Dokument	1).	Osim	toga	u	prepisci	koju	je	vodio	s	članom	akademije	HAZU-a	profesorom	Pečarićem	taj	je	dotični	gospodin	sebe	nazivao	neprijateljskom	emigracijom	i	iznosio	potpuno	neprimjerene	izjave	(Dokument	2).	Sve	te	email	poruke	dobili	ste	i	Vi	gospodine	Plenkoviću	i	ministar	Barišić,	prof.	Igor	Ćatić	i	ja	kao	cc.	 Ovo	sam	napisao	ponukan	i	Vašom	izjavom,	gospodine	Plenkoviću,	da	se	svaki	građanin	RH	treba	osjećati	slobodnim	iznijeti	svoja	mišljenja,	kritike	i	činjenice.	Upravo	sam	to	i	napravio	u	posljednja	4	tjedna.	No,	na	žalost,	jasno	se	vide	posljedice	takvog	javnog	angažmana.	Nije	uopće	čudno	da	se	u	Hrvatskoj	ljudi	boje	javno	nastupati	i	prijavljivati	plagijatore,	jer	prečesto	pri	tom	stradaju	oni	koji	sumnje	u	nepravilnosti	prijavljuju.	Čak	kada	se	i	dokaže	kroz	zakonom	definirane	postupke	da	je	netko	plagijator	isti	ne	biva	adekvatno	kažnjen	nego	se	dodatno	povezuje	i	nastaje	sve	snažniji	interesno	orijentiran	lobi	u	javnom	životu	Hrvatske.	Posljedica	toga	je	da	danas	službeno	imamo	dokazane	plagijatore	u	Vladi,	Saboru	i	u	Ustavnom	sudu.	To	je	žalosna	realnost	današnje	demokratske	Hrvatske	i	zato	apeliram	na	sve	građane,	a	posebice	na	sve	zastupnike	u	Saboru	RH	koji	osjećaju	društvenu	odgovornost	da	svojim	glasom	i	potpisima	podrže	borbu	protiv	plagiranja	u	Hrvatskoj	https://www.ipetitions.com/petition/stop-plagiranju-u-hrvatskoj.	Meni	koji	živim	i	radim	u	inozemstvu	lakše	je	javno	iznositi	mišljenja	jer	nisam	pod	direktnom	kontrolom	političara	u	Hrvatskoj.	Nastavit	ću	javno	i	iskreno	raditi	za	mlade,	te	ću	se	i	dalje	zalagati	za	demokratske	standarde	i	kulturu	komunikacije	u	društvu.	 Za	kraj	želio	bih	istaknuti	da	je	sinoćnja	rasprava	u	Hrvatskom	Saboru	bila	negativan	primjer	rada	političara,	jer	se	činilo	kao	da	su	oni	sami	sebi	svrha.	Cijelu	raspravu	je	bilo	žalosno	za	gledati,	jer	se	slučaj	ministra	Barišića	mogao	i	trebao	riješiti	puno	prije.	Gospodine	Plenkoviću,	Vi	ste	jučer	tvrdili	u	saboru	da	"Ovo	nije	plagijat,	već	je	riječ	o	tehničkom	propustu.	Točka.	To	je	bit",	iako	znate	i	imate	sve	dokaze	da	je	ministar	također	kopirao	i	cijele	odlomke	iz	drugih	knjiga	i	članaka	na	Wikipediji,	te	prepisao	dio	svog	magisterija	u	svoj	doktorat,	te	time	počinio	još	jednu	znanstvenu	grešku.	Sve	su	to	mnogobrojne	neetične	radnje	koje	mogu	prepoznati	i	studenti.	Te	radnje	su	nespojive	s	odgovornom	funkcijom	ministra	obrazovanja	i	znanosti.	Međutim,	Vi	ne	želite	razgovarati	o	tim	činjenicama.	Time	cijela	Hrvatska	postaje	talac	političkih	sukoba	Vas	i	opozicije	oko	slučaja	Barišić.	Potrošena	je	tolika	energija	uzalud,	moral	građana	i	vjera	u	demokratske	standarde	se	dodatno	urušavaju,	a	mladi	odlaze.	 Građani	RH	se	danas	s	pravom	pitaju:	Zašto	premijer	Plenković	brani	ministra	Barišića	usprkos	svim	dokazima	o	njegovim	plagijatima?	Zar	on	ne	vjeruje	etičkom	odboru	Hrvatskog	sabora?	Ovaj	problem	možete	jednostavno	riješiti,	te	time	zadobiti	povjerenje	hrvatskih	građana	u	vjerodostojnost	Vaše	vlade.	Zamolite	predsjednika	Sabora	RH	da	Sabor	formira	neovisni	međunarodni	odbor	od	5	vodećih	svjetskih	filozofa	i	stručnjaka	znanstvene	čestitosti	koji	će	proučiti	cijeli	životopis	i	sve	slučajeve	plagiranja	od	strane	ministra	Barišića,	te	donijeti	svoje	stručno	mišljenje. S	poštovanjem, Prof.	dr.	sc.	Ivan	Đikić