Ministar hrvatskih branitelja Tomo Medved sastao se danas s predstavnicima Udruge specijalne policije iz Domovinskog rata, Zborom udruga veterana hrvatskih gardijskih postrojbi i Udrugom 100-postotnih HRVI I. skupine te izvijestio kako su u tom ministarstvu krenuli u rješavanje nagomilanih problema, i to nužnim i žurnim aktivnostima, od izmjena i dopuna zakona do jednokratne pomoći. Medved je izvijestio kako su pokrenuli izmjene i dopune Zakona o pravima hrvatskih branitelja iz Domovinskog rata i članova njihovih obitelji kojima će se osigurati uvjeti za vraćanje instituta opskrbnine i dodjele besplatnih udžbenika pod nadležnost Ministarstva branitelja. Pritom će se voditi računa o korisnicima navedenih prava, osobito o hrvatskim braniteljima koji su trenutno korisnici zajamčene minimalne naknade, kako se ne bi doveli u situaciju prekida isplate novčane naknade do donošenja izmjena i dopuna zakona, stoji u priopćenju iz Vlade RH. Tu je i jednokratna novčana pomoć, kao instrument žurne i trenutne pomoći hrvatskim braniteljima i članovima obitelji poginulih, zatočenih i nestalih hrvatskih branitelja u najtežim životnim situacijama koja će se vratiti u izravnu nadležnost Ministarstva branitelja i na taj će način, nakon dugotrajnijeg upravnog postupka, jednokratna novčana pomoć ponovno postati učinkovito i brzo sredstvo pomoći najugroženijima. U tijeku je analiza Zakona o mirovinskom osiguranju te je pokrenut postupak prema Ministarstvu rada i mirovinskog sustava za razrješavanje situacije koja je nastala izmjenama tog zakona, a koje su dovele do razdvajanja mirovina na dio mirovine ostvaren temeljem posebnih propisa te dio mirovine ostvaren prema općem propisu, odnosno temeljem ostvarenog mirovinskog staža, priopćeno je. Predstavnici udruga naglasili su nužnost nastavka svih započetih aktivnosti te žurno rješavanje i ostalih problema. Ministar ih je informirao o provođenju i drugih intenzivnih radnji poput izrade jedinstvenog Zakona o pravima hrvatskih branitelja iz Domovinskog rata i članova njihovih obitelji s ciljem objedinjavanja svih prava hrvatskih branitelja i stradalnika Domovinskog rata u jedan zakon, te je u tom dijelu započelo formiranje radnih skupina koje će, uz stručnjake, činiti i istaknuti pojedinci predloženi od braniteljske populacije koji posjeduju stručna znanja i iskustva. Tu je i izrada nacionalne strategije za zaštitu i očuvanje zdravlja hrvatskih branitelja i stradalnika iz Domovinskog rata. Udruge su iskazale zadovoljstvo dosadašnjom dinamikom i načinom rada te su uvjerene da će se nastavkom takvog pristupa doći do zajedničkih rješenja kako bi se vratilo dostojanstvo hrvatskim braniteljima, pravna sigurnost i povjerenje u institucije, stoji u priopćenju. >> Tomo Medved zadržao je Matićevu suradnicu 