Ured slovenskog premijera Mire Cerara potvrdio je da se njegova partnerica Mojca Stropnik, koja ga prati u službenim prilikama i na putovanjima, tijekom sastanka lidera članica NATO saveza krajem prošlog tjedna u Bruxellesu susrela s Melanijom Trump, a otkrio je i što joj je darovala. "Premijerova partnerica darovala je tijekom damskog programa američkoj prvoj dami i svojoj zemljakinji slovensku poticu i prenijela joj poruku da je u Sloveniji dobrodošla", kazali su u Cerarovu redu, a prenose slovenski mediji. Potica je tradicionalni slovenski blagdanski kolač od oraha, a svjetsku je slavu stekao je dan prije bruxelleskog summita NATO-a. Tada je u Vatikanu papa Franjo, prilikom audijencije za američki prvi par, Melaniju šaljivo priupitao "čime hrani muža, hrani li ga poticom", što su neki krivo shvatili i mislili da je riječ o mnogo poznatijoj "pizzi", a ne o slovenskom slatkom specijalitetu koji su Papi preporučili njegovi slovenski prijatelji. Da se njegova sadašnja partnerica u Bruxellesu sastala s Melanijom Trump i neslužbeno je pozvala da posjeti "stari kraj" potvrdio je odmah nakon sastanka u Bruxellesu i sam Cerar. Prema Cerarovim su se riječima njegova Mojca i Trumpova Melanija "krasno družile". "Imale su vrlo ugodan razgovor i našle izvorni međusobni kontakt na ljudskoj razini", pohvalio se Miro Cerar tim povodom.