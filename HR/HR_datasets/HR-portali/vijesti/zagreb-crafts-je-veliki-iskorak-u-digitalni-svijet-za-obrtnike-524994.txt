- Cilj je da portal bude dostupan građanima Zagreba, Hrvatske ali svim turistima. Zagreb je postao značajna europska destinacija i trebamo staviti fokus i na turiste - rekla je Mirka Jozić, pročelnica Ureda za gospodarstvo Grada Zagreba, na predstavljanju online platforme Zagrebcrafts.hr. Mirka Jozić, pročelnica Ureda za gospodarstvo Grada Zagreba. - Ovo je novi korak za sve obrtnike, iskorak ka Europi. Ovaj projekt rađen je s ciljem kako bi, osim u Hrvatskoj, ti proizvodi bili dostupni u inozemstvu, rekao je predsjednik Obrtničke komore Zagreb Mirza Šabić. Mirza Šabić, predsjednik Obrtničke komore Zagreb Dvojezična digitalna platforma u prilagodljivom web dizajnu, koja promovira tradicijske i umjetničke obrte Zagreba, nastala je iznimnom suradnjom između Grada Zagreba, Obrtničke komore Zagreb te 24sata, vodećeg hrvatskog medija koji će ujedno biti izvršni producent projekta. Koliko su obrtnici važni Zagrebu dokazuje više od 5100 potpora u vrijednosti od oko 68,7 milijuna kuna koje je Grad Zagreb u posljednjih 10 godina dodijelio obrtnicima. - Da nije obrtnika, ne bi bilo ni Zagreba. Da nije Zagreba, ne bi bilo obrtnika- rekao je na jučerašnjoj konferenciji za medije gradonačelnik Milan Bandić. ZagrebCrafts predstavlja certificirane tradicijske i umjetničke obrte sa zagrebačkog područja. Svaki od obrta ima svoju podstranicu unutar platforme na kojoj je predstavljen obrt, njegova tradicija, osnivači, proces izrade proizvoda. Sam završni proizvod predstavlja se kroz videopriču, fotogaleriju i recenziju. Na portalu se nalaze adresa i kontakt svakog obrta, ali i kontaktni obrazac. Tako ćete putem obrasca moći kontaktirati postolara, klobučara, kišobranara, krojača, kožara, remenara, krznara i mnoge, mnoge druge obrtnike. Sada je na portalu dostupno 60 obrtnika, a plan je da se u budućem periodu svi obrtnici mogu kontaktirati putem ove platforme. Online komunikacija preuzela je vodeću ulogu u informiranju javnosti i čak 75 posto ljudi koristi internet kao sredstvo informiranja, zbog čega digitalna platforma ZagrebCrafts predstavlja iskorak zagrebačkih obrtnika u digitalno doba. Na konferenciji su predstavili i aplikaciju Izi do potpora. Poduzetnica Tanja Kovačević inicirala je ideju kako se što lakše snaći prilikom prijave za alociranje sredstva iz EU fondova, kao i nacionalnih fondova te lokalnih proračuna i institucija. Ona je pokrenula projekt izidopotpora.hr. Radi se o aplikaciji koja objedinjuje sve natječaje na jednom mjestu, a koja omogućava odmah i provjeru ispunjavaju li uvjete za prijavu na određeni natječaj. Grad Zagreb i Obrtnička komora sufinancirali su izradu aplikacije, a za poduzetnike Grada Zagreba prvih godinu dana korištenja aplikacije je besplatno.     