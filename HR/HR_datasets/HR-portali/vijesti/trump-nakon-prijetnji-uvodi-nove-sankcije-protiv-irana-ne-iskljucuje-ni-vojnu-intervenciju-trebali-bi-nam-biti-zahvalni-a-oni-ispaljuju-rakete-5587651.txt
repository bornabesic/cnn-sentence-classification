Sjedinjene Američke Države vrlo vjerojatno će uvesti nove sankcije Iranu, možda već u petak, nakon što je predsjednik Donald Trump izdao upozorenje toj državi zbog testiranja balističkih projektila, a 'nije isključena' niti mogućnost vojne akcije. Izvori iz Bijele kuće za Reuters su rekli kako se spremaju sankcije protiv osam entiteta u Iranu zbog aktivnosti povezanih s terorizmom, te još 17 zbog aktivnosti vezanih uz testiranje projektila. Te sankcije, tvrde izvori, neće kršiti nuklearni sporazum s Iranom koji je bivši predsjednik Barack Obama potpisao 2015. Na novinarsko pitanje postoji li mogućnost vojne akcije protiv Irana, Trump je odgovorio kako 'ništa nije isključeno'. Trump je u četvrtak ujutro bijesno reagirao na Twitteru na testiranje projektila, te iskoristio priliku i kako bi kritizirao Obamin nuklearni sporazum. - Iran je službeno UPOZOREN zbog ispaljivanja balističke rakete. Trebao bi biti zahvalan za katastrofalan ugovor koji su Sjedinjene Države potpisale s njim! - napisao je. Ni Trump niti bilo koji drugi dužnosnik Bijele kuće nije u četvrtak pojasnio što znači to upozorenje. - Iran je bio na izdisaju i pred slomom dok nije došao SAD i spasio ga zajmom od 150 milijarda dolara, dodao je republikanski predsjednik na Twitteru, smjerajući na vrijednost sankcija ukinutih nuklearnim ugovorom u srpnju 2015. potpisanim sa šest velesila. I Trumpov savjetnik za nacionalnu sigurnost Michael Flynn je dan ranije bio upozorio Teheran, a danas je kritizirao 'destabilizirajuće ponašanje' Irana na Bliskom istoku, bez pojašnjenja koje se mjere razmatraju. Teheran je u četvrtak američka upozorenja nazvao 'neutemeljenima i provokativnima'. Iranski ministar obrane, general Hossein Dehghan potvrdio je informaciju o raketnom 'pokusu', istaknuvši da se on ne kosi s nuklearnim ugovorom iz srpnja 2015. ni s UN-ovom rezolucijom 2231. Pentagon je odbio komentirati Trumpovo upozorenje Iranu. - Nemam vam ništa za reći... Upućujem vas na Bijelu kuću oko objašnjenja izjava, rekao je novinarima glasnogovornik Pentagona Jeff Davis. Glasnogovornik Bijele kuće Sean Spicer danas je Iran optužio za napad na ratni brod američke mornarice, što bi bio opravdani povod za rat, no ispostavilo se da je vijest bila potpuno pogrešna. Snage pobunjenih Huta iz Jemena napale su naoružanu fregatu Saudijske Arabije, što je potvrdio i glasnogovornik ministarstva obrane Christopher Sherwood, no Spicer je na konferenciji za tisak izjavio kako SAD 'neće trpiti neprijateljske akcije kakve je Iran poduzeo protiv našeg ratnog broda'. Napetost između Teherana i Washingtona koja je 1980. prouzročila prekid njihovih diplomatskih veza, nakon islamske revolucije 1979., naglo je porasla nakon dolaska Donalda Trumpa na vlast 20. siječnja. Milijarder je u kampanji najavio da će 'poderati' taj ugovor koji su i Barack Obama i njegov iranski kolega smatrali diplomatskom pobjedom. Trump upozorio Izrael da prestane s izgradnjom novih naseljaBijela kuća u četvrtak je upozorila i Izrael da prestane s 'jednostranim' najavama izgradnje novih židovskih naselja koje 'potkopavaju' napore predsjednika Donalda Trumpa za postizanje mira na Bliskom istoku, javlja Jerusalem Post. Radi se o prvom priznanju Trumpove administracije da su predani rješenju izraelsko-palestinskog pitanja koje bi uključivalo dvije države. U Izraelu su ostali zatečeni ovim upozorenjem koje smatraju potpuno neočekivanim. Izraelski dužnosnici do sada nisu znali što mogu očekivati od Trumpa - za vrijeme kampanje bio je uklonjen svaki spomen rješenja s dvije države s republikanskog izbornog programa, a Trumpov izaslanik za Izrael je javno podržao plan izgradnje novih naselja. Američki diplomat Dennis Ross, koji je bio na Bliskom istoku za vrijeme Georgea Busha starijeg, Billa Clintona i Baracka Obame, izjavio je kako vjeruje da je Trumpova nakana bila smanjiti očekivanja izraelske desnice, koja se osjećala kao da su joj njegovim izborom ruke potpuno odriješene. Trump je u javnosti nekoliko puta naglasio kako bi postizanje mira između Izraela i Palestine bilo 'ultimativni sporazum', te je za to zadužio svojeg zeta i savjetnika, Jareda Kushnera.