Bivšem predsjedniku države Stjepanu Mesiću bilo bi pametno da se ostavi tužakanja. Učinio bi uslugu sucima, a ponajviše sebi. Odbijena je još jedna njegova ustavna tužba u povodu parnice kojom je tražio 40.000 kuna odštete zbog teksta na portalu Dnevno.hr: “Cvitan mora optužiti Mesića – ili netko mora dignuti optužnicu protiv njega i Bajića”. Svojedobno mu je Ustavni sud odbio i tužbu u slučaju politologa Darka Petričića u kojem nije dokazao kako ga je s namjerom klevetanja prozivao da mu kampanju financira albanski lobi. Zatim, pravomoćno nije uspio dokazati ni da ga je Večernjakov novinar Dražen Ćurić oklevetao pišući u povodu afere Patria. I sporni tekst na Dnevno.hr autora Marcela Holjevca bavio se tom aferom. Mesić se žalio kako je prikazan kao kriminalac i sudionik koruptivnih radnji te da mu nisu objavili ispravak iako je iz teksta proizlazilo da je primio mito u procesu nabave vojnih vozila za Hrvatsku. Spominjao se iznos od 630.000 eura, ali na temelju optužnice finskog javnog tužitelja. Naši sudovi uvidom u izjavu za tisak glavnog državnog odvjetnika u Finskoj od 28. lipnja 2013. utvrdili su kako se finski optuženici sumnjiče da su putem posrednika sudjelovali u davanju obećanja ili davanju mita predsjedniku Republike Hrvatske i Bartolu Jerkoviću, direktoru Đure Đakovića. Pri tom su mediji obaviješteni kako se istraga nastavlja u Austriji i Hrvatskoj. Sudovi su dali za pravo novinaru da prenese sporne informacije od javnog interesa s obzirom na to da je Mesić javna osoba. Novinar je postupio u dobroj vjeri na temelju dovoljno provjerenih informacija, pri čemu nije dovedena u pitanje presumpcija nevinosti, utvrdili su sudovi. Mesić je i u ustavnoj tužbi tvrdio kako mu je naprotiv presumpcija nevinosti prekršena na najgrublji način tvrdnjama da je “primio mito” i “nedvojbeno sudjelovao u kriminalnim aktivnostima”. Međutim, Ustavni sud je rutinski, ograđujući se kako ne može preuzeti ulogu redovnih sudova, zaključio da ne nalazi nikakva ustavnopravnog prigovora u postupcima sudova. S druge strane, zbog toga što je “brz na jeziku” Mesić je svojedobno osuđen da francuskom odvjetniku Ivanu Jurašinoviću plati 70.000 kuna jer ga je “slao” na liječenje u Vrapče. U Kopru je kažnjen s 2000 eura jer je slovenskog buntovnika Joška Jorasa nazvao “redikulom u nečijoj funkciji”. A zbog Mesićevih izjava u aferi Maestro Republika Hrvatska je odlukom Europskog suda za ljudska prava morala ondašnjem potpredsjedniku Hrvatskog fonda za privatizaciju Robertu Peši isplatiti 150.000 kuna. Očigledno, iako je pravnik, Mesić još nije naučio temeljnu lekciju. Kao javna osoba mora tolerirati odnosno trpjeti puno teže riječi nego obični građani, a istodobno kao dužnosnik i političar mora pokazati daleko veći stupanj odgovornosti za vlastite riječi osobito u odnosu na građane koji nisu jednakopravni akteri u političkoj areni. I kad je vijeće pod predsjedanjem Mate Arlovića odbilo njegovu ustavnu tužbu u slučaju Petričića Mesić je tvrdio kako je zakazala pravna država te je dodao kako iza te odluke stoje “suci koji su ispali iz torbe Vice Vukojevića, pa nek’ sad oni mene tuže” što oni nisu učinili. Ovaj put jednoglasno je presudilo šesteročlano vijeće kojim je predsjedala sutkinja Ingrid Antičević Marinović. >> Ministarstvo objavilo: Preuzeli smo zgradu bivšeg ureda bivšeg predsjednika Stjepana Mesića