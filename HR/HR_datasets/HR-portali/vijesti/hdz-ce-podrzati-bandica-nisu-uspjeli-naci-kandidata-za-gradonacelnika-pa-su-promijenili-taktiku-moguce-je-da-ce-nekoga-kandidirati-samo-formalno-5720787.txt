HDZ nije uspio pronaći kandidata za gradonačelnika koji bi na lokalnim izborima u Zagrebu mogao konkurirati Milanu Bandiću, pa su promijenili taktiku i odlučili svu energiju uložiti na postizanje što boljeg rezultata HDZ-ove liste i dobiti većinu u Skupštini Grada Zagreba. Ta taktika uključuje podršku Milanu Bandiću. U HDZ-u ne otkrivaju hoće li u startu podržati Bandića ili će formalno imati svog kandidata u prvom krugu, a Bandića podržati u drugom. Predsjednik zagrebačke organizacije HDZ-a Andrija Mikulić navodno se više ne želi kandidirati za gradonačelnika, nego ga zanima mjesto predsjednika Skupštine Grada Zagreba. Ostvari li HDZ svoj cilj i osvoji većinu u Skupštini, Mikulić bi kao njezin predsjednik bio u idealnoj poziciji iz koje bi mogao kontrolirati gradonačelnika Bandića. - Bandić je već osjetio što mu znači izostanak podrške HDZ-a u Skupštini kad mu nismo podržali proračun - kaže jedan od naših sugovornika iz HDZ-a uz napomenu da Bandić mora biti svjestan da više neće vladati kao šerif u Zagrebu. Na pitanje kako treba tumačiti Bandićevu ponudu posla u Holdingu bratu ministra Gorana Marića, Svetimiru Mariću, koji je uzeo otpremninu u HŽ-u, a onda za 20 dana dobio posao na rukovodećoj poziciji u sustavu tog istog HŽ-a, naš je sugovornik kazao da to ne treba tumačiti kao potvrdu suradnje HDZ-a s Bandićem, nego isključivo kao Bandićevo nastojanje da se i dalje prikazuje u ulozi Supermana. - U tijeku su završne konzultacije. Idući tjedan će one biti završene i onda ćemo objaviti odluku o izlasku na lokalne izbore u Zagrebu - rečeno nam je u vrhu HDZ-a. U HDZ-u je, što se tiče izbora za vlast u glavnom gradu, situacija slična kao i u SDP-u. Dvije najveće stranke na nacionalnoj razini u Zagrebu nemaju kandidata koji bi bio dovoljno jak i prihvatljiv biračima da bi mogao ugroziti Bandića. U HDZ-u se dugo razmišljalo o kandidaturi osobe koja se politički dokazala na nekom drugom području, koja je poznata i dobro kotira na nacionalnoj razini, a bila bi prihvatljiva i Zagrepčanima. Neposredno nakon prijevremenih parlamentarnih izbora špekuliralo se s kandidiranjem Drage Prgometa, povratnika u HDZ koji je svojedobno napustio stranku jer se nije slagao s time kako ju je vodio bivši predsjednik Tomislav Karamarko. Ta je mogućnost, međutim, relativno brzo otklonjena, a jedan je od glavnih razloga što Prgomet ne uživa podršku u gradskoj organizaciji HDZ-a. Kalkuliralo se i s imenom Zdravka Marića, najpopularnijeg ministra u Vladi, no pokazalo se da je ipak potrebniji u ulozi ministra financija nego što bi vrijedio pokušaj da HDZ s njime nakon dugo vremena dobije gradonačelnika glavnog grada. U medijima se nagađalo i da bi HDZ mogao kandidirati Željka Reinera, uglednog liječnika i potpredsjednika Sabora, no ni od toga neće biti ništa. Zadnje je ime s kojim se baratalo, a čak je bilo uključeno i u istraživanja rejtinga, HDZ-ove europarlamentarke Ivane Maletić. Ispostavilo se, međutim, kako je i njoj stranačko vodstvo prekasno ponudilo takav angažman i na kraju ga ni ona nije prihvatila. Među HDZ-ovcima se govori kako je sada, dva i pol mjeseca prije izbora, kasno da se itko više ozbiljno uključi u utrku za gradonačelnika. Navodno čak ni Mikulić, koji je još prije dva mjeseca žarko želio biti HDZ-ov kandidat za gradonačelnika, sad više ne želi nastupiti u toj ulozi. Takav Mikulićev stav je i razumljiv, posebno ako se uzmu u obzir istraživanja o rejtingu kandidata za zagrebačkog gradonačelnika. Prema posljednjem, koje je za potrebe Anke Mrak Taritaš naručio HNS, Mikulić uživa podršku samo 3,6 posto birača. Sa 5,1 posto podrške šije ga čak i Bruna Esih, s kojom se već dugo špekulira, ali još nije istaknula svoju kandidaturu. HDZ-ovci pak drže da imaju drugi adut u rukama, a to je velika popularnost stranke na nacionalnoj razini koja se, ovisno o istraživanju, kreće između 32,8 i 35,1 posto. Njihova taktika za lokalne izbore uključuje i maksimalno korištenje visokog stranačkog rejtinga na nacionalnoj razini i popularnosti Vlade u kampanji na lokalnim izborima. Istraživanje koje je za HNS provedeno u Zagrebu govori da bi lista HDZ-a osvojila 14,2 posto glasova (14,7 posto glasova osvojili su na prošlim izborima, i to u koaliciji s HSP AS-om, BUZ-om, ZS-om, ZDS-om i HDS-om), a u HDZ-u se nadaju da će nakon zbrajanja glasova imati 21 do 24 posto. Bandićeva lista koja je na prošlim izborima osvojila 24,3 posto glasova na ovima će teško ponoviti taj rezultat.