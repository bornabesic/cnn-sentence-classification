Stephanie Rodas (28) iz New Yorka već 15 godina boluje od anoreksije, sve je počelo kad je s 13 godina počela preskakati obroke,  jer se osjećala isključeno od svojih vršnjaka. Mislila je da će se uklopiti ako smršavi. - Ljudi su mi davali komplimente, govorili mi da super izgledam, a to je rezultiralo rastom mog samopouzdanja - rekla je Stephanie za  Real Women: Real Stories, YouTube, emisiju koja podiže svijest o teškim problemima s kojima se žene s različitim životnim pričama susreću.  - Napokon sam nešto mogla kontrolirati, napokon mi je nešto zaokupilo misli, nešto zbog čega sam se osjećala sigurno. Trebao mi je ovaj poremećaj u prehrani, trebala mi je anksioznost i takva vrsta redukcije u društvu - kazala je. Njezina obitelj počela je primjećivati da nešto nije u redu tek kad je Stephanie krenula u srednju školu. kad je imala 17 godina, primljena je u bolnicu te je krenula na tretmane zbog poremećaja u prehrani. Nakon 30 dana, nakon što je dobila 14 kilograma otpuštena je, s dijagnozom da je izliječena. - Kad sam izašla iz bolnice ponovno sam obnovila svoju rutinu mjerenje kalorija - rekla je. S 19 je godina otišla na liječenje u Indianu te se njezino stanje počelo popravljati. Nakon tri mjeseca morala je napustiti program jer su njezini roditelj ubrzo ostali bez novaca. Stephanie se vratila doma te se opet vratila na staro. Krenula je na faks pa se njezino stanje malo popravilo jer se zaokupila svojim dnevnim rutinama kako ne bi mislila o prehrani, čak je počela izrađivati nakit kako bi bila što zaokupljenija. Ubrzo je ponovno završila u bolnici, jer se ponovno počela izgladnjivati. Sredinom veljače ove godine, Stephanie je pronađena, onesviještena, u stanu svoje sestre. Kad su je primili u bolnicu imala je manje od 32 kilograma. Trenutno se nalazi na liječenju i ostat će tamo dokle god će joj njezini roditelji, koji su pokrenuli stranicu za prikupljanje sredstava potrebnih za njezino liječenje, to moći priuštiti. Video možete pogledati ovdje: Anoreksija je poremećaj prehrane u kojem osoba pokušava održati svoju tjelesnu težinu što je niže moguće. Ljudi s anoreksijom često će si ograničavati količinu hrane koju jedu, brojeći kalorije, povraćajući te će pretjerano vježbati. Ovo se stanje često razvije zbog pretjerane brige o fizičkom izgledu, zbog straha od debljine ili želje za što mršavijim izgledom. Mnogi ljudi s anoreksijom imaju iskrivljenu sliku o sebi da su debeli iako to nisu. Anoreksija više utječe na djevojke i žene, ali se u posljednjih nekoliko godina počela sve češće pojavljivati kod dječaka i muškaraca. 