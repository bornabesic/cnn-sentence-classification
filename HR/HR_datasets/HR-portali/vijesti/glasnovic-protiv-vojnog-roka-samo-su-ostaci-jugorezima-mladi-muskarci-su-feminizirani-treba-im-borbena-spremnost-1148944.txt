U 12 sati počeo je prosvjed protiv vojnog roka na koji je pozvala Radnička fronta. - Protivimo se uvođenju vojnog roka jer vjerujemo da društvu nije potrebna militarizacija. Mladima treba obrazovanje, a ne puškaranje. Oni tamo, (referira se na skup podrške op.a.) imaju puno veću podršku vlasti. Predsjednica se slika sa puškama i u vojnim šatorima. Zato i ne čudi ako ih danas ima više - kazao je Matija Đolo iz Radničke fronte. Prosvjednici su imali i natpise na kojima je stajalo "Rat je gotov" i "Nećemo ginuti za tajkune i političare". - Drago mi je da se ovoliko ljudi skupilo, drago mi je da ima barem malo razuma u ovoj zemlji, a trebalo bi biti puno više. Militarizacija društva nikome ne koristi - kazao je Dubravko Lepušić, liječnik u bolnici Sestara milosrdnica. Pola sata ranije počeo je prosvjedni skup ispred zgrade Ministarstva obrane na Trgu kralja Petra Krešimira IV koji je organizirala Udruga hrvatskih branitelja RH iz Đurđevca. Kako pišu 24sata, među okupljenima nalazio se i saborski zastupnik Željko Glasnović. - Tko može biti protiv, oni su klaunovi, ostaci jugorežima. Oni su prije pekli volove kada su išli u JNA. Oni su protiv svega što je hrvatsko. Hrvatska treba aktivnu ili pasivnu pričuvu, mi ne živimo u Disneylandu nego na trusnom području, još prijeti velikosrpski imperijalizam. Vidjeli smo ove zadnje događaje, zajedničke vojne vježbe, pokušaj vojnog udara u Crnoj Gori, vidimo da još postoji Republika Srpska, nikad nisu bili bliže hrvatskim granicama i također, treba za mlade muškarce, koji su svake godine sve više feminizirani, igraju se videoigrama, možda je to taj estrogen u vodi, treba da počnu malo pogledati, borbena spremnost - poručio je Glasnović. Poručuje da nije upitno 30 dana nego postojanje aktivne ili pasivne vojne pričuve. - Mi ne živimo u Disneylandu - kazao je. Smatra da Ministarstvo obrane treba odlučiti hoće li žene ići u vojsku. - Ako žena može napraviti osam zgibova, ako može marširati s punim rancem, to nije do mene da odlučim, to će odlučiti Ministarstvo obrane - smatra Glasnović. >> Zbog kojih to prijetnji uvodimo vojni rok? U 28 dana ne mogu se steći vještine