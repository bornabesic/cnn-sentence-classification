Iako se približava 7. lipnja, kada počinje sjednica Sabora nakon stanke zbog lokalnih izbora, na kojoj bi premijer Plenković trebao predložiti četiri nova ministra i tako pokazati ima li novu parlamentarnu većinu, još nije poznato nijedno ministarsko ime. Još nije posve jasno hoće li se novi ministri zaista birati 7. ili 8. lipnja, kako je jučer najavio šef Sabora Jandroković, ili bi se oni birali 12. ili 13. lipnja, kako se neslužbeno čuje. Ne smijemo otezati – Kad bismo otezali s glasanjem o novim ministrima, ušli bismo u zonu političkog pritiska i pritiska javnosti, s punim pravom, i to je vrlo riskantno. Trebamo se držati dobrih običaja i ministre predložiti odmah na početku sjednice, a to je srijeda ili četvrtak, dakle 7. ili 8. lipnja. Jandroković će kao šef Sabora na tome ustrajati – komentirao je izvor iz vrha HDZ-a. Iako je jučer bilo Predsjedništvo Sabora, na dnevni red nije uvrštena točka o imenovanju novih ministara jer Vlada Saboru takav prijedlog još nije poslala. Premijer Plenković, kako doznajemo, konačne razgovore s potencijalnim partnerima obavit će nakon drugog kruga lokalnih izbora koji su u nedjelju 4. lipnja, dakle od ponedjeljka do srijede, kada bi trebalo biti jasno ima li HDZ novu većinu ili je nema. O razgovorima s novim partnerima, bili oni iz postojeće većine od 76 zastupnika koji su izglasali Jandrokovića za šefa Sabora plus još koji zastupnik do tijesne većine od 77 ili 78 zastupnika ili možda i iz HNS-a, ovisit će i sastav ministarskih imena. Iako je realniji scenarij da HDZ sa 76 do 78 zastupnika izglasa nove ministre i da u rujnu, nakon ljetne saborske stanke, pokuša proširiti tu većinu, dio sugovornika iz HDZ-a još nije odbacio mogućnost savezništva s HNS-om. Tvrde da vodstvo HNS-a za svoje ruke traži mjesto potpredsjednika Vlade i tri ministarstva, a među njima je Ministarstvo obrazovanja i preuzimanje kurikularne reforme. No priča s HNS-om ne može biti definirana prije završetka drugog kruga lokalnih izbora. Preduvjet za bilo kakav dogovor HDZ-a i HNS-a gubitak je Anke Mrak Taritaš na izborima u Zagrebu jer je ona jedna od najvećih protivnica koalicije s HDZ-om. Budući da su smijenjene Mostove ministre zamijenili HDZ-ovi državni tajnici, nije isključeno da neki od njih postanu i ministri. Robert Kopal, državni tajnik u MUP-u koji je zamijenio Mostova ministra Orepića, mogao bi možda postati novi ministar unutarnjih poslova. Opcija su i novi izbori Uživa povjerenje premijera Plenkovića, njegov je posebni savjetnik, bivši je analitičar SOA-e, bio je jedan od glavnih stratega HDZ-a za lokalne izbore. Nije isključeno ni da Mario Šiljeg, koji je zamijenio Slavena Dobrovića u Ministarstvu zaštite okoliša, preuzme i ministarsku poziciju. Dio ljudi u HDZ-u drži da je od četiri upražnjena ministarstva najatraktivnije Ministarstvo pravosuđa i da bi HDZ taj resor mogao ostaviti potencijalnim partnerima. Međutim, bude li HDZ išao u širi dogovor od minimalne većine, tada bi Vlada mogla doživjeti opsežniju rekonstrukciju. I ako HDZ ostane na minimalnoj većini, ne znači da će sva četiri ministra biti HDZ-ova. Prije će biti nestranački jer će tako najlakše dobiti podršku u Saboru, kažu nam u HDZ-u. Iako se stvara dojam da će HDZ ipak izbjeći izvanredne izbore, izvor iz vrha HDZ-a upozorava da ne vjeruje nikome, jer da se potencijalni partneri na jedan način ponašaju u razgovoru s HDZ-om, a na drugi pred TV kamerama te napominje da su i dalje opcija novi izbori. Ali ne u srpnju, nego prije u rujnu.