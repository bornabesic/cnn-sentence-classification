Papa Franjo u uskrsnom obraćanju Urbi et Orbi s balkona bazilike svetog Petra osudio je jučerašnji napad u Siriji u kojemu je ubijeno najmanje 112 ljudi i pozvao je na mir u svim zemljama pogođenim sukobima. "U ovim vremenima na posebni način neka (Bog) podrži napore onih koji aktivno rade kako bi donijeli olakšanje i utjehu stanovništvu u Siriji. Žrtvama rata koji ne prestaje sijati užas i smrt. I jučerašnji napad vrijedan prezira na izbjeglice koje su bježale prouzročio je bezbrojne žrtve", rekao je Papa. U eksploziji automobila bombe nedaleko od sjevernog sirijskog grada Alepa u subotu je ubijeno najmanje 112 ljudi koji su bili u konvoju autobusa koji su prevozili ljude evakuirane iz sirijskih naselja.  Sveti Otac je također pozvao na mir u drugim zemljama pogođenim sukobima. "Neka Gospodin podari mir cijelom Bliskom istoku, počevši od Svete zemlje, u Iraku i Jemenu. Neka ne izostane blizina dobrog pastira među narodima Južnog Sudana, Sudana, Somalije i DR Konga koji pate od neprekidnih sukoba pogoršanih glađu koja teško pogađa pojedine regije Afrike". Obratio se žrtvama rata, terorizma, tiranskih režima i gladi. "Uskrsli pastir je suputnik svima koji su prisiljeni napustiti svoju domovinu zbog oružanih sukoba, terorističkih napada, gladi, tiranskih režima. Prisilnim migrantima daje da susreću braću u svim podnebljima kako bi dijelili kruh i nadu na zajedničkom putu". Također je rekao da "uskrsli Gospodin vodi korake onih koji traže pravdu i mir". "Daje vođama naroda hrabrost kako bi spriječili širenje sukoba i zaustavili trgovinu oružjem". Papa je dao potporu dijalogu i demokraciji u svojoj rodnoj Latinskoj Americi. "Uskrsli Isuse, podrži posebice napore onih u Latinskoj Americi, koji se zalažu kako bi osigurali opće dobro društva, ponekad obilježeno političkim i socijalnim napetostima koje prelaze u nasilje. Kako bi se mogli graditi mostovi dijaloga, ustrajati u borbi protiv rana korupcije i traženju mirnih rješenja sporova za napredak i konsolidaciju demokratskih institucija s punim poštivanjem vladavine prava". Prisjetio se Ukrajine, također pogođene sukobom, i Europe koju potresa nezaposlenost, posebice među mladima.  "Dobri pastiru, pomozi dragoj ukrajinskoj zemlji pogođenoj krvavim sukobom. Pronađi slogu i prati inicijative usmjerene na ublažavanje tragedije onih koji trpe". "Uskrsli Gospodin, koji nikada ne prestaje puniti europski kontinent svojim blagoslovom, neka udijeli nadu svima koji prolaze trenutke krize i teškoća, nadasve zbog nedostatka posla, posebice mladima", rekao je Papa. >> Znate li zašto se Uskrs ne slavi svake godine u isto vrijeme, odakle riječ 'vazam' i tko su križičari? >> Radosno čestitam Uskrs vama koji vjerujete u Isusovo uskrsnuće i svim ljudima dobre volje 