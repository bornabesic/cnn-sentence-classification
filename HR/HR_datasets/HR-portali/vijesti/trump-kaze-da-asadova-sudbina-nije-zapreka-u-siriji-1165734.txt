Američki predsjednik Donald Trump rekao je pred veleposlanicima u UN-ovu Vijeću sigurnosti da budućnost sirijskog predsjednika Bašara al Asada "nije zapreka" za prekid sukoba, prenio je u utorak ruski veleposlanik u Ujedinjenim narodima. Donald Trump koji je predsjednika Asada nazvao "krvnikom", rekao je za ručkom u ponedjeljak u Bijeloj kući u društvu 15 veleposlanika Vijeća da će sirijski narod odlučiti o svojoj sudbini, rekao je ruski izaslanik Pjotr Iljičev. "Rekao je da Asadova budućnost nije zapreka", dodao je Iljičev za AFP. Trump drži da "nije važno hoće li (Asad) ostati ili otići. Važan je politički proces, važno je zaustaviti krvoproliće, neprijateljstva (...) A onda će narod odlučiti", dodao je. Pregovori pod UN-ovim pokroviteljstvom kako bi se zaustavio šestogodišnji građanski rat u Siriji zapali su u slijepu ulicu jer oporba traži Asadov odlazak prije bilo kakva mirovnog ugovora. Rusija, čvrst saveznik sirijskog režima, uporno traži da se sudbina Bašara al Asada riješi izborima u okviru političke tranzicije. Sjedinjene Države su povisile ton nakon navodnog kemijskog napada u Han Šejhunu koji Washington i njegovi saveznici pripisuju sirijskoj vojsci. Sirija i Sjeverna Koreja bile su glavne teme razgovora Donalda Trumpa i članova Vijeća, ali su veleposlanici ujedno izrazili zabrinutost zbog najavljenog smanjenja američkog financiranja UN-a. >> Donald Trump objavio trgovinski rat Kanadi: 'To više nećemo tolerirati. Vidjet ćete' >> Trump postavio suludi zahtjev NASA-i, a astronautkinji dobacio šovinistički komentar o urinu u svemiru 