Oliver Mittermayer, sudac istrage zagrebačkog Županijskog suda iz procesnih je razloga ukinuo rješenje o proširenju istrage protiv Tomislava Sauche i Sandre Zeljko u aferi Dnevnice te je spis vratio USKOK-u na ponovno odlučivanje. Rješenje je ukinuto jer, smatra sudac Mittermayer, ZKP ne poznaje termin “proširenje istrage”. Prema stavu suca Mittermayera, USKOK može donijeti novo rješenje o provođenju istrage, a zatim ga spojiti s već postojećim spisom. Inače, ovo je prva ovakva odluka jer su u prethodnim slučajevima, poput slučaja Zdravka Mamića, Milana Bandića... žalbe na proširenja istrage odbijene. USKOK uložio žalbu Na to upućuje i USKOK, koji je već uložio žalbu na odluku suca istrage. USKOK smatra da sudac nije imao zakonsko ovlaštenje za ukidanje rješenja o provođenju i proširenju istrage. Navode i da u ZKP-u ne postoji odredba koja propisuje da državni odvjetnik, kada na temelju rezultata postojeće istrage otkrije novo kazneno djelo, prvo mora donijeti rješenje o provođenju istrage, a zatim i posebnu odluku o spajanju istraga. Ova odluka za sada samo znači da dok rješenje o proširenju istrage ne postane pravomoćno, USKOK ne može ispitivati svjedoke u odnosu na nove inkriminacije koje stavlja na teret Sauchi te Sandri Zeljko. O cijelom slučaju večeras se oglasio i USKOK čije priopćenje prenosimo u cijelosti: "Ured za suzbijanje korupcije i organiziranog kriminaliteta podnio je žalbu protiv rješenja suca istrage Županijskog suda u Zagrebu kojim je ukinuo rješenje o provođenju i proširenju istrage u kaznenom predmetu protiv I. okr. Tomislava Sauche i II. okr. Sandre Zeljko.  Ured naglašava da doneseno rješenje o provođenju i proširenju istrage proizlazi iz činjeničnih utvrđenja dosadašnjih rezultata istrage i provedenih izvida koji ukazuju na postojanje osnovane sumnje da su okrivljenici počinili kaznena djela upravo na način kako im se rješenjem stavlja na teret. Dakle, u konkretnom slučaju ne radi se o pitanju sadržaja nego forme, odnosno naziva državnoodvjetničkog akta, koji je ne samo da nije u suprotnosti s odredbama Zakona o kaznenom postupku, nego je u skladu sa dosadašnjom praksom svih županijskih sudova u Republici Hrvatskoj pred kojima Ured postupa. Međutim, odlukom suca istrage Županijskog suda u Zagrebu, po prvi puta je ukinuto ovakvo rješenje sa stavom da sukladno odredbama Zakona o kaznenom postupku nije moguće donijeti rješenje o provođenju i proširenju istrage", stoji u priopćenju USKOK-a. 