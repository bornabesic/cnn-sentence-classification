U Beogradu je u srijedu navečer, u povodu današnje prisege novog predsjednika Srbije Aleksandara Vučića, održan dvosatni prosvjed, a mimohod središnjim gradskim ulicama nekoliko oporbenih stranaka, sindikata, pokreta građana i političkih organizacija, sudionici su nazvali prosvjedom protiv "autokratskog režima Aleksandra Vučića". Prosvjedni mimohod protekao je bez incidenata, a na čelu povorke bili su bubnjari i veliki transparent "Ujedinjeni protiv diktature", dok su sudionici nosili poruke i parole "Car je gol", "Sloboda medijima", "Narod ne zaboravlja" ili "Ujedinjeni protiv diktature". Među okupljenima su bili i predsjednik nedavno osnovanog Pokreta slobodnih građana Saša Janković, vođa oporbenih parlamentarnih pokreta Dosta je bilo i Dveri Saša Radulović i Boško Obradović, čelnik Socijaldemokratske stranke (SDS) i bivši predsjednik Srbije Boris Tadić, nekadašnji šef diplomacije Vuk Jeremić, čelnik Pokreta za zdravu Srbiju Milan Stamatović, nekadašnja čelnica Demokratske stranke Srbije Sanda Rašković Ivić, te brojni zastupnici oporbene Demokratske stranke u parlamentu Srbije. Uoči početka mimohoda Saša Janković i Boris Tadić rekli su novinarima da je današnji skup prosvjed "protiv nedemokratskog i autokratskog režima" Aleksandra Vučića. - Danas smo vidjeli navodnu inauguraciju (Aleksandra Vučića) koja nije pokazala ništa novo osim da je car promijenio odijelo. U Srbiji postoje dva puta - jedan u kojem društvo vode Vučić i njegov SNS - a to je put diktature i uništavanja slobode, a drugi je put put slobode i demokracije za koji se zalažu ljudi koji su danas okupljeni na Trgu Republike - rekao je Janković, inače Vučićev protukandidat na predsjedničkim izborima u travnju koji je osvojio najviše glasova, ali ne i dovoljno za drugi izborni krug.   Vođa SDS-a i bivši predsjednik Srbije Boris Tadić poručio je kako je "došlo vrijeme da se oporba u Srbiji ujedini", sugerirajući kako bi za ujedinjenje prva prilika mogli biti predstojeći izbori za Skupštinu i gradonačelnika Beograda. To bi mogla biti prva stepenica prema "kraju autokratskog režima Aleksandra Vučića", rekao je Tadić. Skup je protekao bez incidenata, a podržali su ga i predstavnici Hrvatskog građanskog saveza, Šumadijske regije, Mađarskog pokreta, Novog Pokreta iz Novog Pazara i udruženja Protiv diktature. Dojučerašnji premijer Aleksandar Vučić prisegnuo je danas pred parlamentom i poslije pobjede na predsjedničkim izborima formalno započeo petogodišnji mandat šefa države. Vučić je na izborima u travnju pobijedio u prvom krugu s oko 55 posto osvojenih glasova, ali mu njegovi protukandidati osporavaju pobjedu ne odustajući od tvrdnji da su uvjeti u kampanji bili neregularni i neravnopravni. Vučić je uoči prisege podnio ostavku na mjesto predsjednika vlade, a na njezinom čelu će do izbora novog mandatara i preustroja ministarskog tima biti prvi potpredsjednik i šef diplomacije Ivica Dačić. Formiranje nove vlade Srbije i izbor premijera očekuju se do 20. lipnja.