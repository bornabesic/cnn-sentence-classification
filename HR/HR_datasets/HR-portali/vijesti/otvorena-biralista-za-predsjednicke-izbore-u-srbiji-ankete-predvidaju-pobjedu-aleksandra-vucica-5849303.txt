U Srbiji su u nedjelju u sedam ujutro otvorena birališta za predsjedničke izbore na kojima je u utrci za novog šefa države 11 kandidata, a ankete provedene tijekom izborne kampanje predviđaju pobjedu premijera Aleksandra Vučića. Vladajuća koalicija na čelu sa Srpskom naprednom strankom (SNS), čiji je Vučić predsjednik, očekuje pobjedu svog kandidata već u prvom krugu, s obzirom na to da posljednja ispitivanja javnog mišljenja pokazuju da bi za Vučića moglo glasovati više od 50, a do 56,2 posto od ukupno oko 6,7 milijuna birača. Posljednja istraživanja dviju agencija - Demostata i IPSOS Strategic marketinga, objavljena večer uoči početka izborne šutnje u četvrtak, pokazuju da samo velika izlaznost može dovesti do drugog kruga, dok reprezentativni uzorci anketa predviđaju natpolovičnu potporu birača Aleksandru Vučiću. "Najčešće je to na 54 do 55 posto, uz statističku pogrešku od plus-minus tri postotka", komentira Srđan Bogosavljević iz IPSOS Strategic marketinga. Prema rezultatima agencije Demostat, vođu vladajuće SNS Aleksandra Vučića podržat će čak 56,2 posto opredijeljenih birača, ali na oporbenom krilu ne isključuju mogućnost iznenađenja i bolje rezultate nekolicine kandidata koji bi mogli dovesti i do drugog kruga. Ovogodišnje izbore karakterizira i činjenica da je svojom kandidaturom premijer Aleksandar Vučić poslao u mirovinu šefa države Tomislava Nikolića, koji je ostao bez potpore unutar SNS-a. Nikolić je, po isteku mandata 31. svibnja, najavio povlačenje u mirovinu, "ali ne političku", a Vučiću poručio da "uvijek zna gdje ga može naći", ustreba li mu bilo kakva pomoć. Vučić ima 10 protukandidata među kojima i svog političkog mentora i vođu radikala Vojislava Šešelja, kojemu ankete daju tek pet do osam posto glasova. S desnog političkog spektra dolaze i čelnik pokreta Dveri Boško Obradović, te predstavnik Demokratske stranke Srbije (DSS) Aleksandar Popović, ali su obojica ispod pet posto. Jedan od Vučićevih najžešćih protivnika je donedavni pučki pravobranitelj Saša Janković koji uživa razmjerno veliku popularnost u pretežitom dijelu intelektualne javnosti i među pobornicima civilnog društva. Ankete pokazuju da je Janković najčešće na drugom mjestu uz potporu od oko 12 posto, te bi - u slučaju drugog kruga - kao protukandidat Vučiću mogao računati na glasove približno trećine biračkog tijela. Nekadašnji šef diplomacije i predsjedajući Opće skupštine UN-a Vuk Jeremić počeo je kampanju s oko 12 posto potpore, ali posljednje ankete pokazuju pad na sedam do osam posto glasova. Najveće iznenađenje i medijski najatraktivniji kandidat predsjedničke kampanje je Luka Maksimović, alias Ljubiša Preletačević Beli, kojeg su dosadašnje ankete smještale između drugog i trećeg mjesta s rejtinzima između 10-11, sve do 14 posto, ali istraživanja uoči početka izborne šutnje pokazuju tendenciju pada. Saši Jankoviću ankete predviđaju oko 12 posto potpore uz statističku pogrešku od približno dva postotka, Beli Preletačević je na trećem mjestu s 10-11 posto, dok Vuk Jeremić može računati na sedam do osam posto glasova, a Šešelj je čak ispod njega. Vođa pokreta Dveri Boško Obradović prednjači među kandidatima koji imaju ispod pet posto, slijede čelnik Lige socijaldemokrata Vojvodine (LSV) Nenad Čanak, šef pokreta Dosta je bilo Saša Radulović, predstavnik DSS-a Aleksandar Popović, kandidat skupine građana "Za zdravu Srbiju" Milan Stamatović, te predsjednik Narodnog slobodarskog pokreta Miroslav Parović. Kampanja za predsjedničke izbore je, po mnogim ocjenama bila iznimno gruba i prljava, pa su Saša Janković i Vuk Jeremić  za agenciju AP ocijenili da "od glasanja 1990. godine kada je Slobodan Milošević došao na vlast, nikada nije bila prljavija". "Prema najavama, dva glavna oporbena kandidata probat će pobijediti prognoze, medijski mrak i javno povlačenje 'po blatu' na izborima u nedjelju 2. travnja protiv autokratskog premijera Aleksandra Vučića", navodi AP. Jeremić i Janković uputili su kritike Europskoj uniji (EU) za koju tvrde da "ignorira Vučićevu nedemokratsku politiku kod kuće radi održavanja mira na Balkanu". "Mislim da se oni plaše Vučića", rekao je Janković za AP, ocijenivši kako "oni (u EU) žele mir i stabilnost na Balkanu i znaju da je jedini koji može izazvati nestabilnost upravo Vučić i on ih ucjenjuje". Izborna šutnja trajat će do zatvaranja birališta 2. travnja u 20 sati, a preliminarni rezultati bit će objavljeni iza 22 sata.