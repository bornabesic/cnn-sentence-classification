Saborski zastupnik Mosta i bivši ministar gospodarstva Tomislav Panenić poručio je u srijedu kako mađarski MOL nastoji do odluke Arbitražnog suda u sporu s Hrvatskom zaustaviti rad u naftnoj rafineriji u Sisku, a potom i u onoj u Rijeci, pozivajući hrvatsku politiku i struku da postignu konsenzus i donesu odluke o energetskoj sigurnosti i daljnjim odnosima s MOL-om.  "MOL nastoji do odluke Arbitražnog suda implementirati svoju strategiju prestanka rada rafinerije u Sisku i maksimalno odugovlačiti modernizaciju rafinerije u Rijeci. Bojim se da je to stvaranje pretpostavki da se na kraju zatvore obje. Prema informacijama koje imam, time bi se kontinentalni dio Hrvatske opskrbljivao iz moderniziranih svjetskih rafinerija u Budimpešti i Bratislavi, dok bi se naš jadranski dio opskrbljivao putem terminala u lukama. Jasno je da MOL provodi politiku osiguranja statusa energetskog lidera u regiji", poručio je Panenić nakon stanke u Saboru. Uprava MOL-a, izvijestio je, 13. listopada ove godine odobrila je dugoročnu poslovnu strategiju MOL grupe do 2030. "Enter Tomorrow", kojom želi ojačati svoj položaj u srednjoj i istočnoj Europi te postati vodeća kemijska grupa u regiji, s ulaganjima oko 1,5 milijardi dolara svakih pet godina.  "Naravno da pozdravljamo i drago nam je da naš strateški partner u Ini ima ovako ambiciozne planove, ali se nadamo da će ti planovi isto tako biti pretočeni u zajedničku strategiju s hrvatskom Vladom o tome kako će se razvijati Ina do 2030. No, ni naznake ni plana ja još nisam vidio. Samo se bojim da to 'Enter Tomorrow' ne bi postalo znanstvena fantastika za Inu", rekao je. Panenić je kazao i kako je hrvatsku naftnu struku, politiku i javnost uznemirila izjava "predsjednika uprave MOL-a i bjegunca od hrvatskog pravosuđa Zsolta Hernadija" kad je rekao da će MOL slijediti svoj poslovni put Inom ili bez nje. "Njegovi stavovi su vrlo zabrinjavajući", naglasio je Panenić. Panenić za N1: Izgleda da je zatvaranje rafinerije u Sisku neminovno Tijekom stanke dao je i izjavu novinarima, a televizija N1 prenijela je njegovu poruku kako iz dosadašnjih postupaka MOL-a izgleda da je zatvaranje rafinerije u Sisku neizbježno. "Bez obzira na to kako mi trpjeli stanje, izgleda da je zatvaranje rafinerije u Sisku neizbježno", rekao je Panenić, nužnim ocijenivši da Vlada u najkraćem mogućem roku zauzme čvrst stav i poduzme aktivnosti koje će jamčiti razvoj Ine. "Nama se prigovara da vodimo plansku ekonomiju, svi mogu vidjeti iz pokazatelja poslovanja da je poslovanje Ine unazađeno. Nama se prigovara da donosimo političke odluke, a mađarski premijer Viktor Orban prisustvovao je poslovnim sjednicama MOL-a, sudjelovao u raspravama. Vidimo da je tamo dopušteno, a ovdje hrvatskoj Vladi nije dopušteno da prati poslovanje Ine kao jedne od strateških kompanija", rekao je Panenić. >> MOL-ov plan o biorafineriji u Sisku gubitak i za grad i za 500 radnika >> Hernadi: Strategija 'MOL 2030' održiva je i bez Ine, neće biti nikakvog napretka bez smislenih konzultacija s Vladom