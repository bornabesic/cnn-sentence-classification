Neobičan incident dogodio se u utorak oko 11 sati u mjestu Klinča Sela nedaleko od Zagreba. Jedan od kandidata HDZ-a za općinsko vijeće Josip Peršin došao je u dvorište kuće u kojoj je smješten stožer SDP-a, držeći otrgnuti izborni plakat te stranke u ruci. Smetalo mu je što je plakat postavljen na stup koji se nalazi na njegovu zemljištu, tik do stožera. - Urlao je: “Kako ste se usudili ovo staviti na moj stup?!” No, stup nije njegov, nego Elektrin, a osim toga, plakat tamo stoji već tri tjedna. Bilo mi je jako neugodno što je vikao na ljude koji su nam iznajmili prostor, koji su posve apolitični i nemaju nikakve veze s tim - kaže Andrea Grdiša, kandidatkinja SDP-a koja je na izborima osvojila gotovo 30% glasova te s HDZ-ovim Miljenkom Vučkovićem, koji je osvojio oko 17% glasova više ide u drugi izborni krug. - Već dva mjeseca nam skidaju plakate i na to smo navikli, no ovaj novi incident je korak dalje - tvrdi A. Grdiša. Josip Peršin nije bio raspoložen za razgovor.