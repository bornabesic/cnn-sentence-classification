Iako su gotovo svi članovi sirijske vlade bili protiv povratka Ine na naftna polja u Siriji zbog naoružanja koje je iz Hrvatske došlo u ruke sirijskih pobunjenika, samo zahvaljujući lobiranju bivšeg predsjednika Hrvatske Stjepana Mesića kod njegova prijatelja sirijskog predsjednika Bashara Al Assada Inine bušotine u Siriji ostat će u vlasništvu Ine i njezini se radnici mogu vratiti u svoja postrojenja. Poznato je da je sirijska vlada bila ogorčena nakon što je Hrvatska izvozila vojnu opremu i naoružanje koje je preko Jordana i Turske završilo u rukama sirijskih pobunjenika, a veći dio tog naoružanja kasnije je završio u rukama boraca terorističke organizacije Islamske države. Brza intervencija Da su sirijski dužnosnici, ali i sam predsjednik Bashar Al Assad, bili ogorčeni na Hrvatsku zbog tog čina, potvrdio nam je tada i sada već bivši ministar za pomirbu i savjetnik sirijskog predsjednika Bashara Al Assada za nacionalnu sigurnost Ahmed Munir kazavši nam da su „tim činom Hrvati sebi zatvori vrata Sirije i naftnih polja jer su ih Sirijci uvijek smatrali prijateljima, a Hrvati su im zabili nož u leđa”. Međutim, prema izvorima iz ministarstva vanjskih poslova Sirije, zahvaljujući brzoj intervenciji Stjepana Mesića kod sirijskog predsjednika Bashara Al Assada stvari su vraćene na početak i sirijska je vlada odustala od svoje odluke o dodjeli Ininih bušotina kineskim i ruskim naftnim kompanijama. Prema našim izvorima, zbog nastale situacije oko Ine, Stjepan Mesić trebao je još krajem prošle godine posjetiti Siriju i razgovarati s predsjednikom Sirije Basharom Al Assadom, međutim zbog sigurnosnih razloga, jer je sirijska opozicija u to vrijeme pripremala veliku ofenzivu na glavni grad Damask, ali i Mesićevih obveza, taj je put otkazan i dogovoreno je da će biti realiziran do kraja ove godine. Izvori su nam potvrdili da je Stjepan Mesić cijelo vrijeme bio u kontaktu s Basharom Al Assadom te su uvijek uspijevali održati vezu i preko raznih posrednika razmjenjivali su pisma i poruke te mišljenja. Prijatelji od 2004. Prijateljstvo dvojice predsjednika, Mesića i Al Assada, počelo je još davne 2004. godine kada je Mesić u sklopu arapske turneje bio u posjetu Siriji kako bi službeno otvorio prostorije hrvatskog počasnog konzulata, a potom je sudjelovao i u sirijsko-hrvatskom gospodarskom forumu. Mesić je 2008. opet posjetio Siriju prilikom obilaska hrvatskih vojnika koji se u sklopu mirovne misije UN-a nalaze na Golanskoj visoravni. Godinu dana kasnije, 2009., sirijski predsjednik Bashar Al Assad na poziv Stjepana Mesića stigao je u Hrvatsku i tako bio prvi predsjednik Sirijske Arapske Republike koji je posjetio Hrvatsku. Nakon završetka predsjedničkog mandata Mesić je i dalje ostao u jako dobrim odnosima i stalnom kontaktu sa sirijskim predsjednikom Basharom Al Assadom. O njihovoj dobroj suradnji govori i podatak kako je Sirija bila jedna od rijetkih zemalja s kojom je Hrvatska imala izvozno-uvozni suficit. >> Assad pozvao Inu da se vrati na naftna polja 