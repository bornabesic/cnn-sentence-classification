NOVO 11:02 - Premijer Andrej Plenković na sjednici je Vlade danas donio odluku o razrješenju tri Mostova ministra koji su glasali protiv ministra financija Zdravka Marića. Plenković je razriješio ministra unutarnjih poslova Vlahu Orepića, ministra pravosuđa Antu Šprlju te ministra zaštite okoliša i energije Slavena Dobrovića. Vlada je odlučivala o prijedlogu oporbe za izglasavanje nepovjerenja ministru financija Zdravku Mariću, a premijer Plenković je pozvao sve ministre da se izjasne protiv izglasavanja nepovjerenja. No, ministri Dobrović, Orepić i Šprlje glasali su protiv Marića. - Molim tajnicu da pripremi odluku o razrješenju tri Mostova ministra, rekao je premijer nakon glasanja. Mostov potpredsjednik vlade i ministar uprave Ivan Kovačić nije bio prisutan na sjednici Vlade, te nije mogao glasati. Podsjetimo, glasnogovornik Mosta Nikola Grmoja jučer je izjavio kako će Most donijeti zajedničku odluku o povjerenju ministru Mariću, pa je za pretpostaviti da bi i Kovačić glasao protiv, da je imao priliku. - Stalo nam je do budućnosti Vlade i Marić ne može ni na koji način utjecati na njenu budućnost. Odlazak jednog nestranačkog ministra ne može značiti kraj za Vladu, rekao je Grmoja jučer i podsjetio kako je upravo Plenković prošle godine, kada je Most tražio odlazak Tomislava Karamarka iz Vlade, rekao kako Vlada ne može biti taoc jednog čovjeka.