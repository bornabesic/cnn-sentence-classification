Most je prošlu subotu napokon postao prava politička stranka, sa svim svojim tijelima i temeljnim dokumentima, a izborni Sabor održan u zagrebačkom Branimir centru otkrio nam je i kako dišu članovi treće po snazi stranke u zemlji.Božo Petrov, bilo je to jasno i prije, a sada je i potvrđeno, neupitni je lider Mosta. Nije bila upitna ni pozicija Nikole Grmoje, koji je kao glavni operativac i dosadašnji potpredsjednik, velikom većinom glasova izabran za političkog tajnika. Ines Strenja Linić nije uspjela postati potpredsjednica, niti članica Glavnog odbora. S druge strane, kao zvijezda unutarstranačkih izbora ponovno je zasjala Ružica Vukovac, 41-godišnja načelnica Općine Kopanica, kojoj je tamošnja oporba s HDZ-om i jednom odbjeglom suradnicom srušila proračun i poslala povjerenika, a mediji su je pomalo zaboravili nakon što nije ponovno uspjela ući u Sabor. Ružica Vukovac na izborima za Glavni odbor osvojila je najveći broj glasova od svih 19 mostovaca koji su se kandidirali za tu poziciju, a poslije Petrova, osvojila je ukupno najveći broj glasova. Za nju je glasalo čak 255 članova, čime je pretekla i ministra zaštite okoliša i energetike Slavena Dobrovića, koji je osvojio 221 glas, kao i vrlo aktivnog saborskog zastupnika Marka Sladoljeva, koji je osvojio 165 glasova. Vukovac je osvojila i više glasova od Grmoje, koji se kandidirao za tajnika. Vukovac, nesuđena ministrica poljoprivrede u bivšoj Vladi, koja je razotkrila plan SDP-a u pokušaju razbijanja Mosta, nakon emotivnog govora na Saboru, zaradila je možda najglasniji pljesak okupljenih, a ovakav uspjeh je i nju iznenadio. 'Iznenađena sam podrškom koju sam dobila. Iako se tijekom dana osjetila pozitivna atmosfera, nisam mislila da ću na kraju dobiti čak 255 glasova podrške i povjerenje kolega. Najiskrenije vjerujem da su kolege pratili sve moje poteze od trenutka pristupanja Mostu', kaže Vukovac. Dodaje kako je provodila Mostov program i na svom primjeru. Općinu je vodila, kaže, pošteno i transparentno, a vjeruje i da su mostovci zapamtili njezino odricanje od beneficije 6+6. 'Štedljivost i odricanje u teškim vremenima smatram nužnim na svim razinama. Vjerujem kako su kolege pratili i političku trgovinu  HDZ-a po pitanju općinskog proračuna, a općinu ostavljam bez kune zaduženja, sa 400.000 kuna na računu', kaže Vukovac, koja će i dalje, dodaje, u Mostu usmjeravati procese prema malom čovjeku. Zašto, prema mišljenju drugih, Vukovac vole u Mostu? 'Zato što je srčana, zato što vjeruje u ono što govori i stvarno joj je stalo do onoga što radi, do sela i poljoprivrede, i mislim da ljudi to prepoznaju. Mi smo znali da je ljudi jako vole, bila je i dio prve postave naših 12 saborskih zastupnika i ljudi to cijene i poštuju', kaže Nikola Grmoja, politički tajnik stranke. Ružicu Vukovac, diplomiranu pravnicu i vlasnicu OPG-a, u Mostu cijene i zato što se hrabro borila i srušila lokalne HDZ-ove moćnike, a kad joj je bliska suradnica okrenula leđa i nedavno srušila proračun, Vukovac je i dalje zadržala osmijeh. 'Ona je veliki i iskreni borac. Svoju borbu je dokazivala unatoč mnogim podmetanjima i uvijek je s osmijehom prelazila preko njih. Moj glas je dobila bez razmišljanja i sa zadovoljstvom sam je birala', kaže jedna članica stranke.