- Orešković ima dvije mogućnosti: ili da sam ode ili da mu se izglasa nepovjerenje - kazao je za RTL HDZ-ov ministar vanjskih i europskih poslova Miro Kovač nakon što je danas premijer Orešković pozvao potpredsjednike Vlade, Tomislava Karamarka i Božu Petrova, da daju ostavke, a potom je Karamarko rekao da Orešković više nema potporu HDZ-a. Kovač je na pitanje što sada slijedi kazao da je "u interesu građana i stabilnosti zemlje" preslagivanje parlamentarne većine. Kovač je dodao kako povjerenje u većini više ne postoji.  - Ponašanje još uvijek aktualnog premijera i Mosta je neozbiljno, pokazuju nepoznavanje političkog sustava. To je poigravanje s povjerenjem građana. HDZ je izabran zbog stabilnosti zemlje, mi skrbimo o stabilnosti Hrvatske - rekao je Kovač te dodao kako će sutra na Predsjedništvu HDZ-a odlučiti hoće li tražiti izglasavanje nepovjerenja premijeru Oreškoviću.  - To ćemo vidjeti sutra na Predsjedništvu HDZ-a. Mislim da je situacija jasna, nema više povjerenja - rekao je Kovač te dodao kako će u prvoj fazi ići na pokušaj preslagivanja.  - Sutra je Predsjedništvo HDZ-a i nakon toga ćemo biti pametniji. Mi ćemo skoro znati s kim ćemo složiti novu hrvatsku vladu. Mi smo tu zbog stabilnosti zemlje, a ovakvo neozbiljno i sramotno ponašanje mi više ne možemo trpjeti - zaključio je Kovač.  HDZ-ov predsjednik Sabora Željko Reiner kazao je za televiziju N1 da ne bi rekao da je danas Vlada pala. - Situacija je složena, kao što je i Karamarko rekao, premijer ne uživa povjerenje HDZ-a. Vidjet ćemo kako će se stvari razvijati - kazao je Reiner koji smatra da je preslagivanje većine i nastavak rada Vlade najbolja opcija.  Na pitanje je li HDZ krivac za ovo stanje, Reiner je kazao "naravno da nije". -  Nismo mi zazivali izbore, izazvali raskol, nismo mi rekli da prvi potpredsjednik treba dati ostavku, već premijer. Svima je jasno tko je to prouzročio - kazao je Reiner.  Potpredsjednik HDZ-a i ministar prometa Oleg Butković za Dnevnik Nove TV objasnio je da HDZ više ne može dozvoliti da se događaju takve "iracionalne stvari" kao što je Mostovo traženje opoziva Karamarka "bez da je čekao mišljenje ili pravorijek Povjerenstva za sukob interesa". - I ovo što se danas dogodilo, da čovjek koji je došao na prijedlog HDZ-a i predsjednika HDZ-a traži opoziv prvog potpredsjednika, to je jedan paradoks - kazao je Butković te dodao kako Orešković treba shvatiti poruku koju su mu danas poslali iz HDZ-a.  - Ako to ne učini, postoji procedura koja je Ustavom propisana i mi ćemo po njoj postupiti - kazao je Butković te dodaje kako samo jedna osoba u ovom trenutku dolazi u obzir za mandatara, a to je predsjednik HDZ-a Tomislav Karamarko.  