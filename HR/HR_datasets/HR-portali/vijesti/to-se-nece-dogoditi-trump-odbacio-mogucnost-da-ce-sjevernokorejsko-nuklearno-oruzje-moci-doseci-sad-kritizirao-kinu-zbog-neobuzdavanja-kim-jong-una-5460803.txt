Izabrani američki predsjednik Donald Trump objavio je u ponedjeljak na Twitteru da Sjeverna Koreja neće uspjeti doseći Sjedinjene Države nuklearnim oružjem. "Sjeverna Koreja je objavila da je u završnoj fazi razvijanja nuklearnog oružja koje će moći doseći dijelove SAD-a", napisao je Trump. "To se neće dogoditi!" Sjevernokorejski čelnik Kim Jong-Un rekao je u nedjelju u novogodišnjem govoru da je Pjongjang u "posljednjim etapama pred testiranje interkontinentalnog balističkog projektila". Trump  se na Twitteru također okomio na Kinu zbog toga što ne pomaže da se obuzda njezina saveznica Sjeverna Koreja. "Kina izvlači ogromne količine novca i bogatstva iz SAD-a u potpuno jednostranoj trgovini, ali neće pomoći oko Sjeverne Koreje", napisao je. "Krasno!" Sjeverna Koreja izvela je tijekom 2016. dva nuklearna pokusa i lansirala nekoliko projektila, u sklopu nastojanja da razvije kapacitete za nuklearni napad na SAD. Analitičari su podijeljeni u pogledu njezinih realnih nuklearnih kapaciteta jer nikada nije uspješno lansirala interkontinentalni balistički projektil. No svi se slažu da je jako napredovala u tom smjeru otkako je Kim Jong-Un zamijenio svojeg oca, Kim Jong-Ila koji je umro u prosincu 2011. Visoki dužnosnik američkog ministarstva obrane rekao je prošli mjesec da je Sjeverna Koreja uspjela izraditi projektil s nuklearnom bojevom glavom i lansirati ga, no još ga ne može navesti na metu.