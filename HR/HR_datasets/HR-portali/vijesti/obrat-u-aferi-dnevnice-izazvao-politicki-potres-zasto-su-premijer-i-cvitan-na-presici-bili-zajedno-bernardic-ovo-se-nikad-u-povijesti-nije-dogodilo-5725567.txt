Predsjednik SDP-a Davor Bernardić komentirao je u ponedjeljak proširenje istrage vezane uz "aferu dnevnice", istaknuvši da je SDP prvi zatražio brzu i nepristranu istragu, te je ocijenio neobičnim što je premijer Andrej Plenković održao konferenciju za novinare zajedno s glavnim državnim odvjetnikom Dinkom Cvitanom. "Prvi smo zatražili brzu i nepristranu istragu i podržavamo instutucije da do kraja obave sve radnje kako bi mogle što prije utvrditi stvarnu krivnju", izjavio je Bernardić novinarima nakon što je Plenković rekao da postoji još niz slučajeva nepravilnosti i nezakonitosti u vezi putnih naloga izdavanih u proteklom vremenu, uključujući i vrijeme nakon mandata premijera Milanovića. Bernardić je također istaknuo kako je neobično da je premijer održao konferenciju za novinare zajedno s glavnim državnim odvjetnikom. "Ovako nešto se nikada u povijesti Hrvatske nije dogodilo. Izvršna vlast treba biti neovisna od sudske vlasti", rekao je Bernardić ocjenivši kako je to "neobičan signal". Predsjednik HNS-a Ivan Vrdoljak u ponedjeljak je nakon tvrdnji premijera Andreja Plenkovića kako postoje novi dokazi o zlouporabama u isplatama dnevnica u Vladi u mandatu Zorana Milanovića, ali i kasnije, kazao je kako mu je žao zbog svega što se događa, jer baca ljagu na cijelu politiku. "Žao mi je zbog svega što se događa jer baca ljagu na cijelu politiku, a nismo svi isti", izjavio je Vrdoljak Hini. Premijerovom izjavom je, kaže, zbunjen te očekuje da javnost što prije dozna rezultate istrage. "Premijer i državni odvjetnik organiziraju konferenciju za novinare na kojoj je rezime da se vode istrage. No, rezime bi trebao biti rezultat istrage", zaključio je Vrdoljak. Nevladina udruga Gong ocijenila je u ponedjeljak vrlo neuobičajenim što je glavni državni odvjetnik, koji prema Ustavu predstavlja samostalno i neovisno Državno odvjetništvo (DORH), sudjeluje na konferenciji za novinare koju je sazvao premijer i to povodom istrage DORH-a nad samom Vladom. "DORH treba provoditi istrage nad radom svih institucija, pa i Vlade, ali imajući na umu da će u tim istragama možda morati propitivati i rad aktualne Vlade i premijera, pa je pitanje kako će tada izgledati dojmovi o nepristranosti DORH-a", smatraju u Gongu. Drže da u tom slučaju ponovno na površinu izlazi sustavni nedostatak političke volje za aktivnu antikorupcijsku politiku koju se ne treba voditi putem konferencija za novinare, nego sustavnih mjera i aktivnosti koje odgovaraju na već uočene rizike. Glavni državni odvjetnik je nakon konferencije za novinare na primjedbu novinara kako to nije uobičajena situacija, odgovorio: "Nije uobičajeno, ali ni situacija nije uobičajena". "Zbog toga je došlo do odstupanja od dosadašnjeg uobičajenog načina rada, a DORH će javnost obavijestiti o svim činjenicama kad provede izvide", rekao je Cvitan.