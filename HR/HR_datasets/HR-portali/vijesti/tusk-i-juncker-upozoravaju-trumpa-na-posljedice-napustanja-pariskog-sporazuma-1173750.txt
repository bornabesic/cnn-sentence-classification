"Molim vas, ne mijenjajte (političku) klimu nagore", tvitao je danas predsjednik Europskog vijeća, Donald Tusk poruku upućenu američkom predsjedniku Donaldu Trumpu. Dan ranije predsjednik Europske komisije Jean-Claude Juncker upozorio je Trumpa na to kakve bi posljedice moglo imati povlačenje Sjedinjenih Država iz Pariškoga sporazuma o klimatskim promjenama. "Ja se zalažem za transatlantsku suradnju", kazao je na raspravi u Berlinu o budućnosti Europe. "No ukoliko u predstojećim satima ili danima američki predsjednik objavi da se želi povući iz Pariškog sporazuma, dužnost Europe je jasno kazati: Ne ide to baš tako!" Trump bi odluku o klimatskom sporazumu, čija je svrha smanjenje emisije stakleničkih plinova, trebao objaviti u 15 sati po mjesnom vremenu. U medijima se nagađa da bi se Amerika mogla povući iz sporazuma. Bijela kuća odbija komentirati takve navode, a njezin glasnogovornik Sean Spicer je samo kazao kako će se Trump o tome izjasniti "u predstojećih nekoliko dana".  Juncker je istaknuo da klimatske promjene dovode u opasnost 83 države koje bi mogle nestati s lica Zemlje uslijed povećanja razina mora i oceana.  "Ovdje ne govorimo samo o budućnosti stanovnika Europe, već o budućnosti cjelokupnog stanovništva našeg planeta", upozorio je.  Upozorio je Trumpa da se iz sporazuma možda neće biti "izvući" tako jednostavno kako on vjeruje. "Washingtonu će trebati tri do četiri godine da se povuče iz Pariškog sporazuma", kazao je Juncker, dodavši da je vjerovanje po kojemu će SAD jednostavno "nestati" iz sporazuma - netočno.