Na javno dostupnoj listi najkišovitijih mjesta na svijetu, a prema službeno izmjerenim meteorološkim podacima koje objavljuje servis Ogimet, Rijeka je tijekom nedjelje bila uvjerljivo najkišovitije područje na svijetu. Sa 249,5 litara kiše po četvornome metru, postaja Rijeka Kozala uvjerljivo je “vodila” ispred drugoplasiranog Sanhu Daoa u Kini (141 litra) i zračne luke Shreveport u SAD-u (106 litara). Oblaci su tijekom današnjeg dana prekrili nebo u većem dijelu Hrvatske, a kiša je od jutra padala na sjevernom Jadranu i u zapadnim krajevima unutrašnjosti, a najobilnije upravo na riječkom području, piše Crometeo. Na zapadnoj obali Istre oko 13.15 sati zabilježena je pijavica dok je velika količina kišnih oborina poplavila riječke prometnice. Na službenoj meteorološkoj postaji DHMZ-a Rijeka Kozala od 8 do 14 sati palo je 130 litara kiše, u zadnja 24 sata 131,5 litara, što je 77% od prosječne mjesečne količine za rujan (171.5 litara). Ukupno je u rujnu dosad u Rijeci palo 299 litara. Kišno nevrijeme na riječkom području nastavilo se i u poslijepodnevnim satima. Do 15.30 na mjernoj postaji Crometea u Čavlima pale su nevjerojatne 202 litre po metru četvornome, što znači da je samo zadnja 2 sata palo 100 litara kiše. Prema podacima mreže automatskih meteoroloških postaja Pljusak.com, do 14 sati postaja Cernik (Grobnik) izmjerila je 144 litre oborina po metru četvornome, od čega je u zadnjem satu palo 52 litre kiše. Postaja Rijeka Kampus izmjerila je 110 litara (35 litara u zadnjem satu), Rijeka Pehlin 108, Kukuljanovo 94, a Rijeka Vežica 89 litara. Opatija, do 14 sati mjeri 41 litre, a Poljane (iznad Ičića) 42 litre. Kiša je na riječkom području, uz sjeverozapadnu obalu i u središnjoj Istri bila praćena grmljavinom. U sljedećim satima količine oborine još će se povećati jer nam sa zapada stižu novi oborinski oblaci. Sutra se i u Dalmaciji očekuju grmljavinski pljuskovi. >>Pogledajte kako izgleda trg u Španskom nakon jake kiše