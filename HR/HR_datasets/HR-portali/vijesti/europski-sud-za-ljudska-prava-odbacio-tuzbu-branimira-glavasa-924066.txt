Foto: Hina EUROPSKI sud za ljudska prava (ESLJP) odbacio je u četvrtak tužbu Branimira Glavaša tom sudu, utvrdivši da je zlouporabio svoje pravo na tužbu, izvijestio je Ured zastupnika Republike Hrvatske pred ESLJP-om. Glavaš je pokrenuo postupak pred Europskim sudom za ljudska prava zbog prekomjerne duljine trajanja postupka pred hrvatskim Ustavnim sudom, pozivajući se na članak 6. Europske konvencije o ljudskim pravima i temeljnim slobodama. "Tužitelj je tijekom postupka pred Europskim sudom u nekoliko navrata istupio u hrvatskim medijima. U tim istupima tužitelj je naveo da je odbio nagodbu s Republikom Hrvatskom u postupku pred Europskim sudom, pritom javno obznanivši novčani iznos koji mu je Republika Hrvatska u tu svrhu ponudila. Europski sud je ocijenio da se time tužitelj zlouporabio svoje pravo na tužbu Europskom sudu, jer je povrijedio pravilo o povjerljivosti postupka sklapanja nagodbe. Tužitelj je prethodno bio upozoren na to da su detalji o postupku sklapanja nagodbe povjerljive prirode", ističu u Uredu. Navode i da protiv te odluke nije dopušteno ni jedno pravno sredstvo te je ona konačna danom donošenja. Glavašev postupak na Ustavnom sudu, zbog kojega je naknadno podnio tužbu ESLJP-u, trajao je više od četiri godine - od rujna 2010. do siječnja 2015. Njegovi odvjetnici u više su navrata isticali da se s odlukom odugovlačilo zbog političkih motiva. U konačnici Ustavni sud je 12. siječnja 2015. ukinuo presudu Glavašu u slučajevima "garaža" i "selotejp" u kojima je bio pravomoćno osuđen na osam godina zatvora zbog ratnog zločina nas srpskim civilima u Osijeku 1991. i od Vrhovnog suda zatražio da ponovi postupak kojim je potvrdilo osuđujuću presudu zagrebačkog Županijskog suda.