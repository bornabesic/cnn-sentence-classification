BRUXELLES - Čelnici dvije najveće grupe zastupnika u Europskom parlamentu pozvali su Europsku uniju na zaustavljanje pristupnih pregovora s Turskom zbog čistki koje predsjednik Recep Tayyip Erdogan provodi nakon neuspjelog pokušaja puča u toj zemlji, javlja Reuters. - Naša poruka Turskoj je vrlo jasna: pristupne pregovore trebalo bi smjesta zamrznuti, rekao je Manfred Weber, čelnik Europske pučke stranke, koja ima najviše zastupnika u Europskom parlamentu. Čelnik druge najveće grupacije, Socijalista i demokrata, Gianni Pitella, ponovio je istu rečenicu: 'Želimo zamrznuti pristupne pregovore.' - Turska pod Erdoganom sve više i više klizi prema autokratskom režimu, rekao je Pitella. - Naša politička poruka Turskoj je da se o ljudskim pravima, građanskim pravima i demokraciji ne može pregovarati ako želite biti članica EU. Erdogan je prethodno izjavio kako će EU morati 'živjeti s posljedicama' ako se odluči prekinuti pregovore, te kako bi se Turska mogla pridružiti sigurnosnom savezu Rusije i Kine. Najavio je i kako će sljedeće godine održati referendum o pristupanju Europskoj uniji među svojim građanima. Njemačka, Francuska i većina drugih članica EU podržavaju nastavak pregovora iz straha da će Turska prekinuti suradnju s EU oko zbrinjavanja izbjeglica. No, sve članice naglašavaju kako će pregovori biti prekinuti ako Turska ponovno uvede smrtnu kaznu.