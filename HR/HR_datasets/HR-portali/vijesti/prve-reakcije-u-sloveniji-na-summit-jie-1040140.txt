Zagrebački summit čelnika Jugoistočne Europe dao je novi poticaj suradnji i stabilizaciji država na tom području, a osobito njihovoj euroatlantskoj perspektivi, prve su ocjene u srijedu navečer slovenskih elektronskih medija i političkih komentatora. Na skupu u okviru procesa Brdo-Brijuni koji su ugostili hrvatska predsjednica Kolinda Grabar-Kitarović i slovenski predsjednik Borut Pahor a na kojem su bili i američki potpredsjednik Joe Biden i predsjednik Europskog vijeća Donald Tusk, Slovenska Tiskovna agencija STA izdvojila je Bidenove riječi nakon susreta s Pahorom kojima je pohvalio hrvatsko-slovensku inicijativu da se na jednom mjestu sastanu svi predsjednici država u regiji, rekavši da je to veliko postignuće. Summit JIE pozvao je na jačanje stabilnosti, sigurnosti i blagostanja, a čelnici su izrazili odlučnost da učine sve što je u njihovoj moći da sačuvaju i osnaže suradnju u korist mira i napretka, u svjetlu europske perspektive, navodi slovenska  agencija. Slovenski mediji ističu izjavu slovenskog predsjednika kako svijet u kojemu živimo treba poticajne primjere kakva je inicijativa Brdo-Brijuni, te riječi hrvatske predsjednice da će Zagreb i Ljubljana i ubuduće snažno poticati procese uključivanja država u regiji u euroatlantske integracije i njihove reformske napore. Slovenski su mediji pred sastanak posebno naglašavali želju slovenskog predsjednika da se na summitu manifestira jaka zajednička volja za obuzdavanje migrantske krize i smanjivanje broja migranata, jer bi ovako veliki priljev ljudi prema Pahoru  potencijalno mogao biti destabilizirajući čimbenik u okruženju, jednako kao i neriješena otvorena pitanja i terorističke prijetnje. Prema prvim ocjenama na tom planu nije napravljen konretni odlučujući korak iako je pitanje suradnje zemalja na balkanskoj migrantskoj ruti spomenuto u završnom dokumentu sa skupa, ocjena je televizijske postaje A-kanal. Slovenska javna televizija posebno je upozorila na Bidenovu izjavu da je regija napravila značajan iskorak zadnjih godina u jačanju povjerenja i pomirenju, ali i da je u regiji još dosta teškoća. Mediji ističu Bidenove riječi da SAD podržavaju politiku otvorenih vrata NATO-a, pri čemu je pohvalio napredak Crne Gore koja očekuje pozivnicu za članstvo u savezu, te njegovo upozorenje Bosni i Hercegovini da zaostaje u potrebnim reformama i treba pojačati borbu protiv korupcije. Slovenski izvjestitelji iz Zagreba s današnjeg summita prisutnost američkog potpredsjednika tumače kao ponovno vraćanje zapadnog Balkana u fokus američke politike, u svjetlu novih političkih i sigurnosnih izazova, osobito terorizma, a u tom smislu spominju izuzetne i "do sada neviđene" mjere osiguranja koje su pratile skup zbog prisutnosti visokih gostiju, osobito Bidena. >> 'Cjelovita i mirna Europa nemoguća je bez svojega jugoistoka'