Policajac Darko Prgomet (38) došao je jučer oko 6.30 iz noćne smjene, pozdravio se sa suprugom Tanjom (36) koja je taman odlazila na posao u kafić preko puta njihove zgrade u Osijeku. Zaspao je, a kada ga je supruga probudila tri sata kasnije, vjerojatno je mislio da i dalje sanja. Ugledao je prvo prestrašeno i zbunjeno ženino lice, a zatim – na drugom kraju postelje – nepoznatog muškarca u gaćama i čarapama iz kojega je isparavao alkohol. Uljez je spokojno spavao. Nije provalio Za razliku od nepoznatog “gosta”, Darko i nije tako nepoznat javnosti. Riječ je o policajcu koji je lani u prosincu srušio na beton i lisičinama vezao staricu jer je prošla kroz crveno na semaforu i oglušila se potom na njegovu zapovijed da stane. – Tanja je vjerojatno ostavila otključana vrata pa je taj pijani čovjek ušao i legao. Prva ga je uočila Darkova kći, ali se uplašila, nije se usudila prići ocu i probuditi ga jer bi se tako približila i ovom drugom, pa se vratila u svoju sobu i nazvala majku – kažu nam upućeni. Darko i supruga, navode nam, spavaju u dnevnom boravku, gdje su dva spojena kauča, a uljez je legao na onaj drugi. Kćer je, inače, četvrti razred osnovne škole, a u stanu je bio i njezin brat osmaš. – Njihova majka dotrčala je kući, probudila Darka, a on je razbudio tog čovjeka – nastavljaju naši izvori. Pod opijatima i nesvjestan gdje je, muškarac je počeo bauljati stanom, navodno čak i otvarati ladice. Darko je na koncu ipak alarmirao i kolege. Policijska ophodnja ubrzo je stigla na vrata i “pokupila” došljaka te ga odvela u Prvu policijsku postaju na kriminalističku obradu. Obitelj Prgomet ne želi, kako nam je rečeno, razgovarati o svemu što se zbilo, no nemili događaj potvrdili su nam službeno njegovi kolege u Operativno-komunikacijskom centru policije u Osijeku. Dojavu su zaprimili u 9.20 sati. – Nije provalio. Bio je tulum u jednom stanu u zgradi, a on je izašao iz njega, izgubio se i ušao u pogrešan stan. Ugledao je krevet u dnevnom boravku, legao i zaspao – doznajemo u policiji. Ističu kako nije nikome smetao, u smislu da je pravio nered. No ukućanima, osobito mališanima, sigurno to nije bila nimalo ugodna situacija. Policajac Darko Prgomet izazvao je lavinu reakcija, ali i podijelio javnost kada je prije ravno godinu dana primijenio silu nad Katicom Karlović (67) koja je prešla cestu dok je na semaforu gorjelo crveno svjetlo, u Ulici Hrvatske Republike u najstrožem centru Osijeka. Zatekao se u blizini i, uočivši prekršaj, zaputio se za njom. Pozvao ju je da stane, ali žena je nastavila koračati. On je uključio i kameru na svojoj odori te cijelu intervenciju snimao. – Gospođo, nemojte se udaljavati! – čuje se na snimci koju je poslije objavio sam MUP. – Neću, ostavite me na miru! – odgovara ona. Prgomet ju potom dostiže i hvata za ramena. Ona se opire i ponavlja da ju pusti na miru, a on zove centralu, da pošalju pojačanje. Minutu i pol od početka cijele priče Katica Karlović je na betonu, vezana lisicama s rukama zavrnutim na leđima i zapomaže. – Što to radite, zašto ste tako bahati? – čuju se komentari prolaznika koji apeliraju da je pusti. Policijskim vozilom ženu na koncu odvoze u postaju. Ministar platio kaznu Dio javnosti bio je zgrožen, danima se samo o tome pričalo, no ima podosta i onih koji su stali u obranu policajca ističući kako je nesporno da se Katica ogriješila o zakon, a potom i oglušila na zapovijed. Nepristran nije ostao ni tadašnji ministar policije Ranko Ostojić. “Nepotrebno, loše, i ruši ugled. Ne radite to. Ne možeš staricu rješavati kao da je opasan nasilnik”, napisao je tada Ostojić na Facebooku. Policajac i načelnik morali su se ispričati ženi, a sam ministar platio je ispisanu joj kaznu. Izazvalo je to, opet, ogorčenje u policijskom sindikatu. A supruga Tanja Prgomet, koja je jučer ujutro najvjerojatnije ostavila otključana vrata svog doma, osvojila je nagradu “Ponos Hrvatske” jer je 2012. spasila život trogodišnjem dječaku. Mališan je plutao u najdubljem dijelu bazena u Rovinju kada je netko povikao: “Dijete se utopilo”! Uplašena da je riječ o jednom od njezine dvoje djece refleksno je skočila. Probila se do mališana, izvukla ga i 20 minuta pokušavala oživiti dajući mu umjetno disanje. Bio je potpuno plav, opisala je kasnije, pjena mu je izlazila na usta, a bjeloočince uopće nisu postojale. Do dolaska Hitne pomoći dječak je prodisao, ali nije bio pri svijesti. Tek se u bolnici oporavio. >> Policajac se ispričao ženi koju je u Osijeku srušio na pod i priveo jer je prešla preko crvenog