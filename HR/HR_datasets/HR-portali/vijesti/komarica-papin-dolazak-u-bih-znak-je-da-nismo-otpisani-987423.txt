Sveti otac Franjo drugi je poglavar Katoličke crkve koji će doći u pohod BiH. Nakon punih 12 godina od posljednjeg dolaska u Banju Luku, sveti otac Franjo dolazi ponovno u glavni grad BiH Sarajevo 6. lipnja. Papa je vjernicima na Trgu svetog Petra sa svoga balkona veselo poručio kako ide u BiH. „Draga braćo i sestre, želim najaviti da ću u subotu 6. lipnja, ako se to Bogu svidi, poći u Sarajevo, glavni grad BiH”, rekao je Sveti Otac. Pri tome je pozvao vjernike da mole za njegove nakane pohoda koji ima dva cilja, ohrabriti najmalobrojniju katoličku zajednicu u BiH te pridonijeti izgradnji sloge u zemlji još uvijek teško nacionalno podijeljenoj, što je posljedica posljednjeg rata. Konsolidacija bratstva “Već vas sada molim da molite kako bi moj posjet tim dragim narodima bio ohrabrenje vjernicima katolicima te polučio kvasac dobra i doprinio konsolidaciji bratstva i mira“, kazao je papa Franjo. Ova rečenica uobličava cijelu misiju i ambicije pape Franje u BiH, u kojoj godinama njegovi diplomatski predstavnici, ali i vođe Katoličke crkve, upozoravaju na potrebu izgradnje harmoničnog društva i reforme koje bi zemlju snažnije povezale s EU.  “Zahvalan sam Bogu za tu radosnu vijest. Dakako i Svetom Ocu Franji koji je ostvario ono što je i nama obećava od prošle godine. Cijela zemlja ovdje pati, a kada papa dođe, dat će do znanja da nismo otpisani ni prekriženi, ni mi kao katolici ovdje, a ni svi ostali ljudi. Mi smo dio europske zajednice”, komentirao je predsjednik Biskupske konferencije BiH banjolučki biskup Franjo Komarica.  Prema njegovim riječima, pohod će biti ohrabrenje i za predstavnike Pravoslavne crkve, Islamske i Židovske zajednice te “velik poticaj za međusobno približavanje i poštovanje predstavnika različitih religija”. Odluka o dolasku pape stigla je samo nešto više od mjesec dana nakon što ga je hrvatski član Predsjedništva BiH Dragan Čović pozvao u pohod BiH.  – Dolazak pape bit će povijesni trenutak za našu zemlju. To je ohrabrenje i poticaj za izgradnju boljeg, skladnijeg društva i suživota triju naroda te snažnije suradnje crkava i vjerskih zajednica – rekao je Čović.   Papa Franjo je kanio sredinom prošle godine posjetiti BiH u sklopu obilježavanja 100. obljetnice početka I. svjetskog rata. No, odgođen je zbog sigurnosnih prijetnji radikalnih krugova iz te zemlje. Sigurnosne prijetnje Na identičan način su okončani i planovi Svetoga Oca Ivana Pavla II. da 1994. zaustavi najveće krvoproliće na tlu Europe nakon II. svjetskog rata. Dolazak u Sarajevo nije bio moguć jer nije bilo jamstva za sigurno slijetanje zrakoplova. Tri godine poslije papa je služio misu u središtu Sarajeva, a pod jednim mostom kojim je prošla povorka s papamobilom policija je otkrila veću količinu eksploziva. Nije ni posjet Banjoj Luci 2003. godine bio bez iskušenja jer su verbalne prijetnje upućivala radikalna udruženja. >> Znatiželjan sam koju će poruku Papa Franjo uputiti Sarajevu Prvi posjet RH, snažna poruka pomirenja 1994. Dolazak Ivana Pavla II. u ratno vrijeme bilo je veliko priznanje, ali riječi o oprostu i pomirenju i velika obveza za katolike, koje je papa izrekao kao kategorički imperativ u odnosu s drugima, ponajprije pravoslavcima i Srbima. Papa u Sarajevu za izgradnju zajedništva 1997. Papa Ivan Pavao II. dolazi u ranjeno Sarajevo nakon ratnih razaranja kako bi mu uputio poruku podrške i mira. Posjet je organiziran uz iznimne sigurnosne mjere. Donio je ohrabrenje u izgradnji zajedništva Ivan Pavao II. proglasio Stepinca blaženim 1998. Proglašenje blaženim kardinala Alojzija Stepinca veliko je priznanje Katoličkoj crkvi u Hrvatskoj i njegovu mučeništvu nastalom u otporu prema totalitarističkim sustavima nacizma i komunizma Odlučio “zagrliti” cijelu Hrvatsku 2003. Ivan Pavao II. odlučio je „zagrliti“ cijelu Hrvatsku. U Dubrovniku je proglasio blaženom Mariju od Propetoga Isusa Petković, u Osijeku se obratio muževima i ženama, u Rijeci mladima, a u Zadru imao dirljiv oproštaj Papa blaženim proglasio laika 2003. Ivan Pavao II. proglasio je katoličkog laika Ivana Merza blaženim, što je snažna poruka laicima. Katolicima u BiH poručio je da ne posustanu pod malodušnosti, nego da BiH postane ponovno zemlja pomirbe, susreta i mira Dolazak Benedikta oduševio katolike 2011. Dolazak pape Benedikta XVI. u Zagrebu oduševio je vjernike u Hrvatskoj. Papa je dao ohrabrenje obiteljima i naglasio njihovu važnost. Također, srdačan prijam u Hrvatskoj oduševio je papu Benedikta XVI.          Budući da je Sarajevo postalo znak patnje cijele Europe u XX. stoljeću, a uz taj grad povezano je izbijanje i Prvoga svjetskog rata, razumljivo je da i papa Franjo ovom objavom pokazao da stanovnici “te napaćene zemlje” imaju povlašteno mjestu i u njegovu srcu – izjavio je predsjednik HBK mons. Želimir Puljić, nadbiskup zadarski.– Sigurno će njegove riječi biti upravljene najprije narodima BiH, s bolnim iskustvom patnje i rata koji je ostavio zapanjujuće tragove pustošenja. A onda i svim političkim i kulturnim djelatnicima svijeta koji mogu pomoći da ranjena i osiromašena BiH krene putem napretka – rekao je predsjednik HBK.      