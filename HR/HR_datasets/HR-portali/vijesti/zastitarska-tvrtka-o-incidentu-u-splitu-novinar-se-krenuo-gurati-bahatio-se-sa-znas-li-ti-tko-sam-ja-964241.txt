Screenshot: YouTube/Index NAKON incidenta za vrijeme sjednice Županijske skupštine Splitsko-dalmatinske, kada je u dvoranu s ozljedama glave i rasparanom jaknom ušao novinar Radio Brača Siniša Vickov, koji je ustvrdio kako su ga napali zaštitari, o svemu su se očitovali i iz zaštitarske agencije Pit Bull. > VIDEO Zaštitari udarili novinara uoči odluke o Zlatnom ratu, ušao na skupštinu krvave glave Njihovo priopćenje u nastavku prenosimo u cijelosti. "Prije svega, kao profesionalcima u obavljanju zaštitarskih poslova ali i s ljudske strane, moramo istaknuti da nam je žao što je uopće došlo do ovog događaja i što se našu tvrtku, ali i cjelokupnu struku, proziva u negativnom kontekstu bez provjere iznesenih informacija.  Prema izjavama svjedoka događaja kao i naših djelatnika, licenciranih zaštitara koji su cijeli život u struci i drže se najviših profesionalnih standarda - dok se pred županijskom skupštinom održavao prosvjed, jedan od prisutnih je naglo krenuo prema vratima vijećnice. Na pitanje zaštitara da se predstavi, gospodin je uzvratio riječima "Znaš li ti tko sam ja?!", odgurnuo zaštitara i pokušao se probiti do vijećnice". Zaštitar dobio udarac u glavu  "Misleći da je dotični jedan od prosvjednika, profesionalni zaštitari, koji su uzgred rečeno i nekažnjavani te uzorni članovi našeg društva, svojim tijelima su pokušali spriječiti gospodina od nasilnog ulaska u vijećnicu. Tada je zaštitar dobio udarac u glavu te je došlo do naguravanja prilikom čega su naši djelatnici reagirali u skladu sa Zakonom o zaštiti osoba i imovine.  Tek nakon što je odgovorna osoba Županije rekla da je riječ o novinaru te nakon što se isti primirio, ulazak u vijećnicu mu je omogućen. Također, tog dana je više desetaka novinara ulazilo i izlazilo iz vijećnice te, kao i prilikom svih drugih događaja kojima nazoče medijski djelatnici, ni s kim nije došlo ni do kakvog sukoba.  Ipak, ne prejudicirajući ičiju krivnju, kao odgovorna tvrtka koja u svojoj gotovo dugogodišnjoj povijesti nije sudjelovala ni u jednom sličnom incidentu, pokrenuli smo interni postupak kojim bi se trebale utvrditi i ostale okolnosti događaja", navode iz zaštitarske tvrtke Pit Bull.