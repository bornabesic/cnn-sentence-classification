VARŠAVA - Poljski tužitelji objavili su u utorak da će ponovno otvoriti lijesove svih žrtava pada predsjedničkog zrakoplova 2010. kako bi proučili ostatke, što će vjerojatno produbiti političke podjele u zemlji zbog te istrage. Nesreća kod Smolenska u zapadnoj Rusiji odnijela je 96 ljudskih života, uključujući poljskog predsjednika Lecha Kaczynskog i njegovu suprugu, kao i više visokih poljskih dužnosnika. Istraga prethodne vlade zaključila je da je uzrok pogreška pilota, no vladajuća stranka Pravo i pravda smatra da bi uzrok mogla biti eksplozija u zrakoplovu. Vođa stranke Jaroslaw Kaczynski također optužuje tadašnjeg premijera Donalda Tuska da je neizravno odgovoran za nesreću zbog nemara.