Glavni odbor SDP-a utvrdio je jučer listu s osam kandidata za predsjednika stranke: Davor Bernardić, Orsat Miljenić, Ranko Ostojić, Tonino Picula, Gordana Sobol, Domagoj Hajduković, Vesna Škulić i Karolina Leaković. Oni su u proteklih mjesec dana uspjeli prikupiti potrebnih 1000 potpisa potpore, no neslužbeno se može čuti da je Središnja izborna komisija utvrdila manje nepravilnosti na svim potpisnim listama, a značajno odstupanje uočeno je kod lista koje je priložio Davor Bernardić, kojemu je, navodno, broj potpisa smanjen za čak 1500, na oko 9000. Na pitanje koliko mu je potpisa na kraju preostalo Bernardić nije znao odgovoriti, a za cijelu situaciju optužio je stožer protukandidata Orsata Miljenića. – Riječ je o prljavoj kampanji, svatko je mogao upisati i Donalda Trumpa. Onaj tko je zao ili zločest može raditi što hoće i što ja mogu ako mi netko želi naštetiti. No time štete SDP-u, a ne meni. Meni će to na kraju vjerojatno pomoći jer su moji ljudi sada još motiviraniji – rekao je Bernardić. Uvjeren je da su mu neki potpisi podmetnuti iz suparničkog stožera, a na pitanje radi li se o Miljenićevu stožeru uzvratio je: – U pravu ste. Orsat Miljenić nije želio davati izjave, no dan prije na Facebooku je podržao Ivana Klarina rekavši da je postupio pošteno i hrabro kad je optužio Bernardića za lažiranje broja potpisa. Predsjednik SIK-a Vedran Lendić potvrdio je da je broj nevažećih potpisa “otprilike kod svih kandidata proporcionalan”, no nije želio otkriti brojke. Inače, na Glavnom se odboru jučer više od dva sata vodila rasprava o prijedlogu krapinsko-zagorske županijske organizacije da se donese odluka sa statutarnom snagom na temelju koje bi na konvenciji stranke u prosincu članove Glavnog odbora iz županijskih kvota birali delegati iz tih županija, no donesen je tek prijedlog izmjena izbornih pravila o kojem će odlučiti novi predsjednik stranke i sama konvencija. >> Počela i službena kampanja: Potvrđeno osam kandidata za predsjednika SDP-a 