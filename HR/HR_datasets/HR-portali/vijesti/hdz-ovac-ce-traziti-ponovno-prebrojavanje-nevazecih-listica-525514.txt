Alen Runac, kandidat za varaždinskog župana koalicije HDZ-a i HSLS-a, najavio je u ponedjeljak, dan nakon prvog kruga izbora, da će tražiti ponovno prebrojavanje nevažećih listića. Prema rezultatima koje je objavilo Državno izborno povjerenstvo, Radimir Čačić, kandidat Reformista, dobio je 25,48 posto ili 18.486 glasova birača u Varaždinskoj županiji, a Runac 16 glasova manje, odnosno 18.470 glasova, što je 25,46 posto. Čačić tako ulazi u drugi krug, no kako je 4,38 posto ili 3181 nevažeći listić, Runac je najavio da će tražiti njihovo ponovno prebrojavanje. - Protukandidatima čestitam na rezultatima i korektnoj kampanji. Ali moram reći da ću, temeljem informacija s terena, uložiti prigovor na broj nevažećih listića koji je izrazito velik, 4,38 posto. Tražit ću ponovno prebrojavanje jer je razlika između mene i Čačića 0,02 posto - rekao je Runac na konferenciji za novinare. Izrazio je zadovoljstvo rezultatom izbora za Skupštinu Varaždinske županije u kojoj će koalicijska lista HDZ-a i HSLS-a imati 13 vijećnika, od kojih je 12 iz HDZ-a. U prošlom mandatu HDZ je imao devet vijećnika. U drugi krug za varaždinskog župana s najboljim rezultatom ulazi HNS-ov Predrag Štromar. kao kandidat koalicije HNS-a s SDP-om, HSS-om, HSU-om i Laburistima, koji je dobio 40,28 posto glasova. Odaziv je u Varaždinskoj županiji bio 49,43 posto. Tema: Lokalni izbori 2017.