Foto: Nova TV AMERIKANKA Vanessa Raney već dvije godine terorizira profesoricu s Filozofskog fakulteta u Zagrebu, kao i cijelu njezinu obitelj. O svojoj noćnoj mori obitelj profesorice progovorila je za Provjereno.   Ivančica Banković-Mandić, lektorica s Filozofskog fakulteta u Zagrebu, odlučila je progovoriti o noćnoj mori koja je započela prije dvije godine kada je Amerikanka Vanessa Raney, njezina tadašnja učenica, počela terorizirati nju, njezine kolege i obitelj. Fakultet joj je izdao zabranu prilaska, prijavljena je policiji i na koncu proglašena prijetnjom nacionalnoj sigurnosti. Protiv nje je izdana tjeralica i određen joj je istražni zatvor, no Vanessi policija otad ne može ući u trag. Vanessa Raney, 41-godišnjakinja iz Hustona, u Hrvatsku je došla još 2015 godine, nakon čega je upisala tečaj hrvatskog u Croaticumu – centru za hrvatski jezik pri Filozofskom fakultetu. Vanessa je teško funkcionirala u grupama i onemogućavala bi držanje nastave, a kako su kolege gubili snagu voditi bitke s njom, Ivančica ju je primila u svoju grupu. No, tada je počelo neobično ponašanje, prisjeća se Ivančica, koje je preraslo u pravi teror nje i njezine obitelji. Sve je započelo neprimjerenim mailovima i pornografskim sadržajem koje je u njeno ime slala kolegama i drugim studentima, na što je reagirao i Fakultet. Zabranjen joj je upis u Croaticum, a potom i ulazak na Filozofski fakultet. 41-godišnjakinju iz Hustona policiji je prijavila i Ivančica, ali i Fakultet, no na zabrane i prijave uzvratila je još gorom mjerom. Postala je opsjednuta Ivančicom i njezinom cijelom obitelji i počela s kreiranjem njihovih lažnih Facebook profila i slanjem uznemirujućih poruka. "Nisam imala svoj Facebook profil, nemam ga ni sad, nisam aktivna na društvenim mrežama. Ona se silno potrudila naći i fotografije i podatke o meni i mom životu, i što je bilo zapravo najgore, pronašla je fotografije i podatke moje djece i kreirala njima adrese i profile. Posebno se uhvatila najstarijeg sina kojemu je slala i pornografske sadržaje. Kada je to sve počelo on je još bio maloljetan", priča Ivančica i dodaje kako mu je Vanessa znala slati i uznemirujuće poruke u kojima se simuliraju incestuozni odnosi. "Strašno mi je da moja djeca uopće dođu u priliku čitati takve sadržaje", kaže Ivančica i dodaje kako svakom od šestero njezine djece Vanessa zna ime, dob i u koju školu ide. Gotovo svaki dan Ivančici na posao šalje mail o tome što joj djeca rade, i to s lažirane adrese njihove osnovne škole. Uz sve to, neprestano zove na kućni broj, brojeve djece kojih se dokopala i broj na poslu. Poslala do 1200 poruka u jednom danu "Supruzi je u jednom danu stiglo 1200 poruka. To je bio udaran dan i to kad smo preživjeli, sve ćemo preživjeti", priča Dane Mandić, Ivančicin suprug. Vanessu je policija privela, ali i pustila uz bizarno objašnjenje, tvrdi Ivančica - da je podnijela zahtjev za azilom i kad je osoba u toj proceduri, ne može biti privedena. Amerikanki je u međuvremenu istekla putovnica, veleposlanstvo joj je odbilo izdati novu, a policija joj je odbila produžiti zahtjev za boravak u Hrvatskoj jer ju je Sigurnosno obavještajna agencija proglasila opasnom za nacionalnu sigurnost i javni poredak. DORH je pak za Ivančicin slučaj podignuo optužnicu, održane su dvije rasprave, ali Vanessa se nije pojavila pa je sutkinja izdala tjeralicu i odredila istražni zatvor. Međutim, policija joj otad ne može ući u trag.