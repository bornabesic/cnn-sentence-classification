Muškarac koji je otvorio vatru iz pištolja u učionici osnovne škole u San Bernardinu u ponedjeljak, ubio je ženu za koju se pretpostavlja da je bila učiteljica, a ranio je dvoje djece prije nego je počinio samoubojstvo. Istražitelji pokušavaju utvrditi identitet ubijene žene kako bi ustanovili u kakvoj su vezi bili žrtva i njezin napadač, ako je veze uopće bilo i je li pucnjava proizašla iz svađe. Ranjeni učenici koji su zbrinuti u bolnici nisu bili ni u kakvoj vezi s odraslima, rekla je policija koja smatra da su stradala jer su bila u blizini ubijene žene. Nisu objavljene nikakve pojedinosti o medicinskom stanju ozlijeđenih učenika. Policijski zapovjednik iz San Bernardina Jarrod Burguan, koji je prvi prenio da je dvoje djece zbrinuto u bolnici, nazvao je pucnjavu očitim ubojstvom i samoubojstvom.  Škola je blokirana u velikoj policijskoj akciji, rekla je policija. Učenici su radi sigurnosti premješteni u drugu školu. Smrtonosna pucnjava dogodila se u tome gradu na jugu Kalifornije koji se još oporavlja od terorističkog napada 2. prosinca 2015. u kojem je ubijeno 14 ljudi. Tada su Syed Rizwan i njegova žena Tashfeen Malik ubili 14 ljudi, a 22 ranili. Bračni par koji je, kako je u istrazi ustanovljeno,  prije napada prisegnuo na vjernost Islamskoj državi, ubijen je u pucnjavi s policijom.  Farookov prijatelj Enrique Marquez proglašen je u veljači krivim jer mu je pomogao nabaviti oružje upotrijebljeno u napadu. >> Pucnjava u Teksasu prvi napad ISIS-a na američkom tlu: 'Ono što dolazi bit će još veće' >> Završila kriza: U pucnjavi na Floridi ubijeno 50 ljudi uz 53 ozlijeđena, napadač smaknut 