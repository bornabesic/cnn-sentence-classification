NOVO 15: 50 - Novinar Welta Michael Behrendt koji je prvi otkrio sumnje policijskih istražitelja da su uhitili krivog čovjeka, kaže da su istražitelji "apsolutno pogubljeni", piše Kate Connoly za Guardian.   - Policija uopće nema ideje koga traže. Olakšanje koje su osjetili kad su naizgled tako brzo uhvatili počinitelja, zamijenio je osjećaj beznađa - rekao je Behrendt koji je istragu usporedio s "traženjem igle u plastu sijena".   - Nemaju ni oružje ni DNA tragove - rekao je. U nadi da će otkriti tragove koje će ih uputiti prema počinitelju, istražitelji pregledavaju snimke nadzornih kamera s mjesta tragedije: - Dok neće imati konkretne informacije, potpuno je nejasno s čim imaju posla - zaključio je novinar Welta. ------------------------- 15:31 - Iz Berlina za Jutarnji Boris Orešić: Žrtvama terorističkog napada u Berlinu se u utorak oko 15 sati poklonila i kancelarka Angela Merkel koja je zajedno s najbližim suradnicima položila bijelu ružu ispred Crkve Kaiser Wilhelm Gedaechtnis gdje ljudi od jutra pala svijeće i donose cvijeće, svega 50-ak metara od mjesta krvoprolića. Za vijeme i sat vremena prije kancelarkina dolaska mjesto je osiguravalo nekoliko desetaka dugim cijevima naoružanih policajaca koji su pregladali i unutrašnjost crkve, a događaj je pratilo sigurno više od stotinu novinarskih ekipa iz cijele Europe. Merkel je dostojanstveno i u tišini tamo provela nekoliko minuta nakon čega je prošetala do mjesta na kojem je kamion usmrtio posjetitelje božićnog sajma, a koje je policija ogradila kako bi spriječila prilaz građanima, ali i novinarima. Dok je odavala počast žrtvama kancelarka se u jednom trenutku   sagnula kako bi rukom ugasila papir s porukom kojeg je zahvatio plamen svijeće te je počeo gorjeti. U pomoć joj je priskočio jedan od suradnika u njezinoj pratnji te je vatra ubrzo ugašena. ------------------------- 15:03 - Angela Merkel je posjetila mjesto tragedije na božićnom sajmu u pratnji ministra unutarnjih poslova Thomasa De Maizièrea, ministra vanjskih poslova Frank-Waltera Steinmeiera i gradonačenik Berlina Michaela Müllera. ------------------------- 14:51 - Klaus Kandt iz berlinske policije je na novinarsko pitanje opravdao nedostatak betonskih barijera na božićnom sajmu:  - Kamionom se može napasti gotovo svaka veća grupa ljudi. Rizik od terorističkih napada ne možete smanjiti na nulu - rekao je Kandt. Holger Münch, šef federalne krim-policije, rekao je da je upitno je li napadač islamski radikal. Također je naglasio da i dalje nije potvrđeno da je riječ o terorističkom napadu, iako se zbog metode "napada" istražuje kao takav. ------------------------- 14:39 - Glavni tužitelj Peter Frank izjavio je kako za sada još ne mogu definitivno povezati napad s terorizmom, s obzirom na to da niti jedna skupina još uvijek nije preuzela odgovornost za napad, ali vjeruje kako je napad imao 'terorističku pozadinu'. - Provodimo forenzičko istraživanje kamiona, uzimamo izjave svjedoka. Ne znamo je li bio jedan ili više napadača. Ne znamo je li imao nečiju podršku. Nismo još završili istragu, rekao je Frank i priznao da Pakistanac koji je jučer uhićen možda uopće nije povezan s napadom. ------------------------- 13:56 - Vlasnik poljske prijevozničke kompanije u čijem je vlasništvu kamion kojim je počinjen masakr na božićnom sajmu u Belinu rekao je da je vozač kamiona bio prva žrtva napada i da je izboden i ustrijeljen u kabini kamiona.   - Njegovo lice bilo je natečeno i krvavo. Očito je da se borio za svoj život - rekao je Ariel Zurawski, a javlja Guardian. ------------------------- Njemački dnevnik Die Welt javlja da je policija uhitila krivog čovjeka u vezi s tragedijom u Berlinu u kojoj se i dalje nepoznata osoba zaletjela kamionom u gomilu ljudi na božićnom sajmu i ubila najmanje 12 ljudi i ranila 54, njih 18 teže. Uhićeni 23-godišnji Pakistanac, koji je u Njemačku ušao krajem prošle godine, cijelo je vrijeme policiji ponavljao da nije kriv, a istražitelji su imali dosta problema pronaći prevoditelja. budući da je osumnjičeni pričao jezikom baluchi (jednim od pet koji se govori u Pakistanu). Prema izvoru iz policije, pravi je počinitelj u bijegu i naoružan je.  - Pravi počinitelj je još na slobodi i može počiniti novi napad - rekli su iz berlinske policije za Die Welt. Šef berlinske policije nije htio sto posto potvrditi da su uhvatili krivu osobu, ali je natuknuo da je potpuno nejasno je li pritvoreni Pakistanac bio za volanom kamiona koji je ubio 12 ljudi. - Još nismo potvrdili da je on bio vozač - rekao je Klaus Kandt. Nedugo nakon što je isplivala informacija o 'krivom čovjeku', berlinska policija je preko Twittera natuknula da je situacija dramatična. - Budite na oprezu, osumnjičenik negira krivnju.