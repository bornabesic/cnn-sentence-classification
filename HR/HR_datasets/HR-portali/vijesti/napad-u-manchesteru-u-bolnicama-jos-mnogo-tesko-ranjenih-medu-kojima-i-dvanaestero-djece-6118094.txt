Veći broj ljudi teško je ranjen, a više od dvanaestero djece hospitalizirano je nakon samoubilačkog bombaškog napada u kojem je nakon koncerta američke pjevačice Ariane Grande ubijeno 22 ljudi, a ranjeno više desetaka, rekli su dužnosnici medicinskih službi u utorak. "Velik broj osoba ima vrlo, vrlo ozbiljne ozljede i treba im intenzivna njega, a ima i ljudi koji će biti dugo u bolnici na liječenju", rekao je Jon Rouse, čelni dužnosnik manchesterskih zdravstvenih službi. "Dvanaestero djece  je u dječjoj bolnici Royal Manchester Children's Hospital... Druge su bolnice primile uglavnom odrasle osobe, a uz to ima ranjenih koji su mogli hodati i koji su otišli u različite centre, među kojima ima i djece", rekao je David Ratcliffe, čelnik regionalne službe hitne pomoći. Britanske muslimanske skupine osudile napad u ManchesteruMuslimansko vijeće Britanije i druge muslimanske skupine osudile su u utorak teroristički napad u Manchester Areni i pozvale ljude diljem zemlje da "se udruže zajedno u potpori onima koji su najviše pogođeni". "Moje misli i molitve su sa žrtvama i njihovim obiteljima", napisao je u priopćenju Harun Khan, glavni tajnik Muslimanskog vijeća. "To je strašno, to je zločin", kazao je Khan govoreći o napadu. "Neka se počinitelji suoče s teškom rukom pravde kako u ovom tako i u drugom životu", istaknuo je. Čelnik Muslimanskog vijeća odao je priznanje policiji i spasilačkim službama, kao i civilima koji su pritekli u pomoć, pozvavši "sve one u regiji i diljem zemlje da se udruže zajedno u potpori najpogođenijima". Muslimanska dobrotvorna organizacija Human Appeal, sa sjedištem u Manchesteru, i još dvije pridružene skupine u zajedničkoj su izjavi navele da su "zgroženi i zastrašeni ovim činom neselektivne mržnje koji je odnio živote tolikog broja nevinih ljudi".  SAD nije potvrdio vezu IS-a s napadom u ManchesteruSjedinjene Države nisu potvrdile povezanost Islamske države sa samoubilačkim napadom u kojem je u koncertnoj dvorani u Manchesteru ubijeno najmanje 22 ljudi, iako su islamski militanti ISIS-a preuzeli odgovornost za napad, rekao je u utorak čelnik obavještajnih službi SAD-a. "Spomenuo bih da je ISIS preuzeo odgovornost za napad u Manchesteru no oni preuzimaju odgovornost praktički za svaki napad. Mi još nismo utvrdili povezanost", rekao je Dan Coats, ravnatelj obavještajne zajednice SAD-a, na saslušanju u senatskom odboru za oružane snage. Teroristička organizacija Islamska država preuzela je u utorak odgovornost za napad u Manchester Areni koji se dogodio u ponedjeljak navečer. U priopćenju koje je IS objavio preko jednog od svojih komunikacijskih kanala na društvenim mrežama, kaže se da su "vojnici kalifata postavili bombu među mnoštvo" tijekom koncerta. Džihadisti su ujedno zaprijetili novim napadima. Najmanje 22 ljudi poginulo je u napadu, objavio je nešto ranije šef policije Ian Hopkins. Napadač, koji je djelovao sam i također je poginuo u napadu, aktivirao je bombu kućne radinosti u foajeu dvorane oko 22.30 sati, neposredno nakon završetka koncerta američke pjevačice Ariane Grande. "Ovo smatramo terorističkim napadom i u ovoj fazi istrage vjerujemo da je napadač bio sam. Sada nam je prioritet utvrditi je li bio dio neke mreže", rekao je Hopkins.