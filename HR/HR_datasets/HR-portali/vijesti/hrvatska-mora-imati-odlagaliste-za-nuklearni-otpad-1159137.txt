Inine cijevi koje su zbog kontaminiranosti radioaktivnim tvarima vraćene s talijanske granice u Hrvatsku i koje su privremeno zbrinute na nepoznatoj lokaciji još su jedan argument da Hrvatska napokon treba donijeti odluku o gradnji odlagališta radioaktivnog otpada na svojem teritoriju. Donošenje te odluke godinama se odgađa zbog otpora lokalnog stanovništva i političara na čijem bi teritoriju trebalo biti to odlagalište, a u tome im potporu daju ekološke udruge. Svi se oni bore protiv tog odlagališta zbog straha od negativnog utjecaja radioaktivnog otpada na zdravlje ljudi i okoliš. No pri tome treba napomenuti da je Hrvatska suvlasnica 50 posto Nuklearne elektrane Krško koja je u blizini hrvatske granice i Zagreba. A uskoro će se u blizini NE Krško početi graditi skladište nisko i srednjeradioaktivnog otpada iz nuklearke, i to za polovicu tog otpada za koji je odgovorna Slovenija. Hrvatska se pak mora pobrinuti za svoju polovicu tog otpada. Slovenci su nam ponudili da pokraj Krškog naprave veće odlagalište kako bi se i hrvatski dio otpada ondje odlagao. To pak znači da bi Hrvatska sufinancirala taj projekt vrijedan više stotina milijuna eura, a općine u okolici Krškog dobivale bi godišnju višemilijunsku rentu po toj osnovi. No ako Hrvatska na to i pristane, opet će imati problem odlagališta otpada jer neće imati kamo odlagati svoj medicinski i industrijski radioaktivni otpad. Stoga je gradnja takvog odlagališta u Hrvatskoj neminovna. Otpor lokalnog stanovništva mogao bi se “slomiti” njegovim uključivanjem u cijeli postupak odabira lokacije kao što su to učinili u Krškom pa su tako, primjerice, predstavnike stanovnika te općine vodili na odlagališta u drugim zemljama kako bi se uvjerili u njihovu sigurnost. Blizina NE Krško hrvatskoj granici svakako je argument u prilog onima koji tvrde da ni odlagalište otpada ne bi ugrozilo živote i okoliš. A i protivnici bi bili sigurno mirniji da su Inine cijevi sad pohranjenje u odlagalištu izgrađenom po svim standardima sigurnosti, a ne na nekoj nepoznatoj  lokaciji. >> Talijani s granice vratili vagone Ininih cijevi jer su kontaminirane radioaktivnim tvarima >> Nuklearni otpad u Dvor uz rijeku Unu?! Ako nas žele iseliti, neka to kažu!