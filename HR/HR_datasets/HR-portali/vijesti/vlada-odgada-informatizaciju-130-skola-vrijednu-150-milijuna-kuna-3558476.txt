Nabava opreme za 130 škola - što uključuje više od 8600 tableta, 1000 hibridnih računala, 700 prijenosnih računala, oko 300 monitora s funkcijom dodira, više od 380 softvera i isto toliko web-kamera - odgođena je zbog poništavanja šest natječaja za javnu nabavu. Natječaje je 18. travnja objavila Hrvatska akademska i istraživačka mreža CARNet u sklopu velikog nacionalnog projekta e-škole. Cilj je projekta, koji je kroz svoju pilot-fazu trebao od 1. rujna ući u 130 odabranih škola, opremiti škole, osuvremeniti nastavu digitalnim sadržajima te educirati nastavnike za primjenu modernih tehnologija. Uz to, projektom je planirana cjelovita informatizacija procesa poslovanja škola da bi se u konačnici stvorile “digitalno zrele škole za 21. stoljeće”. Pilot-projekt e-škola započeo je prije godinu dana u 20 škola, a njegova druga faza trebala je krenuti početkom nove školske godine u novih 130 škola, odnosno na 147 lokacija. Plan CARNeta bio je s pilot-projektom završiti 28. veljače 2018. Nakon pilota, veliki nacionalni projekt trebao bi se provoditi do 2022. godine. Čitav projekt planiran kroz četiri faze vrijedan je 143 milijuna eura, od čega je 15 posto planirano iz nacionalnih i lokalnih proračuna, a ostatak iz strukturnih fondova EU . Projekt je započet za mandata bivšeg ministra znanosti Vedrana Mornara, koji je promovirajući ga izjavio da je to najbolje uloženi novac Europske komisije u ovu zemlju dosad. Zbog poništenja natječaja vrijednog 150 milijuna kuna, pilot-faza projekta e-škole, tvrde upućeni, bit će najvjerojatnije odgođena. Kako nam je potvrđeno u Ministarstvu uprave, natječaj je poništen odlukom Vlade, odnosno nakon odluke o osnivanju novog Vijeća za državnu informacijsku infrastrukturu. Prema Vladinoj odluci, Vijeće ima zadaću pratiti provođenje i davati preporuke za investicije u informacijske tehnologije, i to ako vrijednost tih investicija prelazi 2,5 milijuna kuna. Budući da vrijednost javne nabave za škole prelazi odlukom postavljen cenzus, natječaj je poništen. - Državnoj informacijskoj infrastrukturi pokušava se dati novi, daleko veći značaj. Uz činjenicu da je na čelu Vijeća za državnu informacijsku infrastrukturu premijer Tihomir Orešković, u planu je ubuduće kvalitetnije pratiti financijski učinak projekata - objašnjava Bernard Gršić, pomoćnik ministrice uprave. Dodaje da je Zakonom o državnoj informacijskoj infrastrukturi propisana obveza da se svi projekti iz ovoga područja upisuju u Registar projekata državne informacijske infrastrukture. - Dosad se tom procesu nije dovoljno davalo na značaju, zbog čega je Vlada odlučila aktivirati odluku u praćenju financijskog dijela svih javnih nabava. U tom kontekstu došlo je i do poništenja natječaja za nabavu opreme za e-škole - objašnjava Gršić. U Ministarstvu uprave kažu da će novi natječaji biti pokrenuti u najkraćem mogućem roku, odnosno kad se ispune svi proceduralni uvjeti vezani uz projekte kojima se neposredno utječe na izgradnju državne informacijske infrastrukture. Prema neslužbenim procjenama, umjesto na početku školske godine, 130 odabranih škola opremu bi trebalo dobiti s nekoliko mjeseci kašnjenja. Opsežnim postupkom javne nabave računalo se sa 47 milijuna kuna pokriti opremu za škole i edukaciju nastavnika. Nadalje, natječajem objavljenim na CARNET-ovim stranicama tražila se 37,2 milijuna kuna vrijedna mrežna oprema, 14,5 milijuna kuna planiralo se izdvojiti za izradu digitalnih obrazovnih sadržaja, a 3,6 milijuna za uslugu razvoja i implementacije sustava za podršku poslovanju škola. Još 40 milijuna trebalo je ići za nabavu računalno-komunikacijske opreme za CARNet čvorišta i podatkovne centre. Kako stoji u šestom poništenom natječaju, za 2,5 milijuna kuna tražila se nabava usluge izrade informacijskog sustava repozitorija digitalnih obrazovnih sadržaja.     8694 tableta 4418 tipkovnica za tablete 8644 zaštite za tablete 1057 hibridnih računala 705 prijenosnih računala 285 OPS računala za ugradnju u monitor 290 monitora s funkcijom dodira 285 softvera za interaktivno upravljanje monitorom s funkcijom dodira 285 web kamera 139 kolica za pohranu i punjenje tableta i tipkovnica 290 produžnih strujnih letvi s prenaponskom zaštitom 60 stolnih računala s monitorom 7 TV prijemnika  ... Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!