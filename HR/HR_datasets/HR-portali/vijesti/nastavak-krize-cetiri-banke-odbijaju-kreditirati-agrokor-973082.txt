Foto: FAH ČETIRI velike banke ne žele kreditirati Agrokor, piše N1, što znači da se postavlja upitnik oko toga hoće li Agrokor imati nužnu likvidnost pred ljetnu sezonu. Usto, Sberbank traži hitan sastanak s Vladom, navodeći kako novog kredita neće biti ako se prije toga ne postigne dogovor o njihovom kreditu iz ožujka u iznosu od 100 milijuna eura. Sberbank je objavio kako želi da Vlada na sebe preuzme dug. Rusi traže da Vlada preuzme dugove "Ne možete donositi zakon koji naknadno lišava kreditore njihovih prava. Ako hrvatska vlada preuzme odgovornost za upravljanje kompanijom, tada mora preuzeti i odgovornost za njezine dugove. Neka država jamči za te dugove", poručili su iz Sberbanka. Andrej Plenković je pak Rusima poručio da je Sberbank ulazio u aranžmane na temelju svojih procjena te da je Zakon po tom pitanju jasan - dug kompanije je isključivo dug kompanije.  "Sberbanka je ulazila u kreditne aranžmane s Agrokorom, temeljem svojih procjena. Ono što je sasvim jasno, zakon o izvanrednoj upravi u trgovačkim društvima od strateškog značaja je vrlo jasan i vrlo decidiran. Dugovi kompanije su i dalje dugovi kompanije, a ne države niti poreznih obveznika i tu nema nikakvih dilema kad je riječ o stavu hrvatske Vlade. Komentirat ćemo to nakon sastanka s predstavnicima Sberbanke koji će biti idući tjedan", kazao je Plenković. Vremena sve manje Stručnjaci pak napominju da vremena za pregovore više nema te da se mora napraviti hitan plan restrukturiranja - što uključuje i otkaze.  "Prodaja jednog ili dva autmobila ili jahte ne donosi ništa, tu su potrebni ozbiljni strukturni potezi. Mi znamo da Konzum ima previše dućana, previše zaposlenih, previše polica, ima previše troška i to se u mjesec dana mora naći rješenje bez obzira na banke", upozorava Damir Novotny, ekonomski analitičar.