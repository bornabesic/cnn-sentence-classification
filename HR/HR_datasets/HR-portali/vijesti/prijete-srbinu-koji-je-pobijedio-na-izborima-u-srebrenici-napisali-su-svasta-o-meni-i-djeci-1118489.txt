Mladen Grujičić iz koalicije 'Zajedno za Srebrenicu' priredio je jedno od najvećih iznenađenja na nedavnim izborima u BiH uvjerljivo odnijevši pobjedu ispred nezavisnog kandidata, Bošnjaka Ćamila Durakovića. Vijest kako će predstavnik srpskih političkih stranaka postati načelnikom Srebrenice užarila je atmosferu već u izbornoj noći u nedjelju pa je ulicama grada odjekivalo 'pobjeda, pobjeda' i 'Srbija, Srbija'. Policija je morala stajati između Bošnjaka i Grujičićevih pristaša dok su međusobno ramjenjivali psovke. A napeta situacija nastavljena je narednih dana. Grujičić je izjavio kako su on i supruga dobili prijeteće poruke. - Prva je upućena mojoj supruzi, u kojoj nas upozoravaju da će nas pratiti, dok sam drugu poruku sinoć primio. U toj poruci je napisano svašta za mene i moju djecu - kazao je Grujičić za EuroBlic. - Pratit ćemo tebe i muža od danas još... Imate pozdrav... Pamet u glavu - stoji u poruci koju je dobila Grujičićeva supruga. Istaknuo je da je poruke odmah prijavio policiji koja je navodno već na tragu pošiljatelju.  Dodajmo i kako Grujičićeva pobjeda još nije službeno potvrđena jer se zbrajaju rezultati s biračkih mjesta. A neki birački odbori navodno su pogrešno ispunjavali obrazce pa je Grujičićev broj osvojenih glasova pao sa 4351 na 3348, a Durakovićev sa 1910 na 1558. U SNSD-u i SDS-u odmah su upozorili da se u Srebrenici pokušavaju prekrojiti izborni rezultati.