Danas je pred novinare na dnevnom briefengu u Agrokoru stao predsjednik Uprave hrvatske podružnice Sberbanka Mario Henjak. - Kao što znate, Sberbank aktivno prati Agrokor godinama, a sada intenzivno surađuje s gospodinom Ramljakom kako bismo tu suradnju nastavili. Dosta se govori i o ovom našem posljednjem kreditu od 100 milijuna eura koji smo pustili prije mjesec dana. On je bio u funkciji stabilizacije, a mogu vam reći gdje je točno otišao taj novac - 75 milijuna bilo je za dobavljače, 21 milijun za podmirivanje poreznih obveza, a 4 milijuna za plaće zaposlenika. - To je omogućilo predah, stabilizaciju poslovanja i to je bio prvi korak prema zakonu koji je donesen. Henjak je progovorio o uvjetu Sberbanka da taj kredit od 100 milijuna eura bude tretiran kao najstarija tražbina. - Svi razumijemo našu poziciju, kredit je odobren u najtežim trenucima za poslovanje Agrokora. To nije prvi uvjet, mi samo očekujemo kako definirati sredstva u budućem vraćanju. Inače, kako je Hini rečeno u Sindikatu trgovine Hrvatske, radnici Velproa i Tiska dobili su u četvrtak plaću, a u Konzumu još nisu. U Agrokoru su, pak, novinarima u četvrtak poslijepodne rekli kako su plaće isplaćene svim zaposlenicima koncerna.