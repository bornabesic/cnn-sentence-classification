Švicarski kanton Valais ili Wallis, ovisno o teme govorite li francuski ili njemački, nadaleko je poznat po skijaškim stazama, termalnim vrelima i plodinim padinama na kojima raste vinova loza i breskve. No, taj kraj poznat je i po tradicionalnim borbama krava koje se na obrocima Alpa svake godine odigravaju od proljeća do jeseni. Jedna od takvih, eliminacijskih borbi, održana je danas u Aprozu. Tu na megdan prema tradiciji izlaze goveda pasmine herens ili eringer, opet ovisno o teme govorite li francuski ili njemački. Krave kao krave, sve su one u osnovi iste; štite svoj teritorij i ne libe se potući za svoj komadić prostora. Ne treba im puno da se dohvate rogovima i tako odluče koja je jača. Nervoza je to veća jer krave izlaze na pašnjake narogušene nakon dugih zimskih mjeseci zatočeništva u štalama. Osim za svoj komadić prostora, što nešto znači njima, krave se tuku i za prestižnu titulu Kraljice kraljica, što puno znači njihovim uzgajivačima. Riječ je o nizu borbi, Bitaka kraljica, u kojima se krave bore za titulu kraljice svog sela, da bi se na kraju tople sezone održala posljednja, najveća bitka, ona za Kraljicu kraljica. Srećom, krv tu ne teče. Krave se bore poput kraljica. Iako su mišićave i lake na rogovima, nakon izmjene oštrih pogleda slijedi nalet rogovima i naguravanje livadom, sve dok ona slabija ne podvije rep i pobjegne niz obronak.