SDP je protiv prodaje dionica HEP-a, a jednako tako SDP će možda biti za raspisivanje referenduma ukoliko vladajući nastave inzistirati na tom modelu povratka INA-e u hrvatske ruke, izjavio je u utorak za N1 televiziju predsjednik najjače oporbene stranke Davor Bernardić. 'Nama je neprihvatljivo da se proda dio dionica HEP-a da bi se kupila INA', komentirao je najave vladajućih kao jednu od mogućnosti povratka INA-e u hrvatske ruke predsjednik SDP-a. Upitan koja je namjera njegova pisma premijeru Andreju Plenkoviću, Bernardić je uzvratio protupitanjem: 'Zar nije logično da se razgovara oko ključnih stvari zajedno, te da se vidi koji su ključni prioriteti?'. 'Vidite da oni ne znaju koji je plan i za kupnju INA-e i prodaju HEP-a, vidite da su tu velike disonance, držimo HDZ na oku kada je u pitanju bilo koja privatizacija, prisjetite se što je bilo s INA-om - afera Konzultantica, Hernadi, Sanader... a da smo razgovarali, možda bismo danas bili korak bliže rješenju', napomenuo je predsjednik SDP-a, dodajući kako je vidljivo da su i iz Mosta poručili da postoje i drugi modeli za privatizaciju. 'Hrvatska mora uzeti uzde kada je riječ o upravljanju INA-om, Hrvatska treba tu zauzeti aktivnu ulogu, jer ako MOL nije ulagao u INA-u, u sve one procese u koje je trebao ulagati, Hrvatska mora pronaći način da se INA vrati u naše ruke', mišljenja je Bernardić. Spomenuo je i kako je SDP uvijek kada je bilo teško 'čupao zemlju iz krize', te kako će i sada predložiti rješenje. Najavio je kako će njegova stranka potencijalno biti za raspisivanje referenduma oko kupnje dionica INA-e u vlasništvu MOL-a. 'Ukoliko će se inzistirati na guranju stvari preko ruba, referendum je jedna od opcija', izjavio je. 'Hrvatska mora zadržati energetsku neovisnost. Prodaja 25 posto dionica može direktno utjecati na isporuku električne energije i njezinu cijenu. Struja nije benzin, njome se služe bolnice, škole, najosjetljivije skupine. Struja je jednako važna kao i voda. S time se ne igra. Da bi imalo smisla, postoji model dokapitalizacije HEP-a, ali HEP za tu poziciju mora ojačati, a sada nije spreman za to', naglasio je Bernardić. 'Ustav se ne može petljati u tržišno natjecanje', komentirao je najavu Bože Petrova da Ustavom zaštiti državne tvrtke od prodaje. 'Rejting SDP-a je stabilan i nakon lokalnih izbora samo će rasti', odgovorio je Bernardić na kritike da unutar stranke nisu zadovoljni njegovim vodstvom te da se već počelo šuškati o novim izborima. Na pitanje kakav je njegov plan kada je riječ o upravljanju SDP-om, rekao je da su 'već krenuli s okupljanjem, kako se ide u osnivanje ekspertne skupine kroz pojedine tematske savjete, a stvara se i široka društvena fronta, kao i nacionalni plan razvoja Hrvatske i vizija razvoja do 2050. Moramo se dogovoriti oko ključnih razvojnih problema, pa i s vladajućim', smatra Bernardić. Šef SDP-a je priznao i kako očekuje sastanak s Plenkovićem ovih dana, te je najavio teme o kojima želi razgovarati s premijerom: minimalna plaća, nastavak kurikularne reforme, energetska neovisnost Hrvatske, decentralizacija. Dodao je da očekuje susret i s predsjednikom Hrvatskoga sabora i Mosta Božom Petrovom. Rekao je kako namjerava započeti razgovor i oko Vatikanskih ugovora, dodavši kako ne ulazi u vjeru, nego u odnos države i Crkve. Na pitanje zašto je onda sjedio u zagrebačkoj Katedrali u prvom redu na polnoćki s naznakom na klupi 'rezervirano' Bernardić je rekao kako ide već pet godina na misu u Katedralu na polnoćku. 'Ja sam na Božić uvijek na polnoćki i to neću mijenjati. Rezervirani su svi prvi redovi, to je tako', rekao je. O organiziranju sindikata unutar SDP-a Bernardić je kazao: 'Pravo organiziranje je pravo svih radnika. To podržavam. Žao mi je što prije nisam stigao razgovarati sa svim zaposlenima, nego sada samo s predstavnicima sindikata. U SDP-u radimo plan rekonstruiranja, da budemo efikasniji i napravimo bolju podjelu posla', kazao je. Komentirao je i zabavu SDP-ovaca u blizini Splita koju je organizirao njegov protukandidat na unutarstranačkim izborima Ranko Ostojić. Naime, ta zabava za splitske SDP-ovce se u medijima nazvala urotničkom. 'Nisam znao niti sam bio pozvan. To je normalna proslava za kraj godine u Splitu. Ne vidim ništa sporno u pjesmi i plesu', kazao je Bernardić. Otkrio je i kako ne vjeruje da će se Ranko Ostojić kandidirati za gradonačelnika Splita. Komentirao je i boravak Predsjednice Republike Hrvatske u SAD-u rekavši da nema ništa protiv da Predsjednica ode turistički u SAD, ali ako ide poslovno onda to po njemu mora biti transparentno.