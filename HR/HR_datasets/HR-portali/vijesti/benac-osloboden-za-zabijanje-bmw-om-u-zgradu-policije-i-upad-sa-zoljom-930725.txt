Županijski sud u Splitu u cijelosti je potvrdio presudu protiv Vladimira Benca, umirovljenog brigadira i100-postotnog invalida Domovinskog rata, kojom je oslobođen za zabijanje BMW-om u stakleni zid Policisjke uprave i ulazak u zgradu sa zoljom na ramenima, dok je uvjetnom kaznom od 11 mjeseci zatvora na rok kušnje od tri godine kažnjen zbog pucanja u strop na Skupštini Hvidre u Domu HV-a u Lori. Time je presuda Marine Boko, sutkinje splitskog Općinskog suda postala pravomoćna. Oslobodila ga je za incident na policiji u siječnju 1998. godine temeljem mišljenja vještaka da "nije poduzeo sve potrebne korake i radnje da bi ispalio raketu", odnosno da nije prijetila opasnost strankama i policajcima koji su bili u zgradi. Benac se branio kako je to bio jedini način da iznudi razgovor s načelnikom policije jer su svi drugi pokušaji propali te da je pazio da nitko ne bude ugrožen. Na Skupštini Hvidre u prosincu 1999. godine pred 200-tinjak ljudi, ispalio je devet metaka u strop. Bio je iživciran jer i 100 postotni invalidi moraju plaćati članarinu. Vladimir Benac ranije je osuđen na tri godine zatvora zbog pokušaja ubojstva susjeda Denisa Bušelića koji je ostao invalid nakon što mu je propucao nogu. Protiv Benca na Općinskom se sudu vodi još niz postupaka. Zastali su jer je Benac u nekima od njih proglašen raspravno nesposobnim, dok za, primjerice novu prijetnju smrću Bušeliću, vještaci tek trebaju utvrditi njegovu raspravnu sposobnost. Naime, Benac trpi silne bolove u ekstremitetima, što mu onemogućava normalno praćenje suđenja. Kada bude sposoban biti na glavnoj raspravi, suđenja će se nastaviti, doznajemo u Općinskom sudu u Splitu. >> Država je kriva što nije spriječila Benca da upuca Bušelića