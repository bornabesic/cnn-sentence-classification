ZAGREB - Voditelj stručne radne skupine za provedbu cjelovite kurikularne reforme Boris Jokić izjavio je u utorak navečer kako su današnje hrvatske škole idealne za štrebere jer se u njima sve uči napamet. Jokić je to izjavio na predstavljanju kurikularne reforme skupini njemačkih i hrvatskih gospodarstvenika, koji su u utorak u sklopu Njemačko-hrvatske komore imali izbornu skupštinu. Istaknuo je kako su hrvatski učenici u 15. godini života funkcionalno nepismeni. Dodao je kako u tim godinama imamo tek 7 posto matematički pismenih te dodao kako će Hrvatska 2027. godine biti potpuno nekonkurentna s Estonijom, Slovačkom i Slovenijom. Ova reforma nije izradba dokumenata, rekao je Jokić dodavši kako treba promijeniti  obrazovni sustav. Naglasio je kako obrazovni sustav ne stvara osobe nego okruženje mladim osobama da razviju svoje potencijale. Sustav ih treba osposobiti za nastavak školovanja i rad, rekao je dodavši kako ih treba poučiti da uvažavju druge te aktivno sudjeluju u zajednici. Istaknuo je i kako ih sustav treba učiti rješavanju problema, poduzetnosti, donošenju odluka, kreativnom radu i kritičkom mišljenju. Po Jokićevim riječima, kurikularnu reformu podupiru HUP, Hrvatska gospodarska komora i sindikati. Podupiru nas također Njemačka i Austrija, dodao je Jokić.