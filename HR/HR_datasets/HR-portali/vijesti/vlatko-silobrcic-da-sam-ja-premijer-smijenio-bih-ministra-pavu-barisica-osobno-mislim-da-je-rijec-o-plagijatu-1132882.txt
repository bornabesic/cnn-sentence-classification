Vlatko Silobrčić, koji je dao ostavku na mjesto predsjednika Odbora za etiku u znanosti i visokom obrazovanju zbog nemogućnosti da procesuira slučaj navodnog plagijata ministra znanosti, obrazovanja i sporta Pave Barišića, rekao je da bi na mjestu premijera Andreja Plenkovića smijenio Barišića. - Da sam ja premijer, ja znam što bih napravio. Ja bih smijenio ministra - rekao je na televiziji N1 Silobrčić, koji smatra da jest riječ o plagijatu. Kaže da ima dovoljno dokaza za to, uključujući i činjenicu da se Barišić ispričao autoru. Prijedlog izvjestitelja je bio da je riječ o plagijatu, ali nije bilo dovoljno glasova da se taj prijedlog prihvati, rekao je Silobrčić, koji i dalje ostaje u Odboru. Silobrčić je već na početku sjednice najavio svoju ostavku, i to zbog elektroničke poruke koju je dobio iz Agencije za visoko obrazovanje. Naveo je da je poruka bila usmjerena na to da odvrati Odbor od donošenja ikakva mišljenja o prijavi protiv aktualnog ministra znanosti. - Mail mi je poslala gospođa Gopić, tajnica prošlog Odbora. Ono što mi je dalo razmišljati je činjenica da takav e-mail dolazi baš kad se raspravlja o ministru, s time da je u tom e-mailu bilo sugestija koje su upućivale da bi bilo dobro odgoditi sjednicu, ne donijeti zaključak... Zaključio sam što moram napraviti. Već sam tad odlučio podnijeti ostavku - rekao je Silobrčić. >> Nema rasprave o prijavi za plagijat protiv Barišića? >> Barišić odbacio sve optužbe pa citirao Glavaša: 'Neka presude ne donose mediji, neka presude donose sudovi' 