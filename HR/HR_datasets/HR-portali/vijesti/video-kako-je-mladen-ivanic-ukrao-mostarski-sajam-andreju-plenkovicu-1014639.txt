'Tek sada vidim koliko nas je puno ovdje', kazao je Premijer Plenković pojavivši se na službenoj pozornici. Mladen Ivanić je danas u Mostaru “ukrao”  sajam Andreju Plenkoviću! Naime, Premijer u Vladi Republike Hrvatske trebao je službeno otvoriti sajam budući da je Republika Hrvatska zemlja partner jubilarnog 20. Mostarskog sajma, međutim Predsjedavajući Predsjedništva BiH Mladen Ivanić držao je govor prije Plenkovića i zabunom otvorio sajam! Organizatori su odmah reagirali, ispričavali se, ali što reći nego “Taj tko radi i griješi”, pa je tako i Ivanić pogriješio. “Mostar je danas središte cijele regije i zaslužuje biti jedan od ključnih simbola, po kulturološkom, ali i privrednom značaju. Hrvatska snažno podržava susjede na europskom putu” – kazao je Ivanić i potom otvorio sajam. Direktorica Dalfina Bošnjak je inače iznimno lijepo dočekala i Ivanića i Plenkovića, kao i druge uvažene goste, međutim nikada sve ne ide po planu pa tako nije ni ovom prilikom. Kako se čini, Andrej Plenković nije previše zamjerio svom kolegi pa je i on sajam otvorio nakon održanog govora. “Tek sada vidim koliko nas je puno ovdje” – kazao je Premijer Plenković pojavivši se na službenoj pozornici. U publici je tada nastao kraći smijeh, jer oni koji se godinama tu pojavljuju znaju da nikada nije bilo manje naroda na svečanom otvaranju, no Plenkoviću je ovo prvi dolazak na sajam, pa mu zbog toga i ne treba ništa zamjerati. “Bosna i Hercegovina i Hrvatska su važni trgovinski partneri. Tako je prošle godine BiH bila šesti Hrvatskoj, a Hrvatska prvi trgovinski partner za BiH. Hrvatska je proteklih godina užila milijardu dolara u BiH, odnosno 20 posto sveukupnih ulaganja, a to dovoljno govori koliko nam je BiH važna” – rekao je Andrej Plenković, te kako rekosmo po drugi put u nepunih petnaestak minuta proglasio sajam otvorenim. Sajam se održava na 30 tisuća kvadrata izložbenog prostora uz prisustvo oko 800 izlagača iz 30-tak različitih zemalja svijeta što je jedna uistinu respektabilna brojka. 