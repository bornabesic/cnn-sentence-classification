Stotinjak taksista iz Splita, Podstrane, Solina, Kaštela i Trogira koji su u četvrtak ujutro u 6,45 sati blokirali izlaz vozačima Cammea na parkiralištu Auto kuće Gašperov, kod groblja Lovrinac, povukli su se s te lokacije oko 11,30 sati i premjestili se ispred zgrade Gradske uprave u Banovini. Duje Klarić / HANZA MEDIA   Taksisti su se povukli jer ih je policija počela kažnjavati zbog blokade vozača Cammea koji su vozilima pokušali izaći sa svog parkinga i pružiti građanima uslugu prijevoza.     Policija je, zbog napete situacije, pozvala u pomoć i svoje kolege iz Interventne postrojbe, pa ih je ubrzo na teren stiglo 15-ak. Duje Klarić / HANZA MEDIA   Ispisano je i nekoliko kazni po 300 kuna zbog nepropisnog parkiranja i zaustavljanja automobila.   Sat vremena od blokade taksista na terenu im se pridružio i splitski gradonačelnik Ivo Baldasar te pokušao primiriti situaciju.   Na brojne upite novinara odgovorio je da je tu nemoćan jer po zakonu na teren treba izići Cestovna inspekcija, dok Grad Split jedino može poslati svojih 12 prometnih redara da kazne Cammeove vozače ukoliko se zaustavljaju na taksi stajalištima. Duje Klarić / HANZA MEDIA   Cammeo ne može taksirati po Splitu jer nema niti jednu dozvolu Grada za to. Dozvolu nisu zatražili u proceduri kao što su to napravili ostali obrtnici, taksisti ili tvrtke koje se žele baviti taksiranjem. Javni natječaj za to je bio raspisan dvaput. Sljedeći tjedan okončava se drugi natječaj nakon čega ćemo podijeliti licence, no nisu se prijavili na ni na taj natječaj, izjavio koje Baldasar. Duje Klarić / HANZA MEDIA   Gradonačelnik je novinarima potvrdio da je o svemu obavijestio Cestovnu inspekciju koja je jedina nadležna, a obavijestili su i Carinu. Sljedeća im je instanca ministarstvo koje bi trebalo reći smije li ili ne Cammeo voziti u Splitu.     Taksist Eljez Preljvukić je istaknuo da iz Cammea nitko nije predočio licencu za taksi djelatnost, a da žele izići na cestu. Duje Klarić / HANZA MEDIA   Predsjednik Ceha prijevoznika Lovro Čatipović dodao je da su se spontano okupili kako bi ukazali na 'rad na crno' taksi prijevoza u Splitu.   "Dobili smo podršku kolega iz okolnih gradova i općina. Već nas je stotinjak. Očekujemo odgovor lokalne uprave i samouprave", kazao je Čatipović.     Voditelj projekta Cammeo Petar Dragić na konferenciji je za medije rekao da oni nemaju taksi već prijevozničku djelatnost, da su napravili sve predradnje koje su trebali, educirali 75 djelatnika i uložili 3,5 milijuna kuna, te da imaju namjeru zaposliti još ljudi. I vozila su nam nova, dodaje. Duje Klarić / HANZA MEDIA   "Nažalost, danas zbog blokade nismo uspjeli voziti i to besplatno, iako smo od jutros primili ukupno 1247 poziva putem telefona i aplikacije", izvijestio je Dragić te dodao kako su nakon blokade pozvali policiju.   Rekao je da njihovi vozači  imaju svu potrebnu dokumentaciju i da će, kao što već neko vrijeme u Splitu radi i Uber, iznajmljivati vozila s vozačem jer im to omogućuje zakon.   Cestovni inspektor Stipe Dedić izašao je na teren te rekao da ne želi davati službenu izjavu već u svoje osobno ime može reći da se radi o nelegalnoj vožnji i da će postupati u skladu sa zakonom.