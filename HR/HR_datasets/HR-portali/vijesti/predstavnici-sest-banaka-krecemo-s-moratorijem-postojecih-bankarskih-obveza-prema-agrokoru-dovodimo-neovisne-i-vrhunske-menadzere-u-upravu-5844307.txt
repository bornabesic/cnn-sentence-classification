Banke članice koordinacijskog odbora financijskih vjerovnika i predstavnici Agrokora 'u principu su usuglasili ključne elemente tzv. standstill ugovora, potpis kojeg se očekuje tijekom dana', a doći će i do promjene u upravljačkom timu koncerna, objavila je u petak poslijepodne Erste banka, uz koju je u odboru još pet banaka - Privredna banka Zagreb, Raiffeisenbank Austria, Sberbank, VTB Bank (Austria) AG, Zagrebačka banka. "Banke članice koordinacijskog odbora financijskih vjerovnika i predstavnici Agrokora u principu su usuglasili ključne elemente tzv. standstill ugovora, potpis kojeg se očekuje tijekom dana (Standstill). Cilj ugovora je olakšati napore kompanije da stabilizira poslovanje te osigura podmirenje dospjelih obveza prema dobavljačima u idućem razdoblju. Standstill bi trebao olakšati napore kompanije u rješavanju pitanja likvidnosti, osiguranja kontinuiteta poslovanja, zaštite vrijednosti koncerna, kao i predstaviti osnovu za održivo restrukturiranje koncerna", navodi se u priopćenju. Kako se ističe, "nužnost za uspješnu stabilizaciju je koordinacija svih ključnih sudionika kako bi zajedno poduprli dugoročan i održiv poslovni model". "Shodno tome, usuglašeno je s kompanijom da će upravljački tim kompanije biti osnažen. Kao prvi korak, osnažit će se uvođenjem funkcije glavnog direktora za restrukturiranje (Chief Restructuring Officer) kao ključne osobe za provedbu programa stabilizacije. Nadalje, tijekom procesa restrukturiranja, funkcije top menadžmenta bit će popunjene neovisnim stručnjacima kako bi se vodio transparentan i održiv proces restrukturiranja", zaključuje se u priopćenju. Christoph Schoefboeck, izvršni direktor Erste banke u Hrvatskoj, izjavio je nakon sastanka: - U ime drugih velikih banaka i u ime velikih kreditora firme Agrokor, mi smo danas jako intenzivno i jako konstruktivno razgovarali s predstavnicima dobavljača i zaključili smo sa strane banaka da ćemo mi krenuti s moratorijem postojećih bankarskih obveza prema Agrokoru. Tako želimo omogućiti da prvenstveno dobavljačima možemo ići u susret i da dobavljačima možemo omogućiti nastavak operativnog poslovanja i tvrtke Agrokor. Predsjednik Uprave Sberbank Hrvatska Mario Henjak je pak poručio: - Imamo jasan plan i jasne korake u sljedećim danima što sve treba napraviti, od usuglašenja s postojećim vlasnikom i menadžmentom, preko ubrizgavanja dodatnih novčanih sredstava i aktivnog restrukturiranja Agrokora, vodeći računa o dvije komponente – trenutnim zaposlenicima Agrokor grupe i svim njihovim dobavljačima, posebice onim malim i srednjim poduzećima u Hrvatskoj, rekao je Henjak. Iako o financijskoj injekciji koju su namijenili Agrokoru predstavnici banaka nisu pred novinarima htjeli govoriti, niti o iznosu niti o tajmingu, u kuloarima se spominje da je u pitanju milijarda eura. Na pitanje vezano uz promjene u menadžmentu Agrokora te što će biti s obitelji Todorić, Henjak je kazao kako će upravljanje kompanije biti povjereno međunarodnim stručnjacima, posebno iz područja maloprodaje (retail), koje danas pokriva Konzum, a dodatne promjene bit će u dijelu vođenja kompanije u smislu financija. Na ponovni upit što će biti sa sadašnjim vlasnikom Agrokora, rekao je kako to nije pitanje za njega. "Na čelu plana restrukturiranja bit će novi menadžment. Osobe još ne znamo, izabiremo ih mi svi skupa", kazao je Henjak. Na pitanje kolika je vrijednost ovog bankarskog aranžmana odgovorio je: "Ne bih o iznosima, ali veći dio ukupnog kreditnog duga". Dodao je i kako su rokovi za provođenje ovog procesa vrlo ambiciozni. "Rokovi su zapravo od sada. Danas nastupa standstill", rekao je. Na pitanje kako gleda na ulogu države i zakon o sistemski važnim tvrtkama, Henjak je rekao kako zapravo dijele želju i stav države da stabilizira gospodarstvo, ojača kompaniju, sredi odnose prema dobavljačima i pošalje jasnu poruku zaposlenicima. Henjak je rekao i kako će plaće zaposlenika biti odgovornost novog menadženta kompanije. Član Uprave Francka Josip Budimir izjavio je kako dobavljači pozdravljaju odluku o moratoriju te iskazanu spremnost banaka da Agrokoru odobre dodatne kreditne linije. Spremni smo se tome pod određenim uvjetima pridružiti, rekao je Budimir. Pri tom je najavio kako će dobavljači koji su izvršili blokadu računa nekih od društava koncerna to povući, a oni koji nisu suzdržati se od toga. "Spremni smo svoja postojeća potraživanja isto tako staviti u određeni moratorij i pristati na obročnu otplatu tih potraživanja, a novim isporukama dati podršku ovom projektu", kazao je Budimir. Predsjednik Uprave Podravke Marin Pucar rekao je kako je interes svih dionika ovog procesa, vjerovnika, banaka, dobavljača i Vlade da se stabilizira cijela kompanija. "Danas smo postupili odgovorno i svi ovo dogovori idu u tom smjeru", izjavio je.