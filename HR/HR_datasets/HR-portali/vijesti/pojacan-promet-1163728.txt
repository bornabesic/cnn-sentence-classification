Pojačan je promet osobnih vozila na graničnim prijelazima (u 22.45): na ulasku: Bajakovo, Gornji Brgat, Županja, Slavonski Brod, Stara Gradiška i Ličko Petrovo Selo; na izlasku: Bregana, Plovanija, Kaštel, Požane, Pasjak, Rupa, Bregana Naselje, Macelj. Pojačan je izlazak teretnih vozila na graničnim prijelazima: Bregana, Macelj i Rupa. Na graničnim prijelazima Rupa i Pasjak, u Primorsko-goranskoj županiji, za izlaz iz Hrvatske prema Sloveniji čekalo se danas poslijepodne približno sat vremena, kako je izvijestila Postaja granične policije u Rupi. Na oba prijelaza za izlaz iz Hrvatske bila su otvorena po tri izlazna traka. Na graničnim prijelazima na vanjskoj granici EU u Slavonskom Brodu, Slavonskom Šamcu i Staroj Gradiški velike gužve vladale su poslijepodne. Provjere su se odvijale po uobičajenoj proceduri, a po potrebi radile su se i ciljane kontrole. Na ulasku u Hrvatsku čekalo se više od sat vremena. Na Bregani se u jednom trenutku čekalo i do dva sata. Iz policije su se potrudili što je više moguće olakšati muke i skratiti čekanje putnicima pa je angažiran povećan broj policijskih službenika na kontroli, a otvoreni su i dodatni prometni traci. Unatoč tome, kolone i čekanja nisu se mogli izbjeći. Kako smo doznali, desetak putnika imalo je i neočekivane probleme na putu. Naime, oni su iz Bosne na granični prijelaz u Slavonskom Brodu stigli s probušenim gumama. Iz hrvatske granične policije upoznali su kolege na drugoj obali Save o tim događanjima, a oni su obećali kako će sve poduzeti da se tako nešto ne ponovi.      