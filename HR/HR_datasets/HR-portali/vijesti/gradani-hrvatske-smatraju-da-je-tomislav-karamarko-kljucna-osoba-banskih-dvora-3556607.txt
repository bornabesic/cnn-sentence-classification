Što hrvatski građani misle koliki je premijerov autoritet u Vladi i tko zapravo donosi odluke, istražio je Dnevnik Nove TV. Istraživanje o prvih sto dana Vlade za Dnevnik Nove TV provela je agencija Ipsos u razdoblju od 21. od 24. travnja na 600 ispitanika. Premijer Orešković u ovom trenutku u potpunosti ili uglavnom ima autoritet nad potpredsjednicima i ministrima, tako misli 23 posto građana. A još u siječnju 45 posto birača mislilo je da će uspostaviti autoritet. Da nije uspostavio autoritet, misli 30 posto građana ili 10 posto više nego u siječnju. A da ima autoritet u manjoj mjeri misli 44 posto ispitanika. U siječnju je tako mislio 32 posto birača. Većina građana smatra da u donošenju odluka Tomislav Karamarko ima ključnu ulogu. To misli 54 posto ispitanika. Da je to premijer Orešković, misli pak njih 18 posto, a da predsjednici i potpredsjednici zajedno donose odluke misli 10 posto građana. Sedam posto njih vjeruje da ključnu ulogu u donošenju odluka ima Božo Petrov, a da je to netko drugi smatra 12 posto birača. Za većinu građana ocjena rada vlade je ispod očekivanja koja su imali na početku i to misli 54 posto ispitanika. Da je u skladu s očekivanjima, misli pak njih 37 posto, a da je iznad očekivanja - samo 4 posto. Ne zna, 5 posto građana. Vlada će, smatra 37 posto građana, biti lošija od prethodne. Da će biti bolja, misli pak 32 posto ispitanika, a da su podjednake smatra 26 posto građana. Ne zna njih 5 posto. Ali premijer Orešković bit će bolji premijer od Milanovića, smatra 49 posto ispitanika. Istina, od siječnja je izgubio 4 posto. Da će biti lošiji, misli 25 posto birača, a tu je porast od 6 posto. A da će biti isti kao i Milanović smatra 18 posto građana. Ne zna, njih 8 posto.