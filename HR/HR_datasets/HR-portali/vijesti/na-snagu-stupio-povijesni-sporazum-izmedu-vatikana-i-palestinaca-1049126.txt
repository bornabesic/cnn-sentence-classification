Povijesni sporazum između Vatikana i Palestinaca stupio je na snagu nakon zaključivanja procedure, objavila je Sveta Stolica. Sporazum je potpisan 26. lipnja prošle godine, unatoč opiranju Izraela, dvije godine nakon što je Katolička crkva priznala Palestinske teritorije kao suverenu državu. Sporazum između Svete Stolice i Palestine sastoji se od uvodnog dijela i 32 članka i odnosi se na bitne aspekte života i aktivnosti Crkve u Palestini, uz potvrdu njezine podrške mirnom rješenju sukoba u regiji, navodi Vatikan u priopćenju. Taj sporazum koji uključuje odredbe o zaštiti prava kršćana, Vatikan smatra modelom za odnose arapskih i muslimanskih zemalja s kršćanskim manjinama.  Iako Vatikan govori o "državi Palestini" još od početka 2013., nakon što je Opća skupština UN-a prizala Palestini status države nečlanice, Palestinici ističu da sporazum s Vatikanom predstavlja "priznanje" njihove države. Izraelsko ministarstvo vanjskih poslova izrazilo je žaljenje zbog tog "preuranjenog koraka" za koji kaže da šteti izgledima za napredovanje prema mirovnom izraelsko-palestinskom sporazumu. Sveta Stolica, koja od 1993. godine ima diplomatske odnose s Izraelom, od 1999. sve dosad neuspješno pregovara o pravima katoličkih kongregacija u Izraelu, među kojima su pravo nasljeđivanja i porezne olakšice. 