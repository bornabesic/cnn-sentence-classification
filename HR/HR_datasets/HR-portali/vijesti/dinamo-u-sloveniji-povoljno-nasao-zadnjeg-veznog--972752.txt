Foto: Getty Images / Guliver image  SLOVENSKI dnevnik Ekipa SN tvrdi da je na popisu Dinamovih želja u ljetnom prijelaznom roku Alexandru Cretu, Rumunj na poziciji zadnjeg veznog slovenske Olimpije. Riječ je o 25-godišnjaku koji može pokriti i pozicije stopera te desnog beka, a u Ljubljanu je stigao ove godine, odigrao 13 utakmica i zabio jedan gol.  Dinamo je složio golem popis potencijalnih meta za slaganje momčadi koja bi trebala vratiti titulu u Maksimir sljedeće sezone, smatraju čelnici kluba. Pozicija zadnjeg veznog je goruća, dosad se Dinamo krpao s igračima koji su puno ofenzivniji - Antolićem, Pavličićem, Gojakom...   Machado i Goncalo odlaze, Ademi se vraća tek u listopadu, a pitanje je i u kakvoj formi, dok klub samo s mladima - Gojakom, Morom i Kneževićem - računa u budućnosti. U srcu momčadi treba im pravo pojačanje. Želja je švedski reprezentativac Jakob Johansson, no AEK za njega traži dva milijuna eura. Rumunj Cretu, prema procjeni Transfermarkta, povoljno je rješenje od 350 tisuća eura.