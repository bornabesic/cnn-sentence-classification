Napad hladnim oružjem u kojemu je u subotu osam osoba ozlijeđeno u trgovačkom centru u američkoj saveznoj državi Minnesoti "izveo je vojnik Islamske države", izvijestila je u nedjelju agencija Amaq, propagandno tijelo džihadističke skupine. "Počinitelj jučerašnjeg napada nožem u Minnesoti je vojnik Islamske države (IS)", javlja agencija. Ta IS-ova propagandna agencija tvrdi da je napad "odgovor na pozive IS-a da se napadaju državljani zemalja sudionica kršćanske koalicije". Pri tome je smjerao na zemlje članice protudžihadističke koalicije u Iraku i u Siriji. Kako navodi američka policija, muškarac koji je "izgovarao Alahovo ime" ranio je osam osoba u subotu navečer u trgovačkom centru u Minnesoti, na sjeveru Sjedinjenih Država, nakon čega ga je ustrijelio policajac koji nije bio u službi. IS, ultraradikalna sunitska skupina koja je u ljeto 2014. proglasila "kalifat" u dijelu Sirije i Iraka pod njezinom kontrolom, izveo je ubojite napade u tim dvjema zemljama, ali i diljem svijeta, u kojima su stotine ljudi poginule i ranjene. U više navrata ta je skupina pozivala da se izvode napadi na zemlje članice međunarodne koalicije na čelu s Washingtonom, koja od rujna 2014. izvodi zračne udare na položaje džihadista u Siriji i Iraku. Skupina je zadnjih mjeseci pretrpjela teške vojne poraze, ali još drži velike dijelove Sirije i Iraka te nastavlja s krvavim napadima. 