Starija osoba preko Fejsa stupila je u kontakt s djecom od 14, 15 godina, njih nekolicinom iz jednog razreda, a možda i s mlađima iako to nismo uspjele ustanoviti. Slala im je grozne poruke, ali ne samo to, bili su tu pozivi, fotografije, videouratci, skidanje, pokazivanje spolnih organa, pozivi na samozadovoljavanje, apsolutno svašta. Jedna od majki to je otkrila, preuzela je inbox svoga sina, a čovjek je i dalje slao pozive i video na Messenger. Ta se gospođa javila meni, poznajemo se preko jedne druge grupe roditelja koja se u međuvremenu ugasila. Nitko joj nije htio pomoći, nije se imala komu obratiti. Stavila sam taj post na svoj zid da bi se mogao dijeliti javno, vrlo brzo prikupio je dvije tisuće podjela. Tako je počelo. Bilo je to u listopadu prošle godine. Nakon toga otvorile smo grupu na Fejsu "Za pomoć i zaštitu žrtava pedofila", a kako smo vidjele da preko društvenih mreža ne možemo puno napraviti, odlučile smo osnovati udrugu. Točno 27. siječnja ove godine s radom je počela naša udruga... Ovaj uvod koji je za Slobodnu Dalmaciju ispričala Tea Franjčić, potpredsjednica udruge "Lavice – za zaštitu i podršku žrtvama pedofila", Zadranka koja već 13 godina živi u Zagrebu i majka je četvero malodobne djece, možda bi bio još jedan obični uvod o tome kako je skupina građana odlučila osnovati još jednu u nizu nekih tamo udruga u Lijepoj našoj. Bila bi kada ne bismo doznali da su "Lavice", vjerovali ili ne, prva udruga u Hrvatskoj za zaštitu i podršku žrtvama pedofila, izuzmemo li bizarnu činjenicu da je lani u Bjelovaru osuđivani pedofil osnovao udrugu – za zaštitu djece od seksualnog zlostavljanja. No, problem pedofilije u Hrvatskoj nije ni smiješan, ni neozbiljan. Baš "Lavice" to i naglašavaju: sve su učestaliji napisi u medijima o ovom problemu, ali nitko ne poduzima ništa da se to promijeni. Registar pedofila gotovo je mrtvo slovo na papiru, rijetki su poslodavci koji će zatražiti informaciju je li njihov budući zaposlenik možda "uknjižen" u toj statistici, a čak i osuđivani pedofili mirno rade u vrtićima, školama, domovima, bolnicama. Roditelji su sve nemoćniji pred navalom ovih predatora na društvenim mrežama, policija često i nakon prijava ne poduzima ništa ili tek kada se problem ne može nikako ignorirati, a istraga nakon prijave može trajati mjesecima što dodatno traumatizira žrtve. Primjerice, u zagrebačkoj policiji postoji samo jedan jedini odjel koji se time bavi i to u postaji u Heinzelovoj, kaže Zagrepčanka Anita Papa, predsjednica udruge "Lavica" i majka dvoje djece. Upravo ona, Tea i treća kolegica Dijana Krznar Bačić iz Čazme, iako se na sreću nisu s ovim problemom susrele u vlastitim obiteljima, zbog dobrobiti djece odlučile su osnovati udrugu i ne dozvoliti javnosti da pred ovim problemom zatvara oči. - Tek kada smo otvorile grupu postale smo svjesne koliko toga ima. Malo se govori o tome, previše malo - kaže Tea, dodajući kako je pedofil s početka priče na kraju lociran i priveden u Francuskoj, odakle je i kontaktirao hrvatske maloljetnike. Međutim, kaže Anita Papa, naša policija nije dobro odradila posao, trebalo je prevesti neke dijelove na francuski, još je neizvjesno kako će to završiti. - Ta je osoba stupila u kontakt s hrvatskom djecom iz Francuske, što nije rijetkost. Djeci ovdje preko društvenih mreža javlja se mnogo osoba ne samo iz naše zemlje nego i s cijelog Balkana, iz bivše Jugoslavije. Odakle god bili, treba imati na umu da su to često vrlo lukave, inteligentne osobe, obično u dobi od 25 do 70 godina. Ljudi kažu to su monstrumi. Da, s medicinske strane to jest bolest. Međutim, opasno je što je to često osoba kojoj dijete vjeruje, koja će vam ući u kuću, bit će vam prijatelj - kaže Anita. - Mirna osoba koja, kad je izvana gledate, može biti oličenje najboljeg oca, djeda, prijatelja, strica, kuma, susjeda s drugog kata. Da nisu takvi ne bi uspjeli u tome što su naumili - nadovezuje se Tea, po zanimanju medicinska sestra, trenutačno na porodiljnom dopustu. Ono što je dodatno traumatično, jest da se pedofilija nerijetko događa u obiteljima, a "Lavice", koje su od osnivanja grupe na Facebooku do danas dobile prijave o 50-ak konkretnih slučajeva, upozoravaju kako osim očeva pedofili mogu biti i žene - majke, dadilje kojima su djeca povjerena na čuvanje, osobe u koje dijete ima povjerenja. Žrtve pedofila su i djevojčice i dječaci. - Ljudi često ne znaju što je pedofil. Nama se javi ženska osoba koja kaže kako ima 29 godina i da je maltretira pedofil od 50 godina. Ne, pedofil je samo netko tko seksualno uznemirava ili zlostavlja djecu do 18 godina. Ali, pedofil može biti i maloljetnik ili maloljetnica. Ako zlostavljač ima 17 godina, a žrtva 12, on je pedofil. Obično se uzima razlika od pet godina između žrtve i zlostavljača koja označuje da je netko pedofil - kaže Tea. Anita Papa pomno je proučila i modus operandi vrebača koji preko društvenih mreža ili u stvarnom životu, a sudeći prema pozivima u udrugu tako je po cijeloj Hrvatskoj, pokušavaju stupiti u kontakt s djecom. - Roditelji znaju reći, blokirat ću ga na društvenoj mreži i problem je riješen. U pravilu, svaka takva osoba ima tri profila. Jedan otvori pod imenom, karikiram, Pero Perić, drugi pod imenom Ana Anić, a treći Stipe Stipić. Vi blokirate jedan, a on nastavi komunicirati preko drugog. Ili, onaj prvi uputi na drugoga "ej, to je moja frendica, daj joj se javi“, a "frendica“ priča sve super o prvom i trećem, u biti sve je ista osoba. Na taj način najčešće love one u pubertetu, koji misle da su se rodili s doktoratom. Često komunikacija s djecom počne bezazlenim pitanjem "bok, što ima, koliko imaš godina, u koju školu ideš, meni je 17". Sve to ide polako onda počne tražiti sličice "cica", "guza" ili kako to već zovu. Netko to odmah prekine, ali ima i onih koji se "upecaju" i to je ono na što oni računaju. Mogu čekati mjesecima - prepričava Anita. - To jest proces koji traje mjesecima. U stanju su pratiti svoju žrtvu mjesecima, bilo na internetu, bilo izvan interneta. Ako treba, mjesecima će čučati u grmu i gledati na ulaz u školu – dodaje Tea. - Često djecu mame i novcem. Nama u kvartu dogodilo se da je muškarac nudio djeci od sedam, osam godina 50 kuna da idu s njim i to usred bijela dana i usred parka. Ima onih koji vrebaju na djecu slabijeg imovinskog stanja. Znamo za slučaj djevojčice iz takve obitelji, kojoj su roditelji starije životne dobi, koja je pristala na neke stvari za par desetaka kuna - iznosi Anita još jedan žalostan slučaj. "Lavice" kao najveći problem na kojemu će udruga žurno poraditi vide aktualni Kazneni zakon koji ima niz propusta i nedorečenosti. Osim smiješno malih kazni za pedofile koje se, iako su predviđene u dužem trajanju, obično u prosjeku svedu od sedam do devet mjeseci zatvora, apsurdno je i to što se neki oblici spolne zloporabe djece procesuiraju samo ako je riječ o djeci staroj do 15 godina, na primjer, ugovaranje susreta preko infomacijsko-komunikacijske tehnologije, dok za zloporabe djece starije od 15 godina to ne vrijedi i uglavnom ispada da se pedofili sankcioniraju samo ako je došlo do spolnog odnosa. "Lavice" su već angažirale odvjetnicu koja pro bono pomaže žrtvama pedofilije, namjeravaju stupiti u kontakt s Hrvatskom odvjetničkom komorom koju će zamoliti za pomoć još nekih odvjetnika koji žele na taj način raditi, kontaktirale su i Pravnu akademiju, kao i profesore zagrebačkoga Pravnog fakulteta s kojima namjeravaju pokrenuti izmjene Kaznenog zakona. Cilj im je postići veće kazne za pedofiliju, trajnu zabranu osuđenih pedofila za rad s djecom u odgojno-obrazovnim ustanovama te bolnicama, kao i utvrđivanje obveze poslodavcima da prilikom zapošljavanja novih osoba zatraže uvid u registar pedofila. U skladu s financijskim mogućnostima, namjeravaju angažirati psihologe te se povezati s poliklinikama za djecu na koje bi mogli uputiti žrtve. Jedan od planova je i susret te traženje potpore od predsjednice Kolinde Grabar-Kitarović kako bi je podsjetili na ono za što se zalagala, piše Slobodna Dalmacija. - Predsjednica se svojedobno zauzimala za kemijsku kastraciju i strože kažnjavanje pedofila. Apsolutno smo za kemijsku kastraciju, ali ne samo to. Pedofilima treba osigurati liječenje u nadležnim ustanovama i trajni nadzor. Dugotrajna psihoterapija jedino pomaže - ističe Tea. Iz udruge pozivaju sve one koji će im se javiti da najprije prijave policiji svaki sumnjivi slučaj pedofilije, jer bez toga ne mogu ni one ništa poduzimati. U udruzi je moguće dobiti i odvjetničku pomoć. - Svi moramo biti svjesni da se ovo može dogoditi svakome. Ne pomažu razmišljanja tipa "držimo se pravila, našoj djeci to se ne može dogoditi". Vjerujte, ovdje pravila nema. Pitanje je samo sviđa li se njemu/njoj neko dijete ili ne - upozorava Anita. Rupe u sustavuImamo slučaj majke koja se godinama bori na sudu i kojoj smo uz pomoć odvjetnice uspjeli osigurati da uloži žalbu na dozvolu ocu da viđa dijete koje je spolno zlostavljao. Uspjeli smo, i dijete i majka barem do travnja, kada je sljedeće ročište, ne moraju strahovati da će otac smjeti vidjeti dijete, a borit ćemo se da tako bude i dalje. Djevojčica danas ima 12 godina, sve je počelo kada je imala osam. Trenutačno je u programu, ide na psihoterapiju, međutim dogodilo se da toj djevojčici daju muškog psihijatra ili psihologa. Razumijem da oni mogu biti divni i dobri stručnjaci, ali moraju shvatiti kada se ovako nešto dogodi da ta djevojčica ne vjeruje ni jednom muškarcu. Znači, mnogo toga u sustavu nije dobro uređeno, ispričala je Anita Papa. Najvažnija je komunikacija s djecom, i to je ono za što roditelji moraju izdvojiti vremena, kažu "Lavice", koje pozivaju roditelje da provjeravaju dječja računala i mobitele, ali da ne djeluju samo silom i zabranama koje mogu imati kontraefekt. Također, kažu, u djeteta koje postane žrtvom pedofila, a boji se to reći, roditelji mogu primijetiti često nagle promjene poput noćnih strahova, buđenja, mokrenja u krevet koje se dotad nije događalo, tikove, strah od nepoznatih ljudi, naglo zatvaranje, a u starije djece trebaju obratiti pozornost i na to koliko vremena provodi na internetu, zašto skriva mobitel, kako je odjednom postalo agresivno i živčano. Sve su to znakovi da treba potražiti pomoć pedijatra ili psihologa, smatraju "Lavice". Prema podacima, krajem 2016. godine bilo je 1417 registriranih pedofila, od kojih četiri žene, za koje se vode kazneni procesi. Zanimljivo je da se oni terete za više od četiri tisuće kaznenih djela, što znači da je svaki od njih počinio najmanje dva i više kaznenih djela. Registar je tajan, imena se ne objavljuju. Procjene su da je stvaran broj pedofila u Hrvatskoj barem deset puta veći, upozorava Anita Papa. Kao novoosnovana udruga, "Lavice" zasad većinu troškova djelovanja snose same. Iako su osigurale prostorije za rad udruge, financijska potpora za rad im je neophodna pa mole sve dobre ljude koji im na taj način mogu pomoći da se obrate u udrugu (kontakti na društvenim mrežama) ili uplate svoje doprinose na račun udruge "Lavice – za zaštitu i podršku žrtvama pedofila", broj računa HR2624020061100813469.