Dubrovački biskup mons. Mate Uzinić rekao je kako pozdrav "Za dom spremni" po sebi nije ni dobar niti loš, ali da je povijesno opterećen jer su se pod tim pozdravom neki borili za slobodu, a neki su 50-ak godina ranije vršili zločine.  "Taj pozdrav po sebi nije ni dobar niti loš. Međutim, povijesno je opterećen. U kontekstu događaja u Jasenovcu, opterećen je time što su se pod tim pozdravom neki borili za našu slobodu, dok su 50-ak godina ranije pod tim znakom neki vršili zločine", rekao je biskup Uzinić u emisiji "Intervju tjedna" Hrvatskog radija. Napomenuo je i da je problem u tome što se i kod tog pozdrava i kod petokrake više stavlja naglasak na ono loše što je povezano s time, a zaboravljaju se dobre dimenzije te podsjetio kako su postojali i drugi pojmovi kao npr. kuna koji su imali uteg prošlosti, a danas ga više nemaju. "Smatram da to nije bitna stvar, ali, nažalost, zato što ih se koristi za neke stvari koje su bitne trebalo bi se više posvetiti tome da se razjasni neki pojam i ono što se događalo u pojedinim razdobljima naše prošlosti kako bi, kao narod, mogli stvoriti konsenzus o nekim bitnim pitanjima i ne dozvoliti podjelu oko nebitnih stvari", rekao je Uzinić. Rekao je i kako korištenje tog pozdrava ili petokrake, po njegovu mišljenju, nije toliko povezano s ideologijom nego da je to svojevrsna vrsta protesta, kao primjerice skandiranje na stadionima. "To je više protest nego izražavanje politički stavova", rekao je te dodao da je to protest protiv zabrana, protiv sustava, protiv vlasti, izraz nezadovoljstva situacijom, osobito u športu. "Tu je puno problema koji se na taj način izražavaju", naglasio je. U pobačaju su i žene žrtve Govoreći o temi pobačaja, biskup Uzinić ocijenio je kako je izraz ubojica kad se primjenjuje na žene u kontekstu pobačaja jako težak.   "Mislim da su tu i žene žrtve i to je papa Franjo, u svom pismu uz Godinu milosrđa želio naglasiti", rekao je te dodao kako ženi koja je na putu da bi napravila ili je napravila abortus treba pristupiti sa suosjećanjem, pokušati joj pomoći i razumjeti je. No, upozorio je da žene tu ne nailaze na razumijevanje nego na osudu i odbacivanje, čak i najbližih ili onih koji za sebe tvrde da su katolici.  Uoči Božića, biskup Uzinić rekao je i kako je dobro da političari koji su vjernici sudjeluju na euharistijskim slavljima i uz Božić. "Nije potrebno da budu na prvim mjestima, no, budući da su izabrani od strane građana, mi u crkvi moramo poštovati njihovu ulogu u društvu i osigurati im mjesto gdje će sjesti. No, ne bi trebalo koristiti misna slavlja za svoju političku promidžbu", rekao je te naglasio kako nije važno hoće li političar sjesti u prvu klupu nego hoće li živjeti tako da vrši svoju službu odgovorno i brine se za opće dobro.