00.22 Stigli su novi rezultati iz Metkovića i to nakon 75 posto prebrojanih glasova. Prema sadašnjim podacima, Katarina Ujdur prešla je u vodstvo sa 41,31 posto glasova, dok je Dalibor Milan na drugom mjestu sa 37,88 posto. Gabrić Jambo i dalje je treći sa 13,47 posto glasova. 23.42 Iz Dubrovnika je u Metković stigao i Nikola Grmoja. "Hrvatska se nepovratno mijenja, to pokazuju rezulatati ovih izbora. Kako stvari stoje, ja i kolega Bulj idemo u drugi krug, draže mi je da on ide u drugi krug nego što ja idem", kazao je Grmoja. 22.56 Neslužbeno se doznaje, u Metkoviću je Most dobio 7 mandata, HDZ 7 mandata, Jambo 2, a SDP 1. Za većinu u Gradskom vijeću potrebno je 9. Božo Petrov ne smatra da je to gadan podbačaj Mosta. "Ne bih se složio da smo podbacili. Most je dobio najviše glasova, ostvarili smo odličnu pobjedu u prvom krugu. Idemo u drugi. SDP, HDZ I Jambo su ove izbore zajednički odradili", kazao je Petrov. "Kad znate da ste se brojnima zamjerili, dobiti najviše glasova duk su svi ujedinjeni protiv vas - to je velik uspjeh. Koalirati ni s kim nećemo, mi ćemo ponuditi nove projekte. Nema suradnje, nema koalicije, a oni nek pokažu jesu li populist ili žele podržati naše nove, dobre projekte koje ćemo ponuditi. Za dva tjedna će gradonačelnica biti Katarina Ujdur", dodao je. 22.10 U glavnom stožeru Mosta nezavisnih lista u Metkoviću okupljen je veći broj ljudi, uglavnom mladih stranačkih volontera, ali i čelnik Mosta Božo Petrov. U opuštenoj i optimističnoj atmosferi isčekuju rezultate izbora. Većinom su uvjereni kako će njihova kandidatkinja, Katarina Ujdur, postati sljedeća gradonačelnica Metkovića. Prisutnima se nešto prije 22 sata obratio čelnik Mosta Božo Petrov, koji je pozdravljen velikim pljeskom. "Mogu oni mobilizirati koga god, ali su Metkovci danas pokazali do koga drže, a to je Kata. Zato vas pozivam da u drugom krugu pokažemo da je Metković bitan, ali Metkovcima. I da je Metković onaj kojeg će Most učiniti boljima. Još jednom, izađite na izbore, povedite na izbore sve i pokažite im na koji se način voli Metković. Sve što su mogli, u zadnjih mjesec i pol dana iz države usmjerili su u grad od 15.000 stanovnika i nisu dobili. Vi ste se u zadnja dva mjeseca borili protiv organizacije koja ima 200.000 članova i dobili ste ih, i opet imaju manje vijećnika od nas", poručio je Petrov što je okupljeno mnoštvo dočekalo s grmoglasnim pljeskom uzvikujući "nemamo gazdu" "Idemo to još jednom ponoviti za dva tjedna", kazao je Petrov i dao "pet" Katarina Ujdur. Okupljeno mnoštvo je zaorilo "obraz nema cijenu". 20.05 Prema izlaznim anketama, Most nema kandidata u drugom krugu za četiri velika grada. Katarina Ujdur je komentirala rezultate izlaznih anketa. "Most se prvi put pojavljuje na ovim lokalnim izborima. Mislim da ulaz u Gradska vijeća nije uopće loš rezultat", rekla je Ujdur. Naime, Most u Osijeku, Splitu i Rijeci ulazi u Gradska vijeća, ali ne i u zagrebačku Gradsku skupštinu. "Mislim da to nije loš rezultat. Nastali smo prije četiri godine", rekla je Ujdur, kandidatkinja za gradonačelnicu Metkovića. "Za sada sam u prednosti, ali treba još pregledati pola biračkih mjesta", rekla je te naglasila kako je izlaznost na birališta u Metkoviću bila velika. "Birači su motiviraniji. Metković je trenutno najzanimljiviji za iščekivanje rezultata", dodala je. Rekla je i kako nema razočaranja s rezultatima na nacionalnoj razini. " Nismo se rodili da bismo trčali za foteljama. To treba prihvatiti čistog obraza", zaključila je Ujdur. 19.10 Dosadašnja gradonačelnica Katarina Ujdur kazala je da je visoka izlaznost građana na izbore pokazatelj da Metković ne želi nove ljude na čelu grada. "Do 18 sati je izašlo oko 60 posto građana, mislim da je to znak da ljudi žele da ostanemo tu gdje jesmo, da nema povratka na staro. Ne bih htjela unaprijed prejudicirati, ali očekujem dobre rezultate i da se sve riješi već u prvom krugu", rekla je aktualna gradonačelnica, Mostovka Katarina Ujdur.     Tema: Lokalni izbori 2017.