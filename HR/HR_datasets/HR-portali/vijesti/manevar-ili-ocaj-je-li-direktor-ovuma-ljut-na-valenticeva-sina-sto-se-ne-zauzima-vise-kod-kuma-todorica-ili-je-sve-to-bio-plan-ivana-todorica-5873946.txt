Nervoza među vjerovnicima i dobavljačima Agrokora rezultirala je prvim prijedlogom za pokretanje stečaja nad Konzumom, a zahtjev je još 31. ožujka podnijela tvrtka Ovum iz Zagreba, dobavljač mliječnih proizvoda i jaja, zbog duga od 9,5 milijuna kuna temeljenog na ugovoru za isporučenu, a nenaplaćenu robu. Ipak, kako od blokade Konzumova računa nije prošlo više od 60 dana, Ovum prijedlog za otvaranje stečajnog postupka temelji na odredbama Stečajnog zakona koje kao razlog stečaja navode “prezaduženost tvrtke”, s tim da bi tu prezaduženost trebao utvrditi sud. - Tapkamo i čekamo, a bilo je vrijeme da se neke stvari pokrenu. U igri su dvije nepokrivene mjenice od 6 milijuna kuna u cijelom tom džumbusu i one su bile kap koja je prelila čašu nakon što je faktoring od nas zatražio da ih pokrijemo vlastitim kapitalom. Mi smo regresivni dužnik. Mjenice nisu imale pokriće u Konzumu i banka se želi naplatiti od Perfe-bio. Mi smo pokrenuli stečaj prije tjedan dana, dok još nismo bili ni u jednoj grupi koja je sudjelovala u pregovorima, vrlo je uzak bio taj krug, a hoćemo li zbog tog svog postupka zažaliti ili ne, vidjet ćemo - ustvrdio je direktor tvrtke Ovum Marko Brajević u svojoj izjavi za medije. Ovdje, međutim, moramo upozoriti da Brajević ne tvrdi da je izdana mjenica bila bez pokrića u prethodno izvršenim uslugama i dostavi robe, nego da na Konzumovu računu nije bilo novca kada je faktoring tvrtka od tog trgovačkog lanca htjela naplatiti taj iznos. - Došlo je vrijeme da ubrzamo i pokrenemo neke stvari, trakavica traje predugo, ali nadam se da će dobro završiti. Konzum je tvrtka koja se može zadužiti kad se pojavi ovakav dug i u kratkom roku, nije to dug star godinu dana, ali velika nervoza kod dobavljača postoji. Nerazumijevanje se počelo događati i naši nas dobavljači sve manje mogu podržavati. Ne znam je li to dobro ili loše, ali nadam se da će se sve dobro završiti. Nama ovaj dug znači sve, bez njega, mi ne postojimo i to je za nas kraj, vrlo vjerojatno kraj, a sličnih je tvrtki više od nekoliko tisuća - istaknuo je Brajević te dodao da očekuje poziv od direktora za restrukturiranje. - Mislim da se može dogoditi svašta. Ne mogu vjerovati da tek danas, tjedan dana od prijedloga o pokretanju stečaja, stvari izlaze u javnost. Mi čekamo što će biti, svi čekamo konačan rasplet. Ne mislim da se nešto spektakularno može promijeniti u odnosu na jučer, svi tapkamo i čekamo. Mi ovih 6 milijuna kuna ne možemo vratiti, to je kao neukusna šala koja nas je jako zabrinula uz dugovanje od 9,5 milijuna kuna u knjigama - rekao je jučer Brajević. U ovoj je priči zanimljiva činjenica da je suvlasnik Ovuma Ivan Valentić, sina Nikice Valentića, bivšeg hrvatskog premijera i vjenčani kum Ivana Todorića, sina Ivice Todorića, vlasnika Konzuma. (Kao vlasnik Ovuma, uz Ivana Valentića, navodi se i Perfa-bio d.o.o., čiji je direktor Marko Brajević.). Zbog toga su se pojavile spekulacije da Todorić preko sina želi Konzum gurnuti u stečaj ili samo Konzum umjesto Agrokora u aktivaciju zakona o prinudnoj upravi, kao što se odmah posumnjalo na to da Ivan Todorić s drugim bratom želi da se na Konzum primijeni lex Agrokor. Naravno, kada postoji znatan manjak informacija, sve su teorije legitimne, no za ovu je priču značajno to što nam je Nikica Valentić rekao da nije znao da je tvrtka Ovum, koja je u suvlasništvu njegova sina Ivana, podnijela zahtjev za pokretanje stečaja Konzuma. - Nisam znao za taj zahtjev. Pitao sam sina o tome, ali mi je rekao da ni on nije znao. Zahtjev za stečajem podnijeli su njegovi poslovni partneri, koji su većinski vlasnici i koji to operativno vode. Oni su u posao investirali velike iznose - rekao je Valentić kojega, kako je pojasnio, nikada nisu ni zanimali poslovi vezani za poljoprivredu. Iz Konzuma su, pak, u četvrtak poručili da je legitimno pravo vjerovnika da podnese takav zahtjev, no da sam zahtjev ne znači i da će doći do pokretanja stečaja niti da će to utjecati na ciljeve restrukturiranja. “Vezano uz brojne upite o pokretanju stečaja Konzuma, možemo reći da je legitimno pravo vjerovnika da podnese takav zahtjev, no sam zahtjev ne znači da će doći do pokretanja stečaja. Važno je naglasiti da ovaj izolirani slučaj predmetnog zahtjeva ni na koji način neće utjecati na postizanje ciljeva svih aktivnosti vezano uz proces restrukturiranja”, tvrde u Konzumu te napominju kako se i u ovoj situaciji pokazuje koliko je važno povjerenje svih uključenih strana i da svojim postupcima mogu pridonijeti smirivanju situacije. “Samo u takvim okolnostima tim za restrukturiranje može postići likvidnost i provesti restrukturiranje kompanije. Zato još jednom apeliramo na naše partnere da u idućim danima imaju strpljenja i povjerenja u stručni tim koji radi na restrukturiranju kompanije”, naglašavaju iz Konzuma, poručujući u svojem priopćenju i kako vjeruju da se “svi slažemo da samo stabilan Konzum može uredno plaćati dobavljače i dugove”. Podsjetimo, u srijedu je Nadzorni odbor Konzuma donio odluku da sadašnjeg predsjednika Uprave Slavka Ledića i člana Uprave Domagoja Jelenca zamijeni Teo Vujčić, dosadašnji predsjednik Uprave Dijamanta u Zrenjaninu, pa je i to potaknulo razne spekulacije o “tajmingu” te smjene i ovog zahtjeva za pokretanje stečaja, ali u ovoj je situaciji doista teško reći bilo što decidirano. Sasvim je moguće da je Brajeviću prekipjelo, pa je stoga potegnuo ovu mjeru, iako bi se tako mali dobavljač u stečaju posljednji naplatio, ako bi mu išta preostalo od stečajne mase, mada bi Konzum vjerojatno nastavio poslovati i nakon stečaja, ali bi on trajao godinama. Osim toga, možda je Brajević smatrao da ovako na Konzum može izvršiti pritisak da mu plati dug, a ne bi bilo čudno i da je dodatno ljut što se Ivan Valentić ne zauzima jače kod svojeg prijatelja Ivana Todorića da mu se potraživanje plati. Uz to, potrebno je reći i da zakon o prinudnoj upravi, ako se aktivira, stavlja “izvan snage” sve prethodno poduzete određene pravne radnje protiv tvrtke, pa i stečajne postupke. Uvjeti za otvaranje stečaja su ispunjeniMislav Kolakušić, sudac Trgovačkog suda, u izjavi za N1 ustvrdio je da su se zbog prezaduženosti stekli uvjeti i za stečaj Agrokora, kao i za neke njegove tvrtke. “Prvo moramo svaku tvrtku u društvu gledati zasebno. Neke dobro posluju, neke i ne. Cijelo vrijeme govorimo o paketu stečaja, a neodgovorno je neku dobru tvrtku uvlačiti u stečaj jer ima istog vlasnika. Svako društvo treba gledati posebno. Imamo dva razloga za stečaj - prvi preduvjet je prezaduženost, a taj stečajni uvjet je već davno nastupio i Uprava je bila dužna pokrenuti postupak. Drugi je blokada računa dulja od 60 dana. Ako je ispunjen samo jedan, a vidimo da je već davnih dana, stečaj je trebao već biti pokrenut”, ustvrdio je Kolakušić, a neslužbeno se moglo doznati da je upravo njemu dodijeljen zahtjev za pokretanje stečaja nad Konzumom.  (F. L.)