Ono što je važnije u cijelom ovom procesu jest to da javnost nije upoznata s tim što će se raditi niti s planom aktivnosti. Smatram lošim i to da javnosti nije predstavljen niti životopis niti kvalifikacije osobe koja će voditi reformu. Proces bi trebao biti demokratski, ali on to nije, komentirao je Boris Jokić izbor nove voditeljice kurikularne reforme Jasminka Buljan Culej. okić je rekao kako mu nije poznat akcijski plan stručnog povjerenstva te tvrdi da je cjelovita kurikularna reforma zaustavljena već odavno. - Radi se o tome da javnost nije ni bila upoznata s tim što je kurikularna reforma. Od 2013. godine, kad smo počeli raditi na tome, reforma je usvojena u Saboru. Ta reforma nije samo promjena onoga što se uči, nego i kako se uči i poučava u školama, kako se vrednuje i s čime se uči. Radi se o dugoročnoj promjeni, međutim, sve to je bačeno u balkansku kaljužu, opterećeno lažima. Kad pogledate što je u javnoj sferi komunicirano, javnost ne zna što je kurikularna reforma, a to je bolja, ljepša projekcija društva, ali je ona zaustavljena - rekao je Jokić za N1 televiziju.  Na konstataciju da je Europska komisija upozoravala na to da je reforma zaustavljena, ali su je pozitivno ocijenili, Jokić je rekao: - Ja ne mogu reći da mi to nije drago, ali nama to ne znači baš puno. Mi smo željeli da ta promjena uspije na radost sve djece i svih koji rade u školama i na fakultetima. Ja trenutno radim istraživanje u Zagrebu, vodim i ispitujem djecu, u sedmom razredu djeca uče nevjerojatnu količinu činjenica, a ne znaju što je optimizam, ne znaju osnovni leksik i osnovne promjene. Žele povratak domaćinstva, kao predmeta, žele naučiti nešto praktično. Ta naša škola zbilja nije funkcionalna, ne priprema mlade ljude niti za rad niti za cjeloživotno obrazovanje. Na pitanje što očekuje u budućnosti, Jokić kaže: - Volio bih da zaživi cjelovita kurikularna reforma, da se nastavi, ali mislim da se to neće dogodtii. Ovo je najljepša obrazovna olupina na ovim prostorima i ostat će najljepša obrazovna olupina i teško je vjerovati da se taj proces može nastaviti. Mislim da će se ovaj natječaj poništiti na kraju, ima brojnih nelogičnosti i nekorektnosti, a što će biti s nastavkom reforme tek treba vidjeti. Taj rad tih ljudi, izlazak na ulice, govori da ova zemlja ima potencijala, ima snagu koja je zatomljena. Ja Hrvatsku gledam kao zemlju koja ima mogućnost pozitivne erupcije i ovo su znači da bi to moglo biti.