ZAGREB - Zagrebački Županijski sud počeo je u četvrtak ujutro odlučivati o osnovanosti dvije značajne Uskokove optužnice – dijelu afere Remorker u kojoj je glavni osumnjičenik bivši predsjednik Hrvatske gospodarske komore (HGK) Nadan Vidošević te slučaju smijenjenog policijskog načelnika Željka Dolačkog optuženog da je ukrao zlato i novac iz sefa u sjedištu zagrebačke kriminalističke policije. Optužnicu protiv Vidoševića ponovno razmatra optužno vijeće suca Siniše Pleše nakon što je Vrhovni sud odbio prigovor Vidoševićeve obrane na zakonitost dokaza vezanih uz pretrage u akciji Remorker. Na posljednjoj sjednici optužnog vijeća u travnju sudac Siniša Pleše odbio je iz spisa izbaciti dio navodno nezakonitih dokaza, nakon čega se obrana žalila Vrhovnom sudu. No, po riječima Vidoševićeva odvjetnika Dražena Delača Vrhovni sud zauzeo je stav da su svi dokazi zakoniti. Delač pritom nije želio govoriti o detaljima slučaja prije nego što optužno vijeće odluči hoće li optužnicu potvrditi, odbaciti ili je vratiti tužiteljstvu na doradu. Vidošević koji je na sud, u pratnji odvjetnika, došao nešti prije 9 sati novinarima nije davao izjave. Još u travnju Vidošević je kazao da se žalba Vrhovnom sudu odnosila na navodne nezakonitosti pri pretresu njegova doma, ali i službenih prostorija u HGK. "Ne radi se o nekim dokumentima nego o više registratora dokumenata koji su otuđeni od strane pripadnika represivnog aparata... I ono što je važnije, da se ne bi stekao dojam kako je ovo pokušaj izigravanja pravnim smicalicama, u samom meritumu predmeta su brutalne povrede građanskih prava, europskih konvencija, negiranje Hrvatske kao države vladavine prava", izjavio je Vidošević novinarima u travnju. Četvero Vidoševićevih suoptuženika nakon priznanja osuđeni na blaže kazne Na prvoj sjednici optužnog vijeća u studenome prošle godine Vidošević je zatražio da se kao nezakoniti izdvoje iskazi četvero njegovih suoptuženika koji su priznali nedjela i nagodili se s tužiteljstvom, no i taj je zahtjev najprije odbio Županijski, a potom i Vrhovni sud. Ključni akteri afere Remorker - vlasnik istoimene češke tvrtke Igor Premilovac, koji je prvi progovorio o cijelom slučaju te marketinški stručnjak Davor Komerički koji je Vidoševića povezao s lancem izvlačenja novca iz HGK, zatvorsku su kaznu od godinu dana pretvorili u rad za opće dobro. Premilovac osim toga u državni proračun morati uplatiti 2,9 milijuna kuna koliko je, prema nagodbi, bila njegova provizija od novca kojega je podizao preko inozemnih računa i opranog vraćao u Hrvatsku. Na uvjetnu kaznu od 11 mjeseci, uz rok kušnje od četiri godine, nakon priznanja osuđena je vlasnica tvrtke za posredovanje nekretninama i Vidoševićeva nekretninska savjetnica Vesna Rodić. Uvjetnu kaznu, uz rok kušnje od tri godine, dobila je Jasna Mrakovčić Grubić zbog optužbi da je uz Vidoševića iz HGK izvlačila novac lažirajući kupnju umjetničkih slika. Uz to je osuđena i na 50 tisuća kuna kazne te povrat 750 tisuća kuna tvrtki koja je oštećena njenim nezakonitostima. Vidošević je tada kazao da ne zna koji su motivi njegovih suoptuženika da ga terete, a izrazio je i uvjerenje da će srušiti optužnicu, u kojoj Uskok traži da mu se oduzme imovinska korist od čak 39 milijuna kuna. Drugi krak Remorkera protegnuo se do Hrvatskih autocesta, a kao glavni osumnjičenik u tom dijelu istrage optužen je bivši HDZ-ov ministar i zadarski gradonačelnik Božidar Kalmeta. I Dolački odbacuje optužbe, novac i zlato nikada nisu pronađeni O optužnici protiv Željka Dolačkog koji se nije pojavio na sudu, na što po zakonu i nije obvezan, odlučuje optužno vijeće sutkinje Irene Kvaternik. Uskok tvrdi da je smijenjeni načelnik zagrebačke službe organiziranog kriminaliteta od 22. veljače 2015. do 3. travnja 2016. "koristeći činjenicu da su mu bili dostupni privremeno oduzeti predmeti iz više kriminalističkih obrada PU zagrebačke, iz prostorije u kojoj su se nalazili oduzeti predmeti otuđio i za sebe zadržao" gotovo290 tisuća eura, 640.000 kuna te preko dva kilograma zlata. Radi prikrivanje nedjela Dolački je 3. travnja 2016. navodno "inscenirao provalnu krađu u prostoriju zagrebačke policije u kojoj su navedeni iznosi novca i zlato trebali biti pohranjeni", tvrdi Uskok koji je u optužnici predložio da se "okrivljeniku oduzme protupravno stečena imovinska korist". Dolački i njegov odvjetnik Veljko Miljević tvrde da nije provalio u sef te da Uskok nema ni jedan dokaz kojim bi ga teretio. Uskok, s druge strane, kao ključne dokaze protiv Dolačkog navodi da je jedini imao ključ sefa, ali i da je nedugo prije zločina kupio pilu za metal, što je navodno snimljeno i nadzornim kamerama. Dolački je uhićen i smijenjen krajem travnja, a 10. lipnja je izašao iz istražnog zatvora nakon što je Uskok ispitao 30-ak svjedoka.