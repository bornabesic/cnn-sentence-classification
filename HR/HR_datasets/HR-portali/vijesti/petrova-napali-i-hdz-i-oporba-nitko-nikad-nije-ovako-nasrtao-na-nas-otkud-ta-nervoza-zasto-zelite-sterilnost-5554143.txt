NOVO 11:45 - SDP-ov zastupnik Gordan Maras prozvao je u četvrtak saborsku većinu za "parlamentarno nasilje" nad manjinom, a HDZ da izbjegava raspravu o temama koje tu stranku smetaju, pa su nakon njegova izlaganja uslijedili novi zahtjevi za stankom koje su redom upućivali klubovi HDZ-a, Mosta, HSU-a te ponovno SDP-a.  "Od kada je konstituiran moderni Sabor nije se događalo ovakvo parlamentarno nasilje većine nad manjinom", ustvrdio je Maras nakon stanke koju je SDP zatražio nezadovoljan načinom na koji je predsjednik parlamenta Božo Petrov vodio sjednicu.  Maras tvrdi kako je evidentno da HDZ ne želi raspravu o temama koje ih smetaju, da ga je potpredsjednik Željko Reiner četiri puta prekidao na spomen imena premijera Andreja Plenkovića. "Kao da ima okidač", rekao je SDP-ov zastupnik, opetujući kako je očito da HDZ-u ne odgovara da se govori o temama koje HDZ i Plenković rade krivo.  "Sabor je jedno od rijetkih mjesta, nakon što je HRT pao pod cenzurom HDZ-a, gdje građanima možemo reći što mislimo. Radit ćemo to svaki dan, pod svaku cijenu, jer građani to od nas očekuju", poručio je Maras.  Ustvrdio je kako nakon Reinera, sada i Petrov pokušava nametnuti zastupnicima da ne govore ništa osim onoga što oni žele, odnosno što je po zakonu i Poslovniku.  Petrov je ranije, zbog ocjene da je govorila mimo teme, Ireni Petrijevčanin Vuksanović (HDZ) izrekao opomenu, na što mu je zastupnica uzvratila da bi se predsjedavajući trebali uskladiti u načinu vođenja sjednice, jer neki zastupnicima dopuštaju sve, a neki ništa. Najugroženija kategorija u Saboru su zastupnici koji su normalni, kulturni i obrazovani u ovim okolnostima, rekla je zastupnica.  U njenu je obranu stao Arsen Bauk (SDP), a Silvano Hrelja (HSU) prozvao Petrova da u 14 godina, koliko on sjedi u Saboru, "nitko nikada nije tako nasrtao" na usmjeravanje rasprave, odnosno ustrajavanje da se strogo drži teme. "Ne razumijem od kuda vam nervoza, zašto želite sterilnost u raspravama", upitao je Petrova.  Predsjednik Sabora odgovara da kod izricanja opomene Petrijevčanin Vuksanović nije ulazio u sadržaj izlaganja, nego je upozorio da se kroz repliku može osvrnuti na izlaganje drugog zastupnika. Nisam ukidao slobodu govora, nego pozivam da koristimo poslovničke mogućnosti, radi konstruktivne rasprave, poručio je Petrov.----------------------------------- 10:53 - SDP-ova saborska zastupnica Sabina Glasovac upozorila je u četvrtak na probleme s kojima se suočavaju udruge koje osiguravaju pomoćnike u nastavi za djecu s teškoćama, te pozvala Vladu da za pomoćnike osigura plaće.  Ako se nešto ne učini u idućih pet dana, djeca s teškoćama u razvoju ostat će bez pomoćnika, jer Ministarstvo znanosti nije osiguralo isplatu plaća za prosinac, a ukoliko se takvo stanje ponovi i u siječnju i veljači, udruge će već 1. veljače morati otpuštati pomoćnike u nastavi, pa će djeca ostati bez njih, upozorila je Glasovac nakon saborske stanke koju je zatražilo više klubova.  Zastupnica tumači kako se sve to događa jer Vlada još nije donijela uredbu o rasporedu lutrijskih sredstva, iz kojih se financiraju pomoćnici u nastavi.  Ako djeca s teškoćama nisu prioritet ove Vlade, što jest, upitala se Glasovac, prozivajući resorno Ministarstvo znanosti da je u proteklih sto dana bilo samo generator problema i afera. "Dok ne bude kasno, ima još par dana, molim Vladu da presječe ovaj šok, nevjericu i strah koji vlada kod roditelja, asistenata, udruga, da osigura plaće za pomoćnike u nastavi djeci s teškoćama. Ne možemo žmiriti na ovakve stvari, molim vas učinite nešto u iduća 24 sata", poručila je Glasovac.  Branko Hrg (Klub HDS/HSLS/ HDSSB) upozorio je na opsežnu dokumentaciju koja se traži od udruga kad se prijavljuju na natječaje za "određena sredstva", što mnoge odbija od prijava na natječaj za dodjelu sredstava.  "Dolazimo u suludu situaciju, lakše se kandidirati za predsjednika države, jer treba manje potvrda i obrazaca nego za neka sredstva od 500 kuna u nekoj općini s proračunom od milijun kuna, ustvrdio je Hrg.  Takvu situaciju pripisuje Zakon o udrugama iz 2014. i na temelju njega godinu kasnije donijeta Uredba o financiranju udruga. Ta uredba ubija rad udruga u lokalnim sredinama, ljudi odustaju od angažmana, jer ne žele skupljati deseteke obrazaca i potvrda, upozorio je Hrg te od Vlade zatražio da "pod hitno" revidira Uredbu. --------------------------------------- 10:12 - Asistetnti u nastavi, terminal za putnike u luci Gruž, financiranje udruga te dopunsko zdravstveno osiguranje, teme su po kojima su zastupnički klubovi u četvrtak ujutro na početku saborskog zasjedanja zatražili već uobičajenu stanku. O mogućim problemima oko asistenata u nastavi želi progovoriti SDP. Most stanku traži zbog terminala za putnike u luci Gruž u Dubrovniku, Klub HDS/HSLS/HDSSB stanku je zatražio kako bi se osvrnuli na finaciranje udruga, a HNS/HSU na dopunsko zdravstveno osiguranje.