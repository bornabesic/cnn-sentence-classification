Ilustracija: FAH ISTRAGU zrakoplovne nesreće koja se u subotu dogodila kod Mostara i u kojoj je poginulo pet osoba, od kojih troje djece, preuzelo je Državno odvjetništvo BiH, a tijekom dana će se obaviti obdukcija nastradalih te će posebni ekspertni tim započeti raditi na rasvjetljavanju uzroka nesreće.  "Tužiteljstvo BiH je preuzelo voditi ovaj predmet. Danas će se obaviti obdukcija poginulih. Ekspertni tim danas će utvrđivati tehničke karakteristike i ispravnost letjelice", rekla je za medije u Mostaru glavna državna odvjetnica Gordana Tadić koja je obišla mjesto nesreće. Po njezinim navodima istragu je preuzelo Državno odvjetništvo BiH jer su njihovi tužitelji članovi odbora za zračnu sigurnost i obučeni su za rad u ovakvim situacijama. Glavna državna tužiteljica nije mogla govoriti u uzrocima nesreće dok se ne okonča rad ekspertnog povjerenstva i tužiteljska istraga, te ispitaju svjedoci. Ne zna se koliko će istraga trajati Zamjenik direktora Uprave za civilno zrakoplovstvo BiH (BHDCA) Marinko Šimunović izjavio je da se pouzdano ne zna koliko će trajati istraga o uzrocima zrakoplovne nesreće. "Logično bi bilo da istraga bude završena u roku od 30 dana, ali mi ne možemo u ovom trenutku reći šta sve treba uzeti u obzir i koje elemente treba istražiti. Kada je riječ o letjelicama koje su starije u registru, onda su moguće i neke druge okolnosti", pojasnio je Šimunović. Prema neslužbenim medijskim navodima uzrok nesreće mogao bi biti povezan sa zdravstvenim problemima pilota.