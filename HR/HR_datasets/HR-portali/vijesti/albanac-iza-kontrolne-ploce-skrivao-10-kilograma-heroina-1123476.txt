Državljani Albanije (40) pritvoren je nakon što je prošlog tjedna uhićen na graničnom prijelazu Karasovići dok je krijumčario skoro 10 kilograma heroina. Događaj se zbio u četvrtak kasno navečer, a sudac istrage Županijskog suda u Dubrovniku u nedjelju mu je odredio jednomjesečni istražni zatvor zbog opasnosti od bijega i opasnosti od ponavljanja djela. Kako je priopćila dubrovačka policija, vozilo albanskih oznaka kojim je upravljao 40-godišnjak zaustavljeno je na graničnom prijelazu Karasovići. U vozilu je osim 40-godišnjaka bila i njegova 62-godišnja suputnica. Pregledom vozila, policajci i carinici uočili su preinake na vozilu pa je zatražen nalog suca istrage radi pretrage vozila. Kada su pretražili vozilo, heroin su našli skriven u posebno izrađenom spremniku kontrolne ploče u unutrašnjosti vozila. Heroin je bio pakiran u 18 paketa, a ukupno je bilo malo manje od 10 kilograma. Albanac je potom priveden na kriminalističko istraživanje, nakon čega je doveden pred suca istrage koji mu je odredio jednomjesečni istražni zatvor. Njegova je suputnica nakon ispitivanja na policiji puštena na slobodu. Policija nije navela kolika je vrijednost zaplijenjene droge, no zato su se pohvalili da su na području PU dubrovačko - neretvanske posljednjih godina imali 56 većih zapljena u kojima su zaplijenili preko tone marihuane, oko 5,5 kilograma kokaina, 21 kilogram hašiša te preko 45.000 tableta koje se nalaze na popisu droga. Istovremeno su u četiri odvojena slučaja zaplijenili i oko 60 kilograma heroina. >> Hrvatski državljanin uhićen u Beogradu s drogom vrijednom više od 240.000 eura >> Kod Metkovića otkrivena velika plantaža, zaplijenjeno 192 kg marihuane 