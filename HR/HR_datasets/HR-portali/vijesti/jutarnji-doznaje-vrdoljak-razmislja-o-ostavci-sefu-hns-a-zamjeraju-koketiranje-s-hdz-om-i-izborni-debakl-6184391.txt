Predsjednik HNS-a Ivan Vrdoljak razmišlja da ovih dana podnese ostavku na čelnu poziciju u stranci, potvrđuju izvori bliski šefu narodnjaka, jer nije uspio progurati svoju ideju da idu u koaliciju s HDZ-om na nacionalnoj razini. Drugi razlog su i loši rezultati HNS-a u Varaždinskoj županiji gdje je njihov kandidat Predrag Štromar izgubio vlast od bivšeg predsjednika HNS-a Radimira Čačića, a mnogi u stranci vjeruju da je Vrdoljakovo koketiranje s HDZ-om doprinijelo tom rezultatu. Isti razlozi navode se i kada je riječ o gubitku Anke Mrak Taritaš u Zagrebu, a mnogi smatraju da njegovi dogovori s HDZ-om nisu puno doprinijeli niti u izbornoj utrci u Dubrovniku, gdje je HDZ-ov Mato Franković dobio Valentina Dujmovića. - Vrdoljak intenzivno razmišlja o podnošenju ostavke - kratko je poručio njegov bliski suradnik u noći drugog kruga lokalnih izbora. Vrdoljakova ostavka počela se tražiti još večeras kada je bivši gradonačelnik Dubrovnika i član predsjedništva HNS-a Andro Vlahušić za Jutarnji rekao kako će zbog loših izbornih rezultata i koketiranja s HDZ-om zatražiti da Vrdoljak do ponoći podnese ostavku, a u tome ga je podržala i Vesna Pusić iz stožera Anke Mrak Taritaš u Zagrebu. Nemušto se Vrdoljak počeo izvlačiti da je priča o ulasku u Vladu s HDZ-om bila spin kako bi Anki Mrak Taritaš olakšao izbornu utakmicu, jer je, rekao je, na taj način nju pokušao udaljiti od stranačke etikete. HNS-ovci su takvo objašnjenje odbacili s gnušanjem i prozvali Vrdoljaka da laže. Vrdoljaku bliski izvori sada kažu da on intenzivno razmišlja o tome, ali ne zato što to od njega netko traži, nego iz moralnih razloga.