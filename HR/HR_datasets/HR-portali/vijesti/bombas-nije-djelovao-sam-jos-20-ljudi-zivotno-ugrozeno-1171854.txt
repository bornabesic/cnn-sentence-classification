Bombaš samoubojica koji je u ponedjeljak navečer na koncertu u Manchesteru ubio 22 ljudi, a 59 ranio poznat je otprije sigurnosnim službama i vjerojatno nije djelovao sam, objavila je britanska ministrica unutarnjih poslova Amber Rudd. Rudd je također rekla da ju "iritira" činjenica da su informacije o istrazi napada američke sigurnosne službe plasirale u javnost prije nego je britanska policija bila spremna objaviti ih. Policija je kazala da je bombaš samoubojica Salman Abedi ((22) rođen u Manchesteru te da su mu roditelji libijskog podrijetla. Rudd je kazala kako vjeruje da se Abedi nedavno vratio iz Libije gdje se radikalizirao. "Izgleda moguće, vjerojatno, da on ovo nije učinio sam tako da sigurnosne službe i policija nastavlja slijediti tragove kako bi osigurali da prikupe sve informacije", rekla je Rudd za BBC radio. Upitana je li Abedi već otprije bio poznat sigurnosnim službama, rekla je: "Sigurnosne službe znaju mnogo ljudi, to ne znači da se očekuje da uhite svakoga tko im je poznat ali ovo je netko za koga su znali otprije i sigurna sam da ćemo znati više kada se ova istraga zaključi". Rudd je također kazala kako je "britanska policija bila vrlo jasna" da želi odsad kontrolirati val informacija. "Bila sam vrlo jasna s našim (američkim) prijateljima da se to ne smije ponoviti". Britanska policija objavila je i da je rasporedila dodatni broj policajaca na ulicama Londona te da će rasporediti i vojsku, njih do 3.800 u gradovima širom Britanije kod ključnih mjesta. To se u Londonu odnosi na Buckinghamsku palaču, Downing Street, veleposlanstva i Westminstersku palaču. Britanska premijerka Theresa May kazala je u utorak da se razina prijetnje sada smatra kritičnom, što znači da se radi o "neposrednoj opasnosti" od napada.  Osumnjičeni vjerojatno bio u Siriji Britanski istražitelji rekli su francuskim vlastima da je osumnjičeni  za bombaški napad u Manchesteru  vjerojatno putovao u Siriju, rekao je francuski ministar unutarnjih poslova Gerard Collomb u srijedu. "Znamo samo ono što su nam rekli britanski istražitelji - netko tko je britanskog državljanstva, podrijetlom iz Libije, tko se odjednom nakon puta u Libiju a zatim vjerojatno u Siriju, radikalizirao i odlučio izvesti ovaj napad", rekao je Collomb za BFMTV. Naglasivši kako je znao da je Abedi bio u Siriji, Collomb je rekao da je to bila informacija koju su imale francuska i britanska obavještajna služba. Upitan vjeruje li da je Abedi imao pomoć mreže, Collomb je rekao: "Zasad to ne znamo, moguće je. U svakom slučaju, potvrđeno je da je imao veze s Daeshom (Islamskom državom)" 20 ljudi životno ugroženo  Oko 20 ljudi životno je ugroženo zbog vrlo teških ozljeda nakon samoubilačkog bombaškog napada, priopćeno je pak iz zdravstvenih izvora. "Sada liječimo 64 ljudi ... među njima 20 zahtijeva vrlo hitnu medicinsku pomoć", rekao je Jon Rouse, voditelj zdravstvene službe u manchesterskom okrugu. "U ranjavanju stradali su im glavni organi, teške ozljede udova i neki od njih trebat će vrlo dugo liječenje i potporu. To su vrlo teške ozljede", naglasio je.