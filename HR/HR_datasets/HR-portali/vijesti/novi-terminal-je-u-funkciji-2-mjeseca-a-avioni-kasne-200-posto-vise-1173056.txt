Novi terminal Zračne luke Franjo Tuđman u funkciji je već dva mjeseca, no iskustva avioprijevoznika koji koriste usluge novog zagrebačkog aerodroma nisu najbolja. Avioprijevoznici s kojim smo razgovarali kažu da su se kašnjenja njihovih zrakoplova drastično povećala otkako su prešli na novi terminal. Prosječno kašnjenje zrakoplova, tvrde, povećano je na 19 minuta, a broj kašnjenja aviona povećan je 200 posto! Jedan od glavnih problema s kojima se suočavaju je mali broj stajanki za zrakoplove u špicama prometa, pogotovo u onoj između 12 i 15 sati kad s Plesa ima 17 polazaka, a stajanki na novim terminalu je samo 13. Stoga oni koji ne stanu ispred novog terminala moraju na stajanki ispred stare zgrade. A to znači onda kašnjenje jer se i putnici i prtljaga moraju prevoziti sa starog na novi terminal i obratno. Pritom su i oprema i radnici zračne luke raštrkani na dva mjesta pa ne uspiju na vrijeme opslužiti ni avione koji su na stajankama novog terminala. Avioprijevoznici tvrde i da je na zračnoj luci premalo osoblja, da putnici prekasno stižu na ukrcaj zbog prezagušenosti na nekim točkama na aerodromu, poput kontrole putovnica. Poseban je pak problem prtljaga koju putnici u dolasku predugo čekaju pa to može potrajati i dulje od pola sata. Tu je problem, kažu, premalo ljudi koji rade u sortirnici prtljage. Kašnjenja u predstojećim ljetnim mjesecima mogla bi biti još veća jer će biti znatno više putnika. U travnju je preko te zračne luke prolazilo dnevno oko 5500 putnika, a u špici sezone ta će se brojka popeti na gotovo 10.000. U Croatia Airlinesu, koja čini 50 posto prometa na Plesu, kažu da ulažu zajedničke napore s da se sve prepreke u operativnom poslovanju zračne luke riješe što prije, i to na zadovoljstvo putnika. U ZL Franjo Tuđman priznaju da je u travnju došlo do “određenog povećanja kašnjenja zbog različitih tehničkih i prometnih razloga”. Navode da se najveći dio kašnjenja odnosi se na kašnjenja zrakoplova u dolasku i analogno tome uslijedilo je kašnjenje u odlasku iz Zagreba. Naglašavaju da su se kašnjenja znatno smanjila u svibnju.