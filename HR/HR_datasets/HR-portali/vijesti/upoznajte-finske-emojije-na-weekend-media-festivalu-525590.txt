Finskom ne šetaju polarni medvjedi, ali Djed Božićnjak jest finski državljanin, a istina je i da Finci imaju riječ za opijanje kod kuće, u potpunoj samoći i donjem rublju - kalsarikännit. Te i slične neobične običaje, emocije, omiljene psovke i mitove o svojoj zemlji, Finci su pretvorili u jednu od najuspješnijih digitalnih PR kampanja za koju su dobili mnoštvo međunarodnih nagrada. Kako su u tome uspjeli, moći će iz prve ruke doznati sudionici jubilarnog desetog izdanja Weekend Media Festivala. Osnova kampanje su 62 emojija koji predstavljaju Finsku na simpatičan i ironičan način, čineći prvi nacionalni set emoji simbola koje svatko može skinuti na mobitel, a vidjelo ih je već oko 250 milijuna ljudi diljem svijeta. U Rovinju će ih iz prve ruke predstaviti Petra Theman, ravnateljica javne diplomacije Ministarstva vanjskih poslova i glavna tajnica Finskog promidžbenog odbora.  „Finska ima mnogo prednosti, kao i neke slabosti, baš kao i svaka zemlja. Pristup komunikaciji branda zemlje na ovakav iskren, autentičan načinu privukao je nevjerojatan interes i brojne nove kontakte i suradnje“, ističe Petra Theman, čije predavanje o ovom projektu i digitalnom brendiranju zemlje nosi naslov 'Finski emojiji, analiza slučaja digitalne diplomacije današnjice'. Deseti Weekend Media Festival ove se godine održava od 21. do 24. rujna u prostorima stare Tvornice duhana u Rovinju, pod generalnim pokroviteljstvom Adris grupe. U svom prvom desetljeću Weekend je ugostio gotovo 45.000 sudionika: 1.000 govornika, 35.000 medijskih, marketinških i PR profesionalaca, 3.500 studenata i 5.000 akreditiranih novinara iz cijele regije. Pozicionirao se kao najveći komunikacijski festival u jugoistočnoj Europi, a prvi je najavio i neke od top trendova poput mobilnog oglašavanja, native oglašavanja, digitalizacije, programmatica i blockchaina. Weekend nije rezerviran samo za predavanja i diskusije, već je i mjesto za partyje i networking koji će ove godine biti podignuti na novu razinu. Pomno osmišljen glazbeni program oduvijek je bio jedan od najjačih aduta festivala, a ove godine će biti i iznenađenja prilagođenih velikom jubileju.