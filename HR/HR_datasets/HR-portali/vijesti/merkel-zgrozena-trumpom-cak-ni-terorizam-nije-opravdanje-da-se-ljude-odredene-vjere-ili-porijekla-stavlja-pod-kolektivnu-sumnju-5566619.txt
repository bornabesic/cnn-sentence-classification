Njemačka kancelarka Angela Merkel oštro je u nedjelju reagirala na zabranu ulaska izbjeglica i građana nekih muslimanskih zemalja u SAD koju je proglasio novoizabrani američki predsjednik Donald Trump. „Njemačka kancelarka je uvjerena da ni prijeko potrebna i odlučna borba protiv terorizma ne opravdava stavljanje građana određenog porijekla ili vjere pod kolektivnu sumnju“, poručio je glasnogovornik njemačke vlade Steffen Seibert. On je izjavio kako će njemačka vlada preispitati dalje korake s obzirom na posljedice koje bi najnovija odluka iz Washingtona mogla imati po njemačke državljane koji su u posjedu i državljanstva neke od zemalja pogođenih novim mjerama o zabrani ulaska u SAD. Seibert je naglasio kako će se njemačka vlada zauzeti za interese ovih građana. Seibert je rekao kako je Merkel tijekom jučerašnjeg telefonskog razgovora s Trumpom izrazila svoje žaljenje zbog uvedenih zabrana. Od zabrane ulaska u SAD su pogođeni mnogi njemački državljani koji su istodobno i državljani zemalja koje ne izdaju ispis iz svojih knjiga državljana poput Irana. Od zabrane ulaska u SAD je pogođen i političar stranke Zeleni i potpredsjednik njemačko-američke parlamentarne skupine Omid Nouripour, koji je rođen kao državljanin Irana. Mnogi iranski državljani su prebjegli u Njemačku pred islamistima tijekom Iranske revolucije krajem sedamdesetih. Seibert je u svom priopćenju ukazao i na Ženevsku konvenciju o izbjeglicama koja nalaže prihvat izbjeglica iz humanitarnih razloga. „Sve zemlje potpisnice su obvezne držati se ove konvencije, a to je kancelarka Merkel istaknula i tijekom razgovora s Donaldom Trumpom“, rekao je Seibert.