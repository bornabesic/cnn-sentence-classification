Ekspertna skupina za kurikularnu reformu dala je rok ministru znanosti, obrazovanja i sporta Predragu Šustaru da se danas do 10 sati očituje o njihovim zahtjevima. U suprotnom najavljuju kako će odstupiti. Zahtijevaju da ministar odbaci zaključke saborskog Odbora za znanost, koji smatra da ekspertnu skupinu treba proširiti s deset članova iz različitih područja kako bi u proširenom sastavu razmotrili prijedloge iz stručne i javne rasprave i primijenili one koje ocijene relevantnima. Članovi stručne skupine smatraju da se tako zapravo njima iskazuje nepovjerenje, a reforma obrazovanja - prekida piše HRT. Ministrov odgovor još nije poznat, a on je svoju konferenciju za novinare najavio tek za petak. Voditelj Strategije razvoja obrazovanja prof. dr.sc. Neven Budak izjavio je u Studiju 4 kako očekuje da će Ekspertna skupina podnijeti ostavku jer nije dobila primjereni odgovor od Ministarstva. Članica Saborskog odbora za obrazovanje Sanja Putica (HDZ) je kazala kako ne želi prejudicirati. Dodala ja kako je Saborski odbor u nekoliko navarata proveo kvalitetnu raspravu o kurikularnoj reformi i žao joj je "što su u ovom slučaju u pitanje dovedena legalnost Sabora i Odbora kao institucije". Budak joj je odgovorio kako je upravo Sabor donio Stretegiju obrazovanja, znanost i tehnologije - u kojoj jasno piše da je formiranje ekspertnog tima za kurikuarnu reformu u nadležnosti Stručnog povjerenstva za provedbu strategije obrazovanja - ne Ministarstva i Odbora. Saborski odbor niti se s nama konzultirao, i očito je u igri intencija da se u proces uvuku ljudi koji će raditi na sadržaju kurikuluma. "Ne radi se o supervizorstvu, nego o okupljanju više ljudi kako bi se donijele kvalitetnije promjene", poručila je Putica. "Ova Vlada ničim nije pokazala da neće podržati kurikularnu reformu", dodala je.