Foto: Hina  PRVIH petero od ukupno 21 svjedoka iz Srbije, koji bi trebali svjedočiti putem video veze, ispitano je na suđenju za ratni zločin Draganu Vasiljkoviću, poznatijem kao kapetan Dragan, na splitskom Županijskom sudu.  Izvanraspravno je ročište bilo zatvoreno za javnost, a trebalo bi potrajati sve do utorka tijekom čega će se u pet dana video vezom ispitati ukupno 21 svjedok koje je predložila Vasiljkovićeva obrana. Ako Županijsko državno odvjetništvo ili branitelj optuženog Vasiljkovića ne iznesu nove prijedloge taj bi dokazni postupak uskoro mogao završiti s obzirom na to da su ranije saslušani svi svjedoci optužbe. Dugačak popis optužbi  Vasiljković je optužen da je kao zapovjednik Jedinice za posebne namjene u sastavu paravojnih srpskih postrojbi, odnosno zapovjednik Nastavnog centra za obuku pripadnika specijalnih postrojbi Alfa, postupao protivno odredbama Ženevske konvencije. Na teret mu se stavlja da je tijekom lipnja i srpnja 1991. u zatvoru na kninskoj tvrđavi te tijekom veljače 1993. u Bruškoj kod Benkovca mučio, zlostavljao i usmrćivao zarobljene pripadnike hrvatske vojske i policije.  Uz to je optužen i da je tijekom srpnja 1991. u Glini, u dogovoru sa zapovjednikom tenkovske jedinice JNA, izradio plan napada na tamošnju policijsku postaju te prigradsko naselje Jukinac, sela Gornji i Donji Viduševac, a potom i njihovo zauzimanje. Tijekom napada su oštećeni i uništeni civilni objekti, stanovništvo natjerano na bijeg, opljačkana je imovina, a ubijeni su i ranjeni civili od kojih i jedan strani novinar.