NAKON noćašnjeg požara koji je malo iza 20 sati zahvatio otvoreno skladište CE-ZA-R-a Centra za reciklažu, članice C.I.O.S. grupe, u zagrebačkom naselju Jankomir, oglasila se Zelena akcija. Traže hitno sankcioniranje svih odgovornih i privremeno oduzimanje dozvole za rad CE-ZA-R-u. Njihovo priopćenje donosimo u cijelosti. "Zahtijevamo detaljnu istragu uzroka čestih nesreća u C.I.O.S.-u dok se jasno ne utvrde sigurnosne mjere, način provođenja te sustav nadzora kojima će se spriječiti buduća ugrožavanja zdravlja građana. Treći požar u posljednje tri godine  Podsjećamo, sinoćnji požar već je treći takav događaj u posljednje 3 godine. Niski sigurnosni standardi u tvrtki CE-ZA-R, dijelu C.I.O.S. grupe, evidentno ugrožavaju sigurnost građana i građanki cijelog zapadnog dijela Zagreba, a možda i šire. Prvi veliki požar izbio je u travnju 2014. kada ga je gasilo 120 profesionalnih vatrogasaca, a na terenu je bilo 40-ak vatrogasnih vozila. Drugi slučaj bio je u kolovozu 2015. kada je požar, srećom, bio nešto manjih razmjera. Nažalost, ovaj posljednji, treći požar, bio je najveći, a moralo ga je cijelu noć gasiti 135 vatrogasaca. Nadležne službe tvrde kako nije došlo do narušavanja kvalitete zraka Zabrinjavajuće je da nadležne službe, svaki put kada dođe do požara u ovoj tvrtki Petra Pripuza, tvrde kako nije došlo do većeg narušavanja kvalitete zraka niti opasnosti za građane od plinova nastalih kao produkt sagorijevanja, u što je teško povjerovati. Nužno je odmah postaviti više mjernih stanica u cijelom zapadnom dijelu grada te u realnom vremenu objavljivati podatke o koncentracijama štetnih tvari u zraku, zajedno s uputama kako građani i građanke trebaju postupati da se zaštite. Podsjetimo, na početku trenutnog mandata gradonačelnika Bandića bila su česta medijska nagađanja o namjeri Grada da privatizira uslugu odvoza komunalnog otpada, a uglavnom se spekuliralo kako je za taj posao izuzetno zainteresiran C.I.O.S. Gospodarenje otpadom bi trebalo ostati u domeni javnih tvrtki Učestali akcidenti u CE-ZA-R-u nam jasno daju do znanja da gospodarenje otpadom mora ostati u domeni javnih tvrtki, gdje postoji barem nešto veća razina kontrole i poštivanje sigurnosnih standarda. Izuzetno nam je drago da u sinoćnjoj nesreći nitko nije stradao te se nadamo da će se poduzeti sve kako se ovakve nesreće ne bi ponavljale. Smatramo kako je krajnje vrijeme za kaznu C.I.O.S.-u, suspenziju rada postrojenja CE-ZA-R, reviziju rada službi koje mjere onečišćenje zraka kao i objavu svih ugovora između C.I.O.S.-a i Grada Zagrabe jer smatramo da je u javnom interesu znati za poslove Grada s tvrtkom gdje se svako malo desi požar. S obzirom na to da tvrtka C.I.O.S. zbog ove nesreće neće imati troškove daljnjeg zbrinjavanja otpada koji je izgorio, možda se građani opravdano pitaju je li ovaj požar slučajan."