Ministar zaštite okoliša i energetike Slaven Dobrović donio je u četvrtak odluke o financiranju II. faze projekata razvoja vodoopskrbe i odvodnje u Osijeku i Poreču, a riječ je o projektima ukupne vrijednosti 609 milijuna kuna koji će se sufinancirati EU sredstvima kroz Operativni program Konkurentnost i kohezija. Tim odlukama omogućujemo nastavak realizacije dva iznimno važna projekta izgradnje vodnokomunalne infrastrukture u Osijeku i Poreču. To će doprinijeti povećanju kvalitete života stanovnika tih dvaju gradova i većoj razini zaštite okoliša, rekao je ministar Dobrović. Ministarstvo zaštite okoliša i energetike u priopćenju podsjeća da je provedba projekata u Osijeku i Poreču započela i sufinancirala se kroz prethodni operativni program Zaštita okoliša 2007. - 2013., a da je donošenjem odluka o financiranju II. faze stvoren preduvjet za nastavak njihovog sufinanciranja EU sredstvima u narednom razdoblju. Projekt poboljšanja vodnokomunalne infrastrukture grada Osijeka – faza II ukupno je vrijedan 250.849.670 kuna s PDV-om, a sufinancirat će se sa 73,09 posto iznosa prihvatljivih troškova. 'Projekt Osijek' obuhvaća potrebna ulaganja u sustave javne vodoopskrbe i javne odvodnje na području aglomeracije Osijek i Bilje/Darda te pročišćavanja otpadnih voda izgradnjom sustava javne odvodnje i uređaja za pročišćavanje otpadnih voda te izgradnjom uređaja za pročišćavanje pitke vode s posebnom tehnologijom uklanjanja arsena s ciljem osiguranja isporuke zdravstveno ispravne vode. 'Projekt  Poreč' - Sustav odvodnje i uređaji za pročišćavanje otpadnih voda grada Poreča – faza II ukupno je vrijedan 358.178.431 kuna, a udio sufinanciranja EU sredstvima je 74,01 posto prihvatljivih troškova. Projekt Poreč obuhvaća ulaganja u sustave javne odvodnje i pročišćavanja otpadnih voda na području četiri aglomeracije (Poreč- jug, Poreč-sjever, Lanterna i Vrsar) izgradnjom sustava javne odvodnje i ukupno četiri uređaja za pročišćavanje otpadnih voda s ciljem postizanja dobrog stanja voda, odnosno mora.