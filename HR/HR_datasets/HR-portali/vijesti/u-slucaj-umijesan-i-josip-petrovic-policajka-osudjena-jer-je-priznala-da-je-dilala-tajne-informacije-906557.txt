Foto: Hina, 123rf POLICAJKA Anita Zorko na zagrebačkom je Županijskom sudu priznala da je sudjelovala u kupoprodaji podataka o tajnim istragama, zbog čega je krajem siječnja ove godine potvrđena optužnica protiv petnaest osoba, među kojima je i sedmero policajaca te nekoliko poznatih poduzetnika.  Temeljem sporazuma s Uskokom Zorko je na pripremnom ročištu koje je vodio sudac Tomislav Juriša uvjetno osuđena na 10 mjeseci zatvora u koji neće ići ako u naredne četiri godine ne ponovi nedjelo. Osim toga zabrano joj je i obavljanje djelatnosti u državnoj službi na tri godine.  Pripremno ročište na kojem će se odrediti početak suđenja ostalim optuženicima nastavit će se 23. rujna, doznaje se na sudu.  Riječ je o optužnici, potvrđenoj iz trećeg pokušaja, u kojoj su uz policajce Vjekoslava Drnića, Andreu Kožić, Marka Svalinu, Branka Damjanovića, Tomislava Jerkića, Slavicu Perko i Selmu Abadžić, optuženi i "mozgovi" organizacije - Vladimir Rajić i Igor Mlinar, ali i bivši direktor u Ini Josip Petrović te osječki poduzetnik Željko Biloš.  Dugogodišnja službenica Odjela gospodarskoga kriminaliteta zagrebačke policije Anita Zorko je, prema pisanju medija nakon pokretanja istrage Drniću, bivšem kolegi iz Odjela, te kandidatu za nečelnika toga odjela, predavala dokumente koje je ovaj kasnije proslijeđivao ostalim.  'Ugrožene neke od najvažnijih tajnih istraga'  Cijeli slučaj koji je, po riječima bivšeg glavnog državnog odvjetnika Mladena Bajića u čije je vrijeme pokrenut, ugrozio neke od najvažnijih tajnih istraga, počeo se rasvjetljavati nakon što su u rujnu 2012. zbog curenja informacija iz tajnih istraga uhićeni policajci Drnić i Svalina, pripadnik posebnog policijskog odjela za borbu protiv korupcije i organiziranog kriminaliteta (PNUSKOK).  Tužiteljstvo tvrdi da su Rajić i Mlinar još 2010. došli na ideju da od policajaca izvlače informacije koje su kasnije prodavali zainteresiranima, dok bi policajce, osim novcem, 'namirivali' građevinskim materijalom, plastičnim operacijama pa čak i obećanjima o napredovanju u službi.  Uskok u optužnici navodi da su, prema dogovoru Rajića i Mlinara, Drnić i Krpina od Svaline tražili da im, uz odgovarajuću nagradu, dostavlja podatke o osobama koje su pod kriminalističkim istraživanjima i tzv. posebnim dokaznim radnjama, ali i transkripte razgovora te sudske naloge na temelju kojih su se provodile posebne dokazne radnje.  Podatke koje nisu mogli dobiti preko Svaline navodno su nabavljali od ostalih osumnjičenih policajaca iz Službe gospodarskog kriminaliteta, Ravnateljstva policije ili PNUSKOK-a.  U razotkrivanju lanca korumpiranih policajaca koji su prodavali službene podatke Uskok je navodno snimio sate telefonskih razgovora, a navodno su, među ostalim, 'na tržištu' bile informacije o Ivi Sanaderu, Milanu Bandiću, Hrvoju Petraču, narkobiznisu, kao i osjetljivim slučajevima poput afere u HAC-u.