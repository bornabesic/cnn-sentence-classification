Screenshot: YouTube DONALD Trump otpustio je direktora FBI-a Jamesa Comeyja, koji je vodio istragu o navodnoj povezanosti Trumpovog tima s Rusijom, javljaju svjetski mediji.  Glasnogovornik Bijele kuće Sean Spicer izjavio je da je Comey "otpušten i uklonjen iz ureda". Trumpu su ovaj potez navodno savjetovali glavni državni tužitelj Jeff Sessions i njegov zamjenik Rod Rosenstein, čime su šokirali Washington.  Javnost strahuje od ustavne krize  Demokrati su brzo reagirali i upozorili da će ovaj potez izazvati ustavnu krizu, jer se Trump njime riješio čovjeka koji je predvodio istragu protiv njega.  Senator Dick Durbin pozvao je Bijeli kuću da objasni hoće li se istraga o upletenosti Rusije u izbore nastaviti te dodao da bi "svaki pokušaj da se zaustavi istraga FBI-a izazvao vrlo ozbiljne rasprave o ustavu".  Trump: "Moramo pronaći vodstvo koje vraća povjerenje i sigurnost"  Trump je u izjavi rekao da će potraga za novim direktorom "početi odmah". U otkaznom pismu Comeyju zahvalio mu je što ga je "tri puta obavijestio da nije pod istragom".   Također je napisao da se "slaže s mišljenjem Ministarstva pravosuđa da on nije sposoban učinkovito voditi FBI": "Moramo pronaći novo vodstvo, koje javnosti vraća povjerenje i sigurnost", rekao je Trump.  "Prešao je granicu"  Član zastupničkog Obavještajnog odbora Eric Swallwell rekao je da bi Comeyjev otkaz "trebao prestraviti sve i jednog Amerikanca, bez obzira na to za koga su glasovali".  "Izvršenje pravde mora ostati slobodno od političkih utjecaja, a predsjednik Trump je upravo prešao tu granicu", rekao je Swallwell. "Comey je častan i pošten čovjek" Nekoliko članova Kongresa, uključujući republikanskog senatora Johna McCaina, pozivaju na osnivanje nezavisne komisije za istragu veze predsjednika i Rusije. McCain je izjavio da je Comey "častan i pošten čovjek". Nekoliko demokrata usporedilo je ovaj potez sa skandalom bivšeg predsjednika Richarda Nixona. John Conyers je izjavio da je Trump njime doveo državu na rub ustavne krize.