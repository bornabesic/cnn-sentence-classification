Ruski predsjednik Vladimir Putin i srbijanski premijer Aleksandar Vučić razgovarali su u Pekingu o izjavama albanskih dužnosnika i “pokušajima da se kreira tzv. velika Albanija", piše beogradski tisak. Putin i Vučić su, kako navode Večernje novosti, ocijenili da sve učestalije prijeteće izjave političkih predstavnika Albanaca “predstavljaju potencijal za sukobe”. Srbijanski mediji objavili su u nedjelju izjavu bivšeg zapovjednika OVK Ramusha Haradinaja koji je zaprijetio da će, ukoliko  Washington i Bruxelles ne pomognu u sređivanju stvari između Kosova i Srbije, “Albaanci sami odraditi taj posao”. Haradinaj zahtijeva i da se iz Ustava Srbije izbaci preambula kojom je Kosovo navedeno kao neotuđivi dio njezina državnog teritorija. Izaslanstvo Srbije, koje u glavnom gradu Kine predvodi premijer Vučić, sudjeluje na međunarodnom forumu "Pojas i put - međunarodna suradnja". 