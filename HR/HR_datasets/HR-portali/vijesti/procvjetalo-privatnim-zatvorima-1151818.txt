Američki državni tajnik Rex Tillerson i ministar domovinske sigurnosti John Kelly zaputili su se u Meksiko, a glavna tematika njihovih razgovora s meksičkim predsjednikom Enriqueom Peñom Nietom nije zid na granici s tom zemljom, već nova imigracijska politika i nove smjernice prema kojima se u vrlo velikoj mjeri olakšava deportacija svih ilegalnih imigranata u Meksiko bez obzira na to jesu li oni državljani te ili neke druge zemlje. Uz to, one će omogućiti da se deportiraju apsolutno svi imigranti koji nisu u zemlju ušli na zakonit način i nemaju nikakvih dokumenata. Prema nekim izračunima, takvih bi ljudi u SAD-u moglo biti najmanje 7 milijuna. Za sada je nejasno mogu li SAD prisiliti Meksiko da prihvate sve te imigrante. Ništa bez dogovora Šef meksičke diplomacije Luis Videgaray već je Tillersonu rekao da njegova zemlja ne može prihvatiti nikakve unilateralne mjere koje nameće SAD bez ikakvih dogovora s Meksikom. Iako je i Barack Obama deportirao sve one ilegalce koji su počinili neko kazneno djelo, nove smjernice su tako široke da se na temelju njih može deportirati bilo koji ilegalni imigrant i to praktički odmah nakon što ih policija uhvati. Jedini spas za njih je čvrsti i nepobitni dokaz da su u SAD-u proveli više od dvije godine. Do sada su mogli ostati svi oni koji su dokazali da su u SAD-u više od dva tjedna. – Meksiko neće prihvatiti nikoga zato što mi to ne moramo i zato što to nije u interesu naše zemlje. Mi također kontroliramo naše granice i to ćemo i nadalje činiti – kazao je Luis Videgaray i naglasio kako će se obratiti Ujedinjenim narodima kako bi obranio slobode i prava Meksikanaca koje oni imaju po međunarodnom pravu. Sve ovo puno je ozbiljniji i eksplozivniji problem od izgradnje zida na granici zbog kojeg je na samom početku Trumpova mandata izbio otvoreni politički sukob s Meksikom. “Lijepi zid” u labirintu Čini se da je taj “lijepi zid”, kako ga je predsjednik nazvao, zaglavio negdje u labirintu washingtonske birokracije koja nikako ne vidi zašto bi se 23 milijarde dolara potrošilo na nešto tako beskorisno. Nakon objave smjernica vrijednost dionica kompanija koje posjeduju privatne zatvore u SAD-u porasla je za više od sto posto. Njihovi vlasnici zadovoljno trljaju ruke u očekivanju profita koji će im donijeti masovne masovna pritvaranja prije deportacija.       >> Trumpova odluka mogla bi naštetiti ekonomiji: Ovo su mitovi i činjenice o imigrantima u SAD-u! >> Meksiko u sporu sa SAD-om ima neke 'adute': Evo što mogu učiniti ako ih Trump odluči prisiliti da plate zid