Vlade je na jutrošnjoj sjednici predložila izvanrednog povjerenika za Agrokor, sukladno odredbama Zakona o postupku izvanredne uprave u trgovačkim društvima od sistemskog značaja za Republiku Hrvatsku. Potom je i Trgovački sud u Zagrebu imenovao Antu Ramljaka izvanrednim povjerenikom Agrokora te zabranio pokretanje i vođenje parničnih, ovršnih, upravnih i postupaka osiguranja i drugoga protiv Agrokora i njegova 24 povezana i ovisna društva u Hrvatskoj, čime se omogućuje deblokada računa koncerna i njegovih tvrtki. Od 11.20 sati račun Agrokora više nije blokiran. Premijer Andrej Plenković, nakon sastanka s Koordinacijom odbora banaka kreditora Agrokora, kazao da predstavnici banka vjerovnika podržavaju zakonski i institucionalni okvir za Agrokor te će osigurati prvu tranšu likvidnosti, do 150 milijuna eura, za taj koncern. Premijer Andrej Plenković sastao se s ključnim dobavljačima koncerna Agrokor koji su dogovorili da Agrokor prvo isplaćuje novac blokiranim tvrtkama. Tijek događaja: 16.30 - Potpredsjednica Vlade i ministrica gospodarstva, poduzetništva i obrta Martina Dalić izvijestila je danas da je završen sastanak u Agrokoru na kojem je izvanredni povjerenik Ante Ramljak obavio primopredaju s dosadašnjom upravom koncerna. Ramljak je rekao da je današnja primopredaja prošla u izuzetno poslovnom ozračju razgovora o operativnim prioritetima za kompaniju, izvijestivši i da je od danas on preuzeo vođenje kompanije. "Moj prioritet je od ovoga trenutka da pokušam dogovoriti sve detalje s bankama za tekuću likvidnost i to je prvi sastanak koji ću imati nakon preuzimanja dužnosti. To je u ova dva-tri dana do praznika moj prioritet: da se osiguraju plaće radnicima koncerna Agrokor i da se isplati dio potraživanja dobavljačima". Više čitajte ovdje. 15.10 - U privremeno vjerovničko vijeće Agrokora ulazi prokuristica Kraša Marica Vidaković u ime velikih dobavljača i predsjednik Hrvatske poljoprivredne komore (HPK) Matija Brlošić u ime malih dobavljača i proizvođača, doznaje se iz Koordinacije dobavljača i proizvođača. Iz Koordinacije najavljuju da će se poslijepodne ili večeras sastati s izvanrednim povjerenikom za Agrokor Antom Ramljakom, koji će ih izvijestiti o detaljnom planu za izlazak iz krize tog koncerna. "Dobavljači i proizvođači su umjereno optimistični i vjeruju da će u suradnji s vladinim povjerenikom riješiti sva otvorena pitanja", kazali su iz Koordinacije dobavljača i proizvođača. 14.32 – Hrvatska udruga radničkih sindikata (HURS) pozvala je pismom Vladu, premijera Andreja Plenkovića i Vladina povjerenika za Agrokor Antu Ramljaka da što prije prestanu ignorirati radnike Agrokora te da upriliče sastanak s njihovim zakonitim i legitimnim predstavnicima kako bi pokazali da uistinu brinu o radnim mjestima. U HURS-u ističu kako ih smeta što nitko u državnoj vlasti, od trenutka izbijanja krize u Agrokoru, nije smatrao potrebnim sastati se s predstavnicima radnika u Agrokoru. Brigu za radnike i očuvanje radnih mjesta spominjali su mnogi dionici, no iz ponašanja službene politike proizlazi da je riječ o deklaratornom cilju iza kojega nema konkretnog sadržaja, navodi se u HURS-ovu pismu. Ističe se kako je važnost Agrokora za domaće gospodarstvo nemjerljiva, što pokazuje i činjenica da je kriza likvidnosti tog koncerna izazvala lančanu reakciju u kojoj je gotovo čitav poljoprivredno-prehrambeni sektor preko noći ostao bez novaca. Razumljivi su stoga napori koji se posvećuju uređenju odnosa s dobavljačima i kreditorima te gotovo svakodnevno svjedočimo sastancima predstavnika državne vlasti s tim zainteresiranim skupinama, drže u HURS-u. Izražavaju nadu da će posljednji događaji u Agrokoru nanijeti što je moguće manju štetu nacionalnim interesima. Radnicima u Agrokoru bliži se isplata plaće za ožujak, plaće za koju je upitno kada, koliko i hoće li je uopće biti. Šire se kojekakve glasine, pitanje je što sutra nosi, a za tjedan dana potrebno je opremiti kuću za Uskrs, upozoravaju iz HURS-a. 14.28 – Zvijezda i Ledo na internetskim stranicama Zagrebačke burze objavili su obavijest o deblokadi računa. 13.35 – Premijer Andrej Plenković, nakon sastanka s Koordinacijom odbora banaka kreditora Agrokora, kazao da predstavnici banka vjerovnika podržavaju zakonski i institucionalni okvir za Agrokor te će osigurati prvu tranšu likvidnosti, do 150 milijuna eura, za taj koncern. Predstavnici banaka podržavaju zakonski i institucionalni okvir i daju podršku Anti Ramljaku, koji je postavljen za izvanrednog povjerenika Agrokora, kazao je u izjavi za medije Plenković. Istaknuo je i da je dogovoreno da šest banka vjerovnika daju novu svježu likvidnost – dakle novi kredit Agrokoru, kako bi osigurao poslovanje, isplatio dobavljače i radnicima dao plaće do Uskrsa. "To je spremnost koju su banke potvrdile. Riječ je o iznosu do 150 milijuna eura. Tijekom popodneva definirat će se detalji tog dogovora", izjavio je Plenković. Osvrnuvši se na problem mjenica, Plenković je kazao da su banke izrazile razumijevanje za posebnost toga problema. "Iskoristit ćemo sve mehanizme da se nađe rješenje u kojem bi onaj koji je krajnji korisnik tih sredstva, na kraju ta sredstva i vratio. Mislim da postoji konsenzus kako je ovo pitanje bitno i zbog pouzdanja i povjerenja prema dobavljačima, a i rješavanja toga pitanja, koje u budućnosti treba mnogo obazrivije i s dužnom pozornošću i pratiti i pažljivije ulaziti u takvu vrstu poslovnog odnosa", istaknuo je, između ostaloga, premijer. Prema riječima predsjednika Uprave Zagrebačke banke Miljenka Živaljića ispred koordinacije odbora kreditora Agrokora, banke podržavaju program restrukturiranja Agrokora. Potvrdio je da će osigurati dodatnu likvidnost od 150 milijuna eura. Članice koordinacijskog odbora financijskih vjerovnika su Erste&Steiermärkische Bank, Privredna banka Zagreb, Raiffeisenbank Austria, Sberbank, VTB Bank (Austria) AG i Zagrebačka banka. Posebni povjerenik Ante Ramljak na pitanje je li točno da nakon njegova dolaska članovi Uprave Agrokora više ne obavljaju tu funkciju, Ramljak je rekao: "Tako je". Na dodatno pitanje hoće li ih još neko vrijeme ostaviti na njihovim radnim mjestima da ga upoznaju sa stanjem u komapniji, Ramljak je odgovorio da će ih koristiti "za razjašnjavanje nekih stvari oko ugovora". "Nije potrebno da stalno dolaze na posao", kazao je Ramljak. Opširnije OVDJE 13.20 – Oko 11.30 sati u blokadi više nisu računi Agrokora, Zvijezde, Konzuma, Leda, Jamnice, Vupika, Belja, PIK-a Vinkovci, Agrokor trgovine, Solane Pag, Agrolagune i drugih. 13.00 – SDP se na konferenciji za medije oglasio o izboru Vladina posebnog povjerenika za Agrokor Ante Ramljaka. "Sadašnji povjerenik izbor je pravog ministra gospodarstva Borislava Škegre, a zbog toga nismo sretni. Želimo da povjerenik uspije isplatiti plaće. Tražimo da zaštiti radnike i male dobavljače i u roku od 30 dana popiše sve tražbine, ali ih i javno objavi kako bi svi građani Hrvatske znali kakva je situacija u Agrokoru", kazao je Siniša Hajdaš Dončić te dodao da je izbor povjerenika kontinuitet politike HDZ-a iz 90-ih godina. Opširnije OVDJE 11.50 – Premijer Andrej Plenković u izjavi novinarima nakon sastanka s dobavljačima kazao je da je dogovoreno da se podmiruju prvo dobavljači kojima je blokiran račun, dok je prokuristica Kraša Marica Vidaković izjavila da je dogovoreno da se dućani Konzuma napune robom. Kako je Plenković kazao, Ramljak će doći u Agrokor, snimiti stanje, obaviti primopredaju i krenuti s upoznavanjem situacije u kompaniji. "Nakon sastanka s bankama, koji će biti za 20-ak minuta, želimo dogovoriti drugi važan dio, a to je doznaka svježe likvidnosti, novog novca, koja će omogućiti isplatu dobavljača", naveo je Plenković kazavši da se dogovorilo da će prioritet u plaćanju imati oni dobavljači koji su i sami u blokadi. Time bi se, naveo je, postigao efekt da nova svježa sredstava omoguće da svi u lancu, do najmanjeg OPG-a, dobiju sredstava i omoguće isplate plaća i normalno funkcioniranje. Prokuristica Kraša Marica Vidaković potvrdila je da su se dobavljači među sobom dogovorili da se najprije podmiruju potraživanja onih dobavljača kojima je blokiran račun. "Danas smo se dogovorili da ćemo pustiti protok roba, da ćemo napuniti dućane i da ćemo pozvati isto tako sve zaposlenike da kupuju u Konzumu kako bismo što više omogućili sustavu da generira novi novac i da počne servisirati svoje dospjele obveze", kazala je, između, ostaloga Vidaković. Opširnije OVDJE Odblokiran račun Agrokora 11.38 – Država stoji iza cijelog procesa. To nam je velika podrška. Danas se nastavlja opskrba Agrokora. Financijska injekcija doći će do Uskrsa – kazao je na izlasku iz Banskih dvora jedan od dobavljača Agrokora. 11.26 – Račun Agrokora više nije blokiran, potvrđeno je iz FINA-e. 11.18 – Predsjednik HNS-a rekao je da od povjerenika Ante Ramljaka očekuje odlučnost, brzinu, znanje i rezultat. – Očekujem od povjerenika odlučnost, brzinu, znanje i rezultat – sve ono što ova Titanik Vlada nije bila u stanju napraviti u posljednja tri mjeseca. Izgubljena tri mjeseca dovela su do ovako katastrofalne situacije, blokada i vrlo ozbiljnih problema kod dobavljača u sustavu Agrokora. I očekujem, naravno, dijalog, za razliku od premijera koji je odbio pravovremenu pomoć – rekao je predsjednik HNS-a i potpredsjednik Sabora Ivan Vrdoljak. "Sve će biti dobro" 11.10 –Uoči sastanka premijera Andreja Plenkovića u Banskim dvorima s predstavnicima najvećih dobavljača Agrokora, neki od njih kratko su se osvrnuli na prijedlog Vlade da se za izvanrednog povjerenika imenuje Ante Ramljak, kazavši pritom da "će sve biti dobro" te da očekuju da njihova potraživanja budu podmirena. Čelnik Vindije Dragutin Drk pri dolasku u Vladu, na upit misli li da je Ramljak dobar izbor za izvanrednog povjerenika, odgovorio je kratko "Da". To je kazao i predsjednik Uprave Kraša Damir Bulić, dok je na pitanje poznaje li Ramljaka odvratio: "Njega poznaje sav poslovni svijet". Predsjednik Uprave AgroFructusa Denis Matijević kazao je da ne poznaje Ramljaka, da je maloprije čuo da je predložen za izvanrednog povjerenika te da je "bitno da se krene". Predsjednik Uprave Podravke Marin Pucar na ulasku u Banske dvore izjavio je: "Sve će biti dobro". Predsjednik Hrvatske poljoprivredne komore (HPK) Matija Brlošić je na novinarski upit kakav mu je dojam o novom povjereniku kazao da će se vjerojatno danas malo više s njim upoznati. "Za početak vjerujemo da je dobro rješenje", kazao je. "Očekujemo da primarni poljoprivredni proizvođači budu namireni, da dobiju novce i da mogu proizvoditi. To je jedina sigurnost da ćemo u trgovačkim lancima imati domaće proizvode. Ako ne dobijemo te novce pitanje je da li će hrvatskih proizvoda u sljedećem razdoblju biti u Konzumu", poručio je Brlošić. Na upit u kojem roku se nada rješavanju problema s plaćanjem, Brlošić je poručio "Hitno". "Da je jučer bilo plaćeno bilo bi dobro", kazao je Brlošić. "Voda je do grla, vremena je malo i sigurno neće biti lako" 10.55 sati - Predsjednik Hrvatske gospodarske komore (HGK) Luka Burilović pozdravio je odluku o izboru povjerenika za Agrokor, napominjući kako je pred njim najveći gospodarski izazov u novijoj hrvatskoj povijesti. "Pozdravljam donošenje odluke o povjereniku, pred kojim je najveći gospodarski izazov u novijoj hrvatskoj povijesti. Gospodin Ramljak ima iskustvo i poznaje gospodarske prilike kao i ključne aktere, čija će mu pomoć biti krucijalna u izazovu pred kojim se nalazi", poručio je Burilović u ponedjeljak u izjavi za Hinu. "Voda je do grla, vremena je malo i sigurno neće biti lako" upozorio je. "Svi koji mogu, trebaju pomoći. Novi povjerenik prihvaća veliku odgovornost. Ima potporu Vlade i ključnih aktera u društvu - mora uspjeti! Nemamo luksuz za drugačiji scenarij!", istaknuo je Burilović Istaknuo je i kako je u ovom trenutku prioritet plaćanje malim dobavljačima, očuvanje radnih mjesta i stabilizacija hrvatskoga gospodarstva te očuvanje hrvatske police i sada više nego ikada živjeti 'Kupujmo hrvatsko'. 10.45 sati - Predsjednik Uprave Atlantic Grupe Emil Tedeschi smatra da Ante Ramljak ima relevantna iskustva iz financijskog i realnog svijeta, da ima povjerenje hrvatske Vlade i da će raditi svoj posao na zadovoljstvo svih dionika. - Svaki izbor koji odabere Vlada moramo vjerovati da je pravi izbor - kazao je Tedeschi. Opširnije OVDJE "Trgovački sud u Zagrebu imenovao je Antu Ramljaka izvanrednim povjerenikom Agrokora 10.30 sati - Trgovački sud u Zagrebu imenovao je Antu Ramljaka izvanrednim povjerenikom Agrokora te zabranio pokretanje i vođenje parničnih, ovršnih, upravnih i postupaka osiguranja i dr. protiv Agrokora i njegova 24 povezana i ovisna društva u Hrvatskoj, a čime se omogućuje deblokada računa koncerna i njegovih tvrtki. Trgovački sud u Zagrebu, po sutkinji Nevenki Siladi Rstić, otvorio je postupak izvanredne uprave nad Agrokorom i njegova 24 povezana i ovisna društva u Hrvatskoj te je imenovao izvanrednog povjerenika Antu Ramljaka. Postupak izvanredne uprave, sukladno Zakonu o postupku izvanredne uprave u trgovačkim društvima od sistemskog značaja za Republiku Hrvatsku, otvoren je u 9,50 sati, a nakon što je Vlada jutros odlukom za povjerenika predložila Ramljaka. Pozvani su svi vjerovnici da izvanrednom povjereniku prijave svoje tražbine u roku od 60 dana, dok se razlučni i izlučni vjerovnici pozivaju da obavijeste povjerenika o svojim pravima. Također, Agrokorovi dužnici pozvani su da svoje obveze prema koncernu ispunjavaju bez odgode. Trgovački sud u Zagrebu u ponedjeljak je donio i rješenje da se zabranjuje pokretanje i vođenje parničnih, ovršnih, upravnih i postupaka osiguranja i ostvarenja prava na odvojeno namirenje te se nalaže prestanak izvršavanja osnova za plaćanje protiv Agrokora i njegova 24 povezana i ovisna društava. Među tim ovisnim društvima su primjerice Belje, Jamnica, Konzum, Zvijezda, Vupik, PIK Vrbovec, Ledo, Solana Pag, Tisak, itd. 9.22 sati - Tko je Ante Ramljak – posebni povjerenik za Agrokor. Opširnije OVDJE "Ni mene ni vas Agrokor nije pitao od koga će uzeti kredit" 10.15 sati - Premijer Andrej Plenković izjavio je na današnjoj konferenciji za medije, predstavljajući povjerenika Antu Ramljaka, da Agrokor nikoga nije pitao od koga će uzimati kredit. – Ni mene ni vas Agrokor nije pitao od koga će uzeti kredit. Jesam li ja tada bio premijer? Nisam – odgovorio je Plenković na pitanje novinarke Večernjeg lista zašto se dopustila izloženost Agrokora ruskim bankama s obzirom na stav prema Rusiji. Opširnije OVDJE 10.05 sati - Ratni put novog 'šefa' Agrokora: 'Kao dragovoljac javio se za proboj u Vukovar' - Opširnije OVDJE 9.16 sati - Ramljak: Svi smo ugroženi u ovoj situaciji, prijeti nam vrlo ozbiljan ekonomski problem. Opširnije OVDJE "Predlažemo da novi povjerenik bude Ante Ramljak" 8.30 sati – Predlažemo da novi povjerenik bude Ante Ramljak – rekao je Plenković na početku jutrošnje sjednice Vlade. Plenković je kazao da je Ramljak iskusni financijski i gospodarski stručnjak. – Dokazao se u svojoj karijeri i bankara i konzultanta. Jako dobro poznaje prilike u hrvatskom gospodarstvu, upoznat je sa svim dionicima tog procesa. Mislim da smo odabrali osobu koja će svojim iskustvom, u zreloj fazi svoje životne dobi, ali i s puno energije, htijenja i entuzijazma, moći kvalitetno obavljati zadaću izvanrednog povjerenika – kazao je Plenković i zahvalio se Ramljaku što se prihvatio tako velikog izazova. – Vlada će dati veliku potporu za rješenje trenutačne krize i problema koje imamo u vezi s najvećom hrvatskom kompanijom. Naš cilj je rješavanje problema, to je odgovornost koju preuzima ova Vlada. Radimo je pravodobno, zakonski utemeljeno, u skladu s Ustavom, i po našem uvjerenju na jedini mogući i ispravan način – rekao je Plenković. Dodao je da je dosad Vlada osigurala da ne dođe do "nekontroliranog efekta" ili "nepoželjne lančane reakcije" na hrvatsko gospodarstvo". – Osigurali smo našim umirujućim izjavama da ne dođe do bilo kakve panike na financijskom tržištu – kazao je Plenković te dodao da je osigurana opskrba Agrokorovih dućana i kompanija. – Sada donosimo političku odluku. To je trenutak u kojem ćemo prijeteći plimni val spustiti, možda ne baš u fazu bonace, nego jednoga lagano popodnevnog maestrala – rekao je Plenković. Najavio je da će se danas sastati s dobavljačima i bankama te dodao da će osigurati svježu likvidnost u kompanijama i plaće radnicima, redovito poslovanje i isplate dobavljačima. – Doći će i do deblokade računa – rekao je Plenković i dodao da će taj proces koordinirati izvanredni povjerenik uz potporu Vlade. Ministar unutarnjih poslova iz redova Mosta, Vlaho Orepić, kazao je da ovo rješenje "ne znači amnestiju za one koji su nas doveli u ovo stanje". – Napravit ćemo korak da pozicioniramo odgovornost za stanje u kojem smo se zatekli – rekao je Orepić. Ramljak je jedno vrijeme radio kod bivšeg ministra financija Borislava Škegre u njegovoj tvrtki Quaestus, a za vrijeme dok je Radimir Čačić bio ministar gospodarstva, Ramljak je bio u Centru za praćenje poslovanja energetskog sektora i investicija. No, nije nebitno spomenuti da ima i dugogodišnje iskustvo na poslovima restrukturiranja, spajanja i preuzimanja, koje je stekao u investicijskoj kući Caib. Predsjednik Vlade Andrej Plenković sastat će se danas u 10.00 sati s ključnim dobavljačima koncerna Agrokor, dok će se u 12.00 sati sastati s Koordinacijskim odborom banaka kreditora Agrokora. >>Bricelj odustao, Ramljak na čelu Agrokora? >>Banke intenzivno rade na pripremi novog financiranja Agrokora >>Plenković otkrio: Povjerenik će biti Hrvat. Orešković: Šuškalo se, ali mi nitko nije ništa nudio 