Foto: Hina OBILJEŽAVAJUĆI 95. obljetnicu rođenja utemeljitelja i prvog predsjednika Republike Hrvatske i predsjednika HDZ-a dr. Franje Tuđmana, izaslanstvo HDZ-a predvođeno glavnim tajnikom i predsjednikom Hrvatskog sabora Gordanom Jandrokovićem, u nedjelju je zajedno s obitelji Tuđman položilo vijence i zapalilo svijeće na njegovu grobu na zagrebačkom Mirogoju, a u izjavi novinarima Jandroković je istaknuo kako je predsjednik Tuđman jako dobro prepoznavao prioritete u vrlo kompleksnim međunarodnim okolnostima i unutarnjim okolnostima ondašnje Hrvatske.  "Danas se sjećamo dr. Franje Tuđmana, prvog hrvatskog predsjednika i prvog predsjednika Hrvatske demokratske zajednice. On je bio utemeljitelj hrvatske moderne države, čovjek koji je svoju viziju i svoje snove pretvorio u stvarnost", rekao je Jandroković.  "Ono što je sanjao, o čemu je pisalo, postalo je njegovo životno djelo i to je razlika između njega i brojnih drugih velikana hrvatske političke misli i politike – on je svoje snove, svoje vizije pretvorio u stvarnost", dodao je.  Na novinarsko pitanje vjeruje li da bi Franjo Tuđman bio zadovoljan današnjim HDZ-om, Jandroković je istaknuo da je Tuđman jako dobro prepoznavao prioritete i u vrlo kompleksnim međunarodnim okolnostima i unutarnjim okolnostima ondašnje Hrvatske, znao učiniti ono što je u datome trenutku bilo prioritet. Naglasio je kako je Tuđmanovo učenje duboko ukorijenjeno u program i političko djelovanje HDZ-a.  "Sasvim sam siguran da bi danas dr. Franjo Tuđman fokus stavio na političku stabilnost i jačanje demokratskih institucija hrvatske države, jer u bitno izmijenjenim međunarodnim i sigurnosnim okolnostima, Hrvatska mora biti stabilna i snažna država", zaključio je predsjednik Hrvatskog sabora.  Završio tzv. proces detuđmanizacije  Ocijenio je kako je, unatoč pokušajima na strani lijevog političkog spektra da se umanji djelo dr. Franje Tuđmana, tzv. proces detuđmanizacije, koji je započeo neposredno nakon Tuđmanove smrti, prestao te da je prvi hrvatski predsjednik počeo zauzimati mjesto koje mu pripada u hrvatskoj povijesti.  "Njegovo je djelo toliko veliko i snažno da i oni koji su ga kritizirali danas prihvaćanju njegovu veličinu i shvaćaju važnost i snagu njegova djela", kazao je Jandroković.  Vijence su položili i svijeće zapalili i potpredsjednik Hrvatskog sabora Željko Reiner, te ministar zdravstva Milan Kujundžić.   Akademik Reiner istaknuo je, ocjenjujući u kolikoj bi mjeri Tuđman bio zadovoljan današnjim HDZ-om, kako je Tuđman "sanjao i ostvario slobodnu, neovisnu i demokratsku Hrvatsku, kakvu mi danas, nakon mnogih stoljeća, imamo".  Upravo njegovom zaslugom, od samog početka u program HDZ-a ušlo je pripadanje Ujedinjenim narodima, euroatlantskim integracijama i Europskoj uniji, rekao je.  "Sve je to ostvareno, upravo pod vodstvom HDZ-a. Prema tome, sve ono što je Tuđman sanjao i planirao za Hrvatsku je ostvareno, i to ne može nitko osporiti", ustvrdio je Reiner.  Ministar Kujundžić složio se da je Tuđman "najveća povijesna hrvatska osoba, jer mnogi su sanjali i davali svoje živote za Hrvatsku, a jedino je on uspio napraviti demokratsku, neovisnu državu Hrvatsku". Iako će uvijek biti pojedinaca koji ne prihvaćaju ni samostalnu državu Hrvatsku ni Franju Tuđmana, na razini hrvatske nacije sigurno je - tzv. proces detuđmanizacije zaustavljen, ocijenio je. Jer Hrvati danas "spoznaju, iz dana u dan, veličinu Franje Tuđmana", rekao je Kujundžić.   Hrvati previše mašu svjetonazorima, ideologijama; univerzalne ljudske vrednote, domoljublje, interes hrvatskog naroda i države treba biti iznad  Na novinarsko pitanje da li bi u Tuđmanovu HDZ-u bilo mjesta za Zlatka Hasanbegovića i Brunu Esih, ministar je kazao kako misli da bi, jer "HDZ je bio i trebao bi biti stranka okupljanja, zajedništva, pomirbe, tolerancije i uvažavanja onih koji drugačije misle".  No, da li bi Tuđman bio zadovoljan današnjim HDZ-om, teško je reći, smatra, jer "puno se dobrih stvari dogodilo, neke nam ne idu najbolje - trebat će mijenjati, popravljati i razvijati".  "Ja mislim da mi Hrvati previše mašemo svjetonazorima, ideologijama. Univerzalne ljudske vrednote, domoljublje, interes hrvatskog naroda i hrvatske države trebaju biti iza svih tih odjela tzv. svjetonazorskih", rekao je ministar.  O mogućnosti koaliranja HDZ-a s HNS-om ili IDS-om, kazao je kako konkretno ne zna ništa o tome da li se takvi pregovori vode, ali misli da razgovarati treba, a realne političke i dnevnopolitičke kombinacije teško je unaprijed prognozirati.  "Mi smo premali i trebamo se razgovarati i kritički se osvrnuti jedni na druge, ali ne da bismo se borili jedni protiv drugih, nego natjecali tko će bolje", poručio je ministar Kujundžić.  Miroslav Tuđman: Postoji parlamentarni konsenzus o Tuđmanu   Uz izaslanstvo HDZ-a, vijenac su na grob prvog hrvatskog predsjednika položili i članovi obitelji Tuđman, supruga Ankica, kći Nevenka i sin Miroslav, saborski zastupnik HDZ-a.  Prof.  Miroslav Tuđman ocijenio je kako će uvijek biti pojedinaca koji neće željeti prihvatiti važnost predsjednika dr. Franje Tuđmana i njegovo mjesto u hrvatskoj povijesti. No, kako smatra, razni pokazatelji, primjerice činjenica da je imenom predsjednika Tuđmana nazvano  Vojno učilište, te Zračna luka u Zagrebu, i to za vrijeme koalicijskih vlada, pokazuje da je o tome postignut konsenzus hrvatskih parlamentarnih stranaka.  Stav hrvatskog naroda i većinske javnosti prema tom je pitanju ipak uvijek bio pozitivan, kazao je, a tzv. proces detuđmanizacije na neki je način završio s oslobađajućim presudama generalima Anti Gotovini i Mladenu Markaču.  Prof. Tuđman ocijenio je kako je današnje doba demokratizacije medija obilježeno generiranjem fragmentarnih istina i stvaranjem partikularnih interesa, "što dovodi do zbrke i konfuzije u određivanju nacionalnih interesa i vođenju politike".  "To je bitna razlika u odnosu na vrijeme stvaranja hrvatske države i prvoga predsjednika, koji je imao vrlo jasnu i preciznu sliku i odnosa u bivšoj Jugoslaviji i međunarodnih odnosa, te odnosa unutar Hrvatske i znao je onda povlačiti poteze koji su bili učinkoviti i vodili ka ciljevima koje je on zacrtao", zaključio je saborski zastupnik Miroslav Tuđman.