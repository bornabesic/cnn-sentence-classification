Traktorskim malčerom kosio sam travu u svome kolekcijskom voćnjaku starih sorata jabuka i krušaka. Koncentrirao sam se na posao, kad sam doživio veliki šok. Priča to umirovljeni novinar Vjeko Hudolin iz Dragalića. Na njegovom traktoru bila je zmija. - Bila je na dvadesetak centimetara od desne ruke kojom sam držao volan, na unutrašnjosti vrata traktora i prozorskom staklu. Nije mi bilo jasno odakle se stvorila i koliko se dugo sa mnom vozikala - rekao je Vjeko. Odmah je shvatio da nije riječ o otrovnici riđovki kakve su česte u njegovom kraju pa je izašao iz kabine i snimio gosta. Pričekao je da sama nađe izlaz. - Po mojoj procjeni bila je duga oko 1,4 metra. Čini mi se da se radi o smuku, velikoj neotrovnoj zmiji izvrsnoj penjačica po drveću – ispričao je Vjeko.