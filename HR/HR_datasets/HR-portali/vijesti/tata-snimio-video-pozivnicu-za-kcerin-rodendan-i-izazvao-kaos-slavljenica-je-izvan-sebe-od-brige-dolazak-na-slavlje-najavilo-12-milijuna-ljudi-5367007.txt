Dobar dan! Kako ste? Ovom prilikom pozivamo vas na veliku proslavu 15. rođendana naše kćeri, koja će se održati 26. prosinca, govori Crescencio Ibarra, otac slavljenice, u kratkom kućnom videu. Pozivnicu je objavio na Facebooku, a iako mu je namjera bila da je vide samo obiteljski prijatelji, nespretni otac zaboravio je namjestiti postavke privatnosti pa je snimku vidio doslovce cijeli svijet. Objava se počela sumanuto dijeliti društvenom mrežom, a dosad je čak 1,2 milijuna ljudi prihvatilo poziv na zabavu.   'Ma svi ste dobrodošli', rekao je nekoliko dana poslije Crescencio meksičkim medijima. S njim se složila i supruga. 'Dođite slobodno, pogotovo ako znate pjevati, uveličajte naše slavlje pjesmom. Imat ćemo tri benda, organiziramo i konjičku utrku s izdašnom nagradom za pobjednika, a najsretniji će dobiti i VIP ulaznice za našu feštu', izjavila je. Rubi Ibarra Garcia, koja puni 15 godina, ipak je malo zabrinuta jer ne zna gdje će smjestiti sve te ljude, ako se zbilja pojave na zabavi. 'Isprva mi je sve to bilo smiješno, ali sad mi više nije svejedno. Stvari su izmakle kontroli. Uopće ne znam odakle ideja da je cijeli Meksiko dobrodošao', kaže Rubi. Proslava 15. rođendana meksičkim djevojčicama je velika stvar, neke čak idu toliko daleko da je smatraju svojevrsnom generalnom probom za vjenčanje. Otkad se video nesmotrena oca pojavio na Facebooku, na internetu su 'eksplodirale' urnebesne fotomontaže vezane uz Rubin rođendan. Na nekima od njih čak je i novoizabrani američki predsjednik Donald Trump neutješan i razočaran jer nije dobio pozivnicu za feštu godine u susjednoj državi.