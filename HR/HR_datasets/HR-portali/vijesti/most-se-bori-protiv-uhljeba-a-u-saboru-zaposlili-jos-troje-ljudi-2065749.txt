Ustavni sud krajem 2015. suspendirao je odredbe Zakona o državnim službenicima kojima je Milanovićeva Vlada omogućila zapošljavanje u kabinetima ministara mimo natječaja na određeno vrijeme. No, u Saboru se, zahvaljujući Poslovniku, i dalje zapošljava na taj način. Tako je i Most, koji se zalaže za smanjenje državne administracije, u svom saborskom klubu zaposlio tri nova djelatnika - tajnicu Kluba, stručnu savjetnicu i stručnog suradnika. Očito im postojeći djelatnici stručnih službi nisu bili dovoljno dobri pa su odlučili angažirati vlastite. I nisu jedini. Prema podacima koje smo dobili iz Sabora, od 14 saborskih klubova, njih šest zaposlilo je ukupno 13 novih djelatnika na teret saborskog proračuna, i to na poslovima tajnika kluba i stručnog suradnika. Osim Mosta, po troje djelatnika angažirali su i u Klubu zastupnika SDP-a, dvoje je novozaposlenih u klubovima HSLS-a, SDSS-a i Klubu Milana Bandića, a jednog novog djelatnika angažirao je Klub HSS-a. - U klubovima su službenici primljeni u državnu službu na temelju članka 31 stavka 5 Poslovnika Hrvatskog sabora - objasnili su u saborskoj Službi za odnose s javnošću. Spomenuta odredba Poslovnika propisuje da se “iznimno na radna mjesta u klubove zastupnika osobe mogu primiti u državnu službu na određeno vrijeme, bez prethodne provedbe javnog natječaja, odnosno oglasa za prijam u državnu službu, do dana prestanka mandata pojedinog saziva Sabora”. A to znači da u Saboru i dalje vrijedi zapošljavanje bez natječaja na rok trajanja mandata koji je Ustavni sud suspendirao za Ministarstva. Slične odredbe, naime, više od 20 godina reguliraju i zapošljavanje u Saboru. Prvo je još 1995. propisana mogućnost klubovima zastupnika da na mjestu tajnika mogu zaposliti osobu izvan stručnih službi Sabora, a na teret saborskog proračuna. Zatim je krajem 2000. uvedena mogućnost da se “iznimno” takve osobe mogu zaposliti i na mjestu savjetnika u klubu, a onda je 2012. takva odredba ponešto izmijenjena, odnosno propisano je da se “na radna mjesta u klubove zastupnika osobe mogu primiti u državnu službu bez javnog natječaja do dana prestanka mandata saziva Sabora”. I nju je u novom sazivu Sabora za sada iskoristilo šest klubova. No, svoje ljude u kabinete su doveli i šef Sabora Željko Reiner te dva potpredsjednika - Ivan Tepeš (HSP AS) i Milanka Opačić (SDP). Oni su također angažirali nove djelatnike, s time da su pet doveli iz ostalih državnih tijela, a troje ih je angažirano na temelju ugovora o djelu, što omogućuje Zakon. Tako je Reiner angažirao pet novih djelatnika - zamjenicu predstojnice ureda koja je premještena iz Ministarstva gospodarstva, osobnu savjetnicu iz MVP-a, tajnicu iz Ministarstva branitelja, a jednu savjetnicu i službenicu zaposlio je preko ugovora o djelu. Tepeš je za predstojnicu Ureda postavio djelatnicu iz Ministarstva znanosti, baš kao i tajnica u Uredu potpredsjednice Opačić koja je došla iz Ureda za opće poslove. Uz nju je Opačić angažirala još jednu osobu za administrativne poslove preko ugovora o djelu.   ... Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!