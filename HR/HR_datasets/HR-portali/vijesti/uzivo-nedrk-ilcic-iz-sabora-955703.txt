Foto: Pixsell/Patrik Maček LADISLAV Ilčić danas je na press konferenciji u Saboru podnio ostavku na mjesto posebnog savjetnika ministra vanjskih poslova Davora Ive Stiera.  Inače, njegovo imenovanje na poziciju ministrova savjetnika za ljudska prava izazvalo je burne reakcije i kritike u javnosti, obzirom da se radi o ekstremno desnom katoličkom aktivistu koji se, između ostalog, svojevremeno hvalio kako nikad nije masturbirao, a ostat će upamćen i po tezama o "biološkoj nadmoćnosti" izbjeglica iz većinski muslimanskih zemalja.  "Danas nije popularno govoriti o obiteljskim vrijednostima. Postiji jedna vrlo agresivna mreža lijevih medija i struja koji loše govore o vrijednostima. U demografskoj obnovi su nužne obiteljske vrijednosti. Zato smatramo da je uloga HRAST-a tu vrlo bitna.", rekao je Ilčić, predsjednik HRAST-a.  >> ŽENE SLAVE "Ostavka Ilčića je tek početak"  >> Varaždinski HDZ stao u obranu svog čovjeka nakon Ilčićevih prozivki  >> I Stier se oglasio o ostavci svog savjetnika Nedrka Ilčića  "Zato ću se kandidirati za gradonačelnika Varaždina. Već sam se prije kandidirao. Paralelno s mojim dosadašnjim poslom savjetnika kod ministra Stiera, ne mogu raditi istovremeno dva posla. Zato dajem otkaz na toj poziciji i usredotočit ću se samo na kandidaturu. Podnio sam zahtjev za ostavku, zahvaljujem se gospodinu Stieru, lijepo smo surađivali.", dodao je.   Rekao je da savjetnički honorar više ne prima od trenutka kad je dao ostavku, dok je za prethodni rad već bio primio honorar.   "Žrtvovao sam svoj lijepi honorar da u politici nastupam iskreno. Mogao sam primati honorar sljedeće četiri godine, što bi vjerojatno većina političara napravila.", rekao je Ilčić, pa dodao: "Vjerujem da će svi portali koji su u naslov stavili da primam 10,000 kuna za posao savjetnika, sada staviti da ne primam".  "Objavljujem i stvaranje nove političke opcije, jedne nove, moderne desnice. Neki od vas će interpetirati da sam protiv reforme. Nisam, ali nema veze. Hrvatskoj politici nedostaje iznošenje istine. Nužno se mora govoriti istina i želimo oformiti političku opciju koja zbog političkog korektivizma neće muljati i lagati.", rekao je Ilčić.  "Da nam se sviđa kandidat HDZ-a mi bismo išli s njim. Ali u Varaždinu, stranka koja se poziva na demokršćanstvo ima kandidata koji živi potpuno suprotnim načinom života.", rekao je Ilčić komentirajući HDZ-ova kandidata za gradonačelnika Varaždina Damira Habijana.  "HRAST se ponovo pokazao principijelan, ne želimo podržati kandidate HDZ-a jer ne žive kršćanske vrijednosti. Spreman sam odreći se honorara i odrekao sam ga se.", ustvrdio je Ilčić.  >> Varaždinski HDZ stao u obranu svog čovjeka nakon Ilčićevih prozivki  Kad su Ilčića upitali je podnio ostavku zbog pritiska premijera Plenkovića, odgovorio je: "Sigurno da postoji radikalna ljevica koja kontinuirano promiče nesnošljivost i ne može nas smisliti. Ja u tom pritisku živim od početka našeg društvenog djelovanja. Međutim nikada nisam podlijegao tim pritiscima niti su ti pritisci utjecali na moje odluke. Ti pritisci radikalne ljevice ne mogu ujecati na mene. Što se tiče premijera Plenkovića, moram reći da sam ja inicirao ovo, mi imamo jedan drugi politički put koji se ne poklapa s mojom funkcijom posebnog savjetnika".  "Sigurno ćemo s HDZ-om surađivati u onim segmentima u kojima budu zastupali demokršćanske vrijednosti.", rekao je Ilčić.   Također, dodao je da je on na mjesto savjetnika izabran još u prosincu prošle godine, a ne tek prije mjesec dana.   "Ja sam imenovan na mjesto posebnog savjetnika u prosincu. Vi ste to tek prije mjesec dana saznali, to jednostavno nije tako. Nije se ništa skrivalo, to je osobni izbor ministra Stiera.", rekao je Ilčić pa dodao: "S gospodinom Stierom sam imao jako dobru komunikaciju i o njemu imam jako dobro mišljenje. Neću komentirati, znate koji su moji stavovi."  Svoje odsustvo u javnosti i medijima je opravdao svojim poslom.   "Mjesto posebnog savjetnika je mjesto na kojem se mišljenje govori onome koga savjetujete.", izjavio je Ilčić.   Upitan o napadu suzavcem na zagrebački klub Super Super, u kojem se u trenutku napada održavao LGBT party, rekao je: "Moj stav znate, uvijek sam osudio nasilje nad bilo kim, iz bilo kojeg razloga."  Na upit o premijeru Plenkoviću, Ilčić je odgovorio: "Nećemo danas komentirati premijera, nadamo se da će ono što je u temelju programa HDZ-a ostati. Smatram da je HDZ u nekim dijelovima izgubio vjerodostojnost jer promiče kandidate koji nisu vjerodostojni."  "Odrekao sam se primanja naknade za posebnog savjetnika zato što se želim kandidirati za gradonačelnika, a ne podržati HDZ. O tome što sam savjetovao ministra Stiera, govorim samo ministru Stieru.", rekao je Ilčić.