Foto: Hina TISUĆE protivnika venezuelskog predsjednika Nicolasa Madura blokirale su glavne prometnice u zemlji jučer, dan je obilježen sukobima prosvjednika i snaga sigurnosti u kojem se brojka smrtno stradalih od početka travnja popela na 39. Operacija nazvana "veliki sjedeći prosvjed protiv diktature" okupila je tijekom 12 sati prosvjednike na pedesetak strateških točaka u zemlji. Stradao mladić, dva policajca ranjena  Mladić od 18 godina smrtno je stradao "u prosvjedu" u gradu Palmiri, objavilo je tužiteljstvo putem Twittera. Još su dva policajca ranjena u pucnjavi u Valenciji. Jedan je prosvjednik pogođen metkom u gradu Colonu, drugi u Barinasu, a ostali gumenim mecima u sukobima sa snagama reda u nekoliko općina. U cijeloj je zemlji uhićeno 79 osoba, izbrojala je nevladina organizacija Foro Penal. U prosvjedima od 1. travnja poginulo 39 osoba  Po lokalnom tisku, izbio je požar u sjedištu policije u Palmiri nakon pogibije mladog prosvjednika. Podmetnut je požar na zgradi Elektre u Carabobu. Socijalistički predsjednik Nicolas Maduro suočen je od 1. travnja s valom neprijateljskih prosvjeda u kojemu je već poginulo 39 osoba a više stotina ih je ranjeno. Najmanje 155 civila zatvoreno je po naredbi vojnih sudova, osuđuje Foro Penal. U Caracasu prosvjednici su se opskrbili namirnicama i vodom za cijeli dan, kartali se, pjevali, čitali ili izležavali na glavnoj pristupnoj prometnici glavnom gradu.