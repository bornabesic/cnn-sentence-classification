U istrazi o nezakonitostima s isplatom dnevnica u hrvatskoj Vladi i dalje nema novih osumnjičenika, iako na ispitivanja u Uskok svakodnevno stiže sve više službenika i dužnosnika iz bivših, ali i sadašnje Vlade, a iz Banskih dvora je nakon tajnice u uredu premijera Sandre Zeljko udaljena i Terezija Matić, ravnateljica Ureda koji je isplaćivao naknade za služena putovanja. Nakon ispitivanja sadašnjeg predstojnika Ureda premijera Davora Božinovića, koji je u srijedu dao iskaz tužiteljima u "aferi dnevnice" kao i njegov prethodnik Neven Zelić, Državno odvjetništvo najavilo je da će u ovoj istrazi ispitati sve koji bi mogli rasvijetliti kriminal u sjedištu hrvatske Vlade. Terezija Matić, vršiteljica dužnosti ravnateljice Ureda za opće poslove Hrvatskoga sabora i Vlade s dužnosti je udaljena dan nakon Sandre Zeljko, dosadašnje tajnice u uredu premijera i ključne svjedokinje protiv ranije osumnjičenog Tomislava Sauche, predstojnika ureda bivšeg premijera Zorana Milanovića. Očekuje se da bi Zeljko, za koju je u srijedu objavljeno i da je lažirala svoju srednjoškolsku svjedožbu, od svjedokinje mogla postati osumnjičena u ovom slučaju, no o tome i dalje nema nikakvih službenih informacija. Mediji ističu da je i Terezija Matić, poput Zeljko, na ranijem ispitivanju u Uskoku teretila Sauchu koji je početkom veljače osumnjičen za lažiranje 117 putnih naloga od studenog 2013. do siječnja 2016. Glavni državni odvjetnik Dinko Cvitan u srijedu je kazao da će tužitelj koji vodi ovaj slučaj "pozvati svakoga tko bude potreban", odgovarajući na novinarsko pitanje hoće li na razgovor pozvati aktualnog premijera Andreja Plenkovića i bivšeg Tihomira Oreškovića. Prije predstojnika Oreškovićeva ureda Zelića koji je po izlasku iz sjedišta Uskoka kratko porazgovarao s novinarima Božinović je na ispitivanju u Gajevoj ulici navodno bio već u ranim jutarnjim satima i izbjegao je novinare. Iako zbog tajnosti istrage nije želio govoriti o detaljima, Zelić je novinarima kazao da mu je drago što je dao iskaz kako bi Državnom odvjteništvu pomogao da što prije utvrdi sve okolnosti i otkriju što se događalo. "Ovaj slučaj narušava ugled državnih institucija koje moramo čuvati i graditi", kazao je Zelić. Podsjećajuči da se "nalazimo u korizmenom vremenu" Zelić je poručio svima koji su sudjelovali u nezakonitostima s isplatom dnevnica da se "obrate, pokaju i spase svoje duše". Iako su bili na istoj dužnosti kao Saucha, a u međuvremenu je otkriveno da je nezakonitosti s dnevnicama bilo i u njihovo vrijeme, protiv Božovića i Zelića, po Cvitanovim riječima, nije otvorena istraga. Saucha je, pak, ranije je u srijedu izjavio da mu je neobično što Državno odvjetništvo ni u mjesec dana nije primijetilo da se u popisu putovanja za 2016. nalaze imena osoba koje na službena putovanja nisu išle. Tvrdi i da su nova saznanja, po kojima su se sporne isplate dnevnica događale i nakon Milanovićeva mandata, rezultat njegove osobne istrage nakon koje je podnio prijavu protiv nepoznatog počinitelja za zlouporabe položaja i ovlasti i krivotvorenja isprava, koja su se događala u 2016. Cvitan je na to uzvratio da je istraga u ovom slučaju napravljena prema pravilima struke te da nije napravljena niti jedan pogreška, uključujući i Sauchino uhićenje.