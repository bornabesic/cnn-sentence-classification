Jake sigurnosne mjere vezane uz današnji posjet Vladimira Putina Sloveniji izazvale su velike zastoje i gužve na cestama već u jutarnjim satima na slovenskim putnim pravcima, ali i u susjednim zemljama. Devetkilometarska kolona vozila prema slovenskoj agenciji za ceste DARS jutros je stvorena kod mjesta Draženci, u smjeru juga, prema graničnom prijelazu s Hrvatskom Macelj, budući da na tom dijelu teku radovi na gradnji punog profila autoceste sve do Macelja, a nedostaje oko 13 kilometara autoceste. Slovenski centar za prometne informacije objavio je da je jutros zbog gužvi putovanje prema jugu od graničnog prijelaza s Austrijom Šentilj do granice potrebno oko jedan sat više nego u uobičajene dane vikenda, dok se na Gruškovju za ulazak u Hrvatsku preko Macelja čeka oko pola sata. Duže se čeka na ulazak u Hrvatsku i na graničnim prijelazima u Istri, te na Bregani, gdje je za izlazak iz Slovenije potrebno čekati skoro pola sata. Prema slovenskim prometnim servisima, gužve su i na graničnim prijelazima s Mađarskom zbog mnogo turista koji su umjesto pravca kroz središnju Sloveniju za odlazak prema jugu koristili mađarske prometnice, a o zastojima i kolonama pred Slovenijom javljaju i iz Italije i Austrije. Zbog Putinova posjeta koji na ljubljanski aerodrom po očekivanju dolazi oko 13 sati zatvoren je granični prijelaz s Austrijom kroz tunel Karavanke pred kojim je po podacima austrijskih službi kolona vozila duga desetak kilometara, zbog čega su austrijske autoceste zatvorile za promet potez od Vilacha do tunela Karavanke. Za put prema Hrvatskoj vozačima se savjetuje trasa preko Graza i Maribora, a s talijanske strane preko Trsta, gdje je promet također veoma gust budući da Talijanima počinje sezona godišnjih odmora, Ferragosto. Zanimljivo je da je prema navodima slovenskih medija posjet Vladimira Putina Sloveniji sve do nedavno bio upitan, upravo zbog sigurnosnih zahtjeva i uvjeta koje su slovenskim obavještajnim službama postavili ruski kolege. Tradicionalna komemorativna svečanost palim ruskim vojnicima na Vršiču koja je središnji događaj  Putinova posjeta upravo je zbog ruskog predsjednika prebačena na subotu iako se svih proteklih godina tradicionalno održavala nedjeljom. >> Putin u Sloveniji: Moskva najavila radni a Ljubljana komemorativni posjet 