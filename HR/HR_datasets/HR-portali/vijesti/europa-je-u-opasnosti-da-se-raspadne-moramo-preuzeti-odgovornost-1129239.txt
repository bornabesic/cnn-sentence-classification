Europskoj uniji prijeti opasnost od raspada ako Francuska i pogotovo Njemačka, snažnije ne zapnu da potaknu rast i zapošljavanje te ako zanemare zabrinutosti građana, rekao je danas francuski premijer Manuel Valls u njemačkome glavnom gradu. Valls je rekao da dvije zemlje, desetljećima os oko koje se vrti EU, moraju pomoći dok se EU suočava s rješavanjem migrantske krize, nedostatkom solidarnosti između država članica, britanskim neočekivanim izlaskom iz bloka te terorizmom. – Europa je u opasnosti da se raspadne – rekao je Valls na događaju koji je organizirao Sueddeutsche Zeitung. – Stoga Njemačka i Francuska imaju veliku odgovornost. On je kazao da Francuska mora i dalje otvarati svoju ekonomiju, dok Njemačka i EU u cjelini moraju povećati ulaganja koje će potaknuti rast i otvaranje radnih mjesta, kao i jačati obranu. Preuzimanje kontrole na granicama Budući da Velika Britanija nastoji pregovarati s EU o svojem položaju nakon Brexita, nadajući se ograničiti imigraciju iz EU, ali održati mogućnost pristupa jedinstvenom tržištu, Valls je kazao da se mora spriječiti da bira samo ono što joj odgovara. Bude li mogla preuzeti sve ono što za sebe smatra prednostima, a izbjeći sve ono što smatra nedostacima, "time bismo otvorili prostor i drugima da napuste Europsku uniju", kazao je Valls. Imigracija je jedno od glavnih pokretača britanskog referenduma za izlazak iz EU, i Valls je rekao da blok, u koji je prošle godine ušlo više od milijun migranata, mora preuzeti kontrolu nad svojim granicama. On je dodao da glasanje o Brexitu i izborna pobjeda Donalda Trumpa pokazuju kako je važno slušati ljutite građane te da su političari koji se boje donošenja odluka otvorili vrata populistima i demagozima.    