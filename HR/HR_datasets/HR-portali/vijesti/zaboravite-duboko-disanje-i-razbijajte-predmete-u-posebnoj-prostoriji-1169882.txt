Manja tvrtka koja posluje u blizini glavnoga indijskog grada New Delhija, svojim klijentima obećava zanimljiv način relaksacije - razbijanje predmeta u posebnoj "Sobi za razbijanje".  "Pokušali ste s jogom i meditacijom", stoji na njihovoj internetskoj stranici. "Probajte nešto novo. Razbijte nešto... ili sve... u našoj Sobi za razbijanje." U sobi za "rješavanje bijesa" nalaze se razni predmeti iz cijelog svijeta. Po riječima jednog od vlasnika tvrtke Sanwarija Gupte, koncept se prvi put pojavio u Sjedinjenim Državama, a on ga je samo primijenio.  Sve veći broj tvrtki rezervira prostor i vrijeme za svoje zaposlenike u Guptinoj "Sobi za razbijanje". Ondje se organizira čak i team-building za njih.  Klijenti mogu unajmiti prostoriju na najviše 15 minuta i ondje razbijati tanjure, stare televizije, kompjutore... Dopušteno je donijeti i vlastite predmete koji će završiti u komadićima. Na internetskim stranicama stoji da u posebnu prostoriju nije dopušteno unositi oštre predmete, a prije klijentova ulaska ondje zadnju riječ imaju zaposlenici koji pregledaju predmete te odlučuju o tome s čim se u nju smije, a s kojim predmetom ne smije.  "Posao ide dobro, a većina klijenata u sobi se ne zadrži više od pet minuta", kazao je Gupta. 