Bivši ravnatelj FBI-a James Comey kojeg je predsjednik Donald Trump otpustio, svjedočit će 8. lipnja u američkom Senatu o ruskom uplitanju u američku predsjedničku kampanju 2016. Saslušanje koje javnost nestrpljivo iščekuje, bit će javno i održat će se u 10.00 sati (16.00 sati po srednjoeuropskom vremenu) pred senatskim obavještajnim odborom, objavilo je to tijelo u četvrtak. Nakon javnog slijedi saslušanje iza zatvorenih vrata pred 15 članova odbora, republikanaca i demokrata koji imaju pravo na pristup tajnim vojnim podatcima. Comey će svjedočiti u vezi s eventualnim dosluhom između članova izbornog stožera Donalda Trumpa i Rusije, budući da je to pitanje bilo obuhvaćeno istragom koju je nadgledao sve do svoje iznenadne smjene 9. svibnja. Bivšeg ravnatelja, koji nije progovorio u javnosti nakon te smjene koja je uzdrmala Sjedinjene Države, saslušat će i zastupnici koji žele provjeriti je li Trump doista činio pritisak na FBI kako bi usmjerio istragu u vezi s Rusijom. Više glasila je izvijestilo kako je Comey u svojim bilješkama naveo da je Trump tražio od njega da "prekine" istragu o svom bivšem savjetniku za nacionalnu sigurnost Michaelu Flynnu, jednom od glavnih protagonista ruskog slučaja. Predsjednik je zanijekao bilo kakvu intervenciju, kao i bilo kakav dosluh s Moskvom. Comeyjev nasljednik na dužnosti ravnatelja savezne policije još nije imenovan. No u međuvremenu, istraga o ruskom upletanju i o eventualnom dosluhu povjerena je ministarstvu pravosuđa i posebnom državnom tužitelju Robertu Muelleru, koji je isto bio na čelu FBI-a, a slovi kao neovisan.