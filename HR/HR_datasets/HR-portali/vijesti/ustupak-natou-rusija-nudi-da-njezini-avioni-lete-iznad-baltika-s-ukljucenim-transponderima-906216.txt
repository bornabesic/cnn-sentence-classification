Foto: Shutterstock  MOSKVA je u srijedu kazala da bi njezini zrakoplovi mogli letjeti iznad Baltika s uključenim transponderima, ponudivši ustupak NATO-u koji je optužuje da ugrožava sigurnost u zračnom prometu jer njezini piloti isključuju te uređaje koji radarima na tlu omogućuju detekciju zrakoplova.  Ruski veleposlanik pri NATO-u rekao je na sastanku s kolegama u Bruxellesu da bi ruski piloti mogli uključiti transpondere ako to učine i saveznički zrakoplovi.  "Spremni smo letjeti s transponderima... na nekim rutama", rekao je Aleksandar Gruško nakon sastanka Vijeća NATO-Rusija.  To je bio prvi sastanak Vijeća NATO-Rusija od travnja, a prije toga nisu se sastajali skoro dvije godine zbog ruske aneksije Krima i proruskih separatističkih napada na istok Ukrajine 2014. NATO optužuje Moskvu da opskrbljuje pobunjenike oružjem te da onamo šalje vojne snage.   Vijeće NATO-Rusija uspostavljeno je 2002. kao forum za konzultacije o sigurnosnim pitanjima i praktičnoj suradnji o cijelom nizu pitanja.  Sastanak u srijedu nije doveo do približavanja stajališta oko Ukrajine.  "Zrakoplovi mnogih zemalja doista u toj regiji lete s isključenim transponderima", dodao je Gruško.  Glavni tajnik NATO-a Jens Stoltenberg pozdravio je taj ruski prijedlog, ali i istaknuo da svi zrakoplovi pod NATO-ovim zapovjedništvom već lete s uključenim transponderima.  "Transponderi su važni, ali su samo jedan element šire slike kad je riječ o sigurnosti u zračnom prometu. Osnovno je sigurno ponašanje, letenje na siguran i profesionalan način", rekao je.  Zapadni zrakoplovi, i civilni i vojni, u zadnje su dvije godine nekoliko puta jedva izbjegli sudare s ruskim zrakoplovima nad Baltikom kojim NATO patrolira od ruske aneksije Krima 2014.  Diplomati su Reutersu kazali da je ruski prijedlog uperen na američke izviđačke zrakoplove koji redovito nadlijeću to područje, a koje je Rusija presrela na način koji Washington ne smatra sigurnim.  Rusija je u travnju poslala vojni zrakoplov da presretne američki zrakoplov koji se približavao njezinoj granici na Baltičkom moru, optuživši ga da leti s isključenim transponderima.  Nije poznato jesu li američki izviđački zrakoplovi letjeli s isključenim transponderima u regiji.