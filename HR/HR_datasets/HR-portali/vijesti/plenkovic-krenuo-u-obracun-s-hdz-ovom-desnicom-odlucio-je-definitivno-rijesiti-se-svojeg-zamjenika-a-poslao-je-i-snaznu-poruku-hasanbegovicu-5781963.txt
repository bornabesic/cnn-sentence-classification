Andrej Plenković je htio u utrku za Zagreb poslati nekoga tko će značiti odmak od Milana Bandića i priča da stranka sve ove godine nije iznjedrila svog čovjeka jer je HDZ-ov pravi kandidat Bandić. I htio je nekoga tko mu je bliži politički i po razmišljanjima - kaže izvor blizak premijeru i šefu HDZ-a, objašnjavajući zašto je vrh HDZ-a u posljednji trenutak odlučio da će gradonačelnički kandidat biti Drago Prgomet. Nije tajna da Plenković od početka nije želio da kandidat bude šef zagrebačkog HDZ-a Andrija Mikulić. No, Mikulić je još početkom tjedna slovio kao gotovo siguran izbor s obzirom na činjenicu da su svi drugi s kojima se razgovaralo odbili Plenkoviću ponudu. Među njima je bio i Prgomet. No, nakon što su tijekom ponedjeljka i utorka s njim vođeni intenzivni razgovori, Prgomet se predomislio i ipak odlučio ući u utrku koju HDZ ne može dobiti. O uvjetima pod kojima je Prgomet pristao na kandidaturu zasad se samo nagađa. Prema neslužbenim informacijama, jedan od uvjeta bio je da gradonačelnički kandidat bude ujedno i nositelj liste za Skupštinu te njezin glavni kreator. To za vrh HDZ-a nije bio problem pa je u četvrtak na sjednici stranačkih tijela donesena odluka da kandidati za župane i gradonačelnike nose liste. Barem u većini slučajeva. Drugi je Prgometov uvjet, navodno, bilo preuzimanje zagrebačkog HDZ-a. Do toga bi, kako doznajemo, trebalo doći ubrzo nakon lokalnih izbora. - Plenković je shvatio da je pogriješio što Gradski odbor HDZ-a Zagreb nije riješio i raspustio odmah kad je preuzeo stranku. Sada popravlja situaciju i mislim da ovaj put neće dugo čekati. Promjene očekujem nakon izbora - rekao je jedan od naših sugovornika iz stranke. No, neki u HDZ-u upozoravaju da će to ovisiti i o rezultatu koji Prgomet ostvari. To će biti prvi korak. Ako postigne uspjeh, neće biti zapreka da se odmah riješi i problem sa zagrebačkim ogrankom te da se ide u njegovo raspuštanje. Ali, ako rezultat na izborima bude loš, argumenata za to neće biti, niti će se Mikuliću moći nešto prigovarati. Odgovornost će morati preuzeti gradonačelnički kandidat te u prvom redu Plenković koji je donio odluku da Prgomet bude kandidat.   Slanjem Drage Prgometa u zagrebačku utrku šef HDZ-a je, nesumnjivo, poslao nekoliko poruka: Milijanu Brkiću i Mikuliću, ali i Zlatku Hasanbegoviću te Bruni Esih. No, krenimo redom. Plenkovićeva pozicija u stranci nije čvrsta, a lokalni izbori bit će ključni ispit. HDZ stoji “neloše” uoči izbora - osvajanje Splita, još jednoga grada i častan poraz u Zagrebu bili bi im dovoljni da kažu kako su uspjeli, bez obzira na SDP i Most. Plenković zna da ne može dobiti izbore u Zagrebu, ali smatra da Prgomet ima dobre šanse da dođe i do drugog kruga. S njim dobiva ozbiljnog i prepoznatljivog kandidata koji u kratkom vremenu može ostvariti zasigurno bolji rezultat od Mikulića, i to bez obzira na prijašnja Prgometova politička vrludanja s Mostom, Hridi i SDP-om zbog kojih je izgubio dio potpore u stranci. Dobiva i jednu konzistentnost jer su obojica prošli teške bitke s bivšim šefom Tomislavom Karamarkom zbog kojega je Prgomet svojedobno i napustio HDZ. Nema sumnje da ih je i to zbližilo. Plenkovića i Prgometa veže i to što su predstavnici liberalne struje u HDZ-u.   Ono što je Plenkoviću, koji se želi distancirati od Bandića, posebno važno jest i to da se Prgometa ne može dovesti u vezu s Bandićem i njegovim ljudima jer nikada nije bio dio tih odnosa, što se često prigovaralo sadašnjoj postavi koja vodi zagrebački HDZ - Andriji Mikuliću, a posebno Milijanu Brkiću koji preko Mikulića kontrolira veći dio zagrebačkog ogranka. Kandidiranjem Prgometa je šef HDZ-a, zapravo, krenuo u završni obračun sa svojim zamjenikom Brkićem. S obzirom na stanje u stranci, Plenković više ne može dopustiti da mu najveću stanačku organizaciju kontroliraju Brkić i njegova ekipa. Stoga je to, smatraju neki u HDZ-u, poruka Brkiću da stranku sada vode drugi ljudi, iako je on formalno drugi čovjek stranke. - Brkić je jako teško prihvatio Prgometovu kandidaturu, bio je to šok za njega - prepričavalo se posljednjih dana u stranačkim kuloarima. Izvori iz HDZ-a kažu da su Brkić i njegova ekipa bili uvjereni kako će njihov zadnji manevar - da Mikulić bude kandidat, a Brkić nositelj liste - uspjeti. No, sve je puklo u utorak navečer kad je Prgomet prihvatio Plenkovićevu ponudu. Pojedini članovi zagrebačkog HDZ-a nisu mogli prikriti nezadovoljstvo na sastanku Predsjedništva i Gradskog odbora u srijedu navečer kad im je Mikulić i službeno priopćio odluku predsjednika stranke te da je njegov izbor Prgomet. - Plenković je tako odlučio. Nema smisla više o tome raspravljati - navodno im je te večeri rekao Mikulić. Sudionici sastanka kažu da se dobro držao, iako nije mogao prikriti da je povrijeđen zbog te odluke šefa stranke. - Atmosfera na sastanku Predsjedništva zagrebačkog HDZ-a bila je komorna, otužna... Ljudi su se uglavnom raspitivali o listi: tko će sve biti na njoj i koliko će biti nestranačkih ljudi. Mnogi od njih shvatili su da se sada, unatoč dotadašnjim dogovorima, neće naći na listi, da gube, i to je izazvalo val nezadovoljstva - ispričalo nam je nekoliko članova zagrebačkog HDZ-a.   Bilo je i pitanja Mikuliću tko će biti odgovoran ako rezultat bude loš, ali su, navodno, ostala bez odgovora. Ipak, kad je na red došlo glasovanje, svi su dali potporu Prgometu. - Nitko nije javno negodovao, nisu se bunili, raspravljali niti svađali, iako je bilo jasno da su rezignirani. Ali, tako je uvijek u našoj stranci. U kuloarima se žale, a javno šute. To su vam sjene od ljudi - komentirao je jedan od naših sugovornika. Jedini koji se te večeri nije izjasnio oko Prgometa bio je bivši ministar kulture i potpredsjednik zagrebačkog HDZ-a Zlatko Hasanbegović. On je, kažu HDZ-ovci, bio prilično nezainteresiran. Nije se javljao za riječ, nego je, navodno, tijekom cijelog sastanka čitao, ističu, “bilten Srpskog narodnog vijeća”. Kada ga je netko u jednom trenutku zapitao “Zlatko, nismo vidjeli, jesi li ti za Prgometa ili protiv njega”, Hasanbegović je samo kratko uzvratio: “Ja nisam pristupio glasovanju”. Kad su nakon Predsjedništva na sastanak Gradskog odbora došli Prgomet i Plenković - koji je tada, kako pričaju HDZ-ovci, poručio da “Drago ima njegovu apsolutnu podršku, da će biti s njim u kampanji i da moli članove da mu daju jednoglasnu potporu” - ni tada nije bilo posebnih reakcija. Milijan Brkić te večeri nije viđen na stranačkoj sjednici. Navodno je bio na putu. Hasanbegović ni na tom drugom dijelu sastanka nije ništa komentirao. Jedino se, kažu HDZ-ovci, iz prvih redova, gdje obično sjedi čelništvo stranke, premjestio na kraj dvorane. Kandidiranjem Prgometa za Zagreb Plenković je očito otvorio i frontu prema bivšem ministru kulture i Bruni Esih koja će u utrku sa svojom nezavisnom listom. Hasanbegović je dao potporu Esih, i to javnu na prošlim parlamentarnim izborima. Ali, nakon svega što se poslije dogodilo i njihovih istupa u Saboru, teško je očekivati da će Plenković blagonaklono gledati na činjenicu da član Predsjedništva HDZ-a podupire nezavisnog kandidata, a ne stranačkog. Stoga će biti zanimljivo vidjeti kako će ta potpora Esih izgledati. Neki u HDZ-u kažu da će Plenković pokušati istjerati Hasanbegovića na čistinu kako bi ga mogao isključiti iz stranke, iako je sadašnji vrh HDZ-a često isticao kako oni “neće nikoga izbacivati”. No, Hasanbegović možda jest nepredvidiv, ali je i mudar te se, kako smatraju u njegovu krugu, neće lako dati navući na tanak led. Zasad u vrhu HDZ-a pokušavaju ignorirati ulazak Brune Esih u utrku. Trude se ostaviti dojam kako je “to nebitno” jer ona, kako ističu neki u Plenkovićevu krugu, “ne može mnogo napraviti”. U stranačkim kuloarima, međutim, već se dugo priča da je Plenković u priličnoj panici zbog kandidature te nezavisne zastupnice koja je u Sabor ušla na HDZ-ovoj listi. - Nema sumnje da će nam Bruna uzeti dobar dio glasova. Svjesni su toga i u vrhu stranke, ali se prave da to ne vide. Ne znam dokad - rekao je jedan istaknuti HDZ-ovac. A da u vrhu stranke zbog toga i nisu baš mirni, govori reakcija jednog bliskog Plenkovićeva suradnika. - Ako se Bruna Esih kandidira, za nju više nema mjesta u HDZ-ovim redovima, ali ni za sve one koji je podrže - poručio je jasno član iz vrha HDZ-a. Iako vodeći ljudi stranke vjeruju u Prgometov uspjeh, u stranci su prilično podijeljeni oko toga. Činjenica je, kažu, da Prgomet nema potporu cijelog HDZ-a, a mnogi mu zamjeraju mijenjanje stranaka te posebno šurovanje s bivšim šefom SDP-a Zoranom Milanovićem. Neki su uvjereni kako bi bilo bolje da je nositelj liste Milijan Brkić jer bi u tom slučaju, kažu, Bruni Esih bilo puno teže. U stranci je i mnogo onih koji se pitaju zašto je Prgomet odlučio ući u bitku koju ne može dobiti s obzirom na to da je prije otklanjao takvu mogućnost, kao i još neki iz stranke, uz obrazloženje da je prekratak rok do izbora. - Vjerujem da njegova odluka ima smisla i da može dobro odraditi posao. Vjerojatno želi biti dio te ekipe koja vodi stranku i državu jer je riječ o ljudima koji su bliski po stavovima i načinu razmišljanja - kaže jedan HDZ-ovac koji dobro poznaje Plenkovićev najuži krug. Ističe kako će Prgomet neopterećeno ući u tu utrku jer se ne zamara previše Bandićem ni činjenicom da on 15 godina vodi grad.   - Plenković i Prgomet doista žele promjene. Zato će drugačije sastaviti listu, iako još nije poznato tko će se sve na njoj naći. Zna se da će mjesta biti za Mikulića jer je šef ogranka, ali njegovo vrijeme ipak prolazi. Osim toga, uvest će se i neka nova pravila, prije svega nastojat će se izbjeći dupliciranje funkcija. Prgomet je već najavio da će zbog ulaska u Skupštinu napustiti saborske klupe - govori jedan od naših sugovornika. Ne vjeruje da bi Prgometa u kampanji mogli bojkotirati zagrebački HDZ-ovci. - Uvijek ima nezadovoljnih, ali stranačka vojska će odraditi posao. Možda će biti nešto pasivniji i neće se davati sto posto u kampanji, ali ne vjerujem da će Prgomet zbog toga imati problema. On je kandidat najveće stranke, iza njega stoji vrh HDZ-a, a ljudi vole stabilnost - procjenjuje ovaj HDZ-ovac koji bi Prgometovim uspjehom smatrao svaki rezultat koji bi bio bolji od onoga koji je na posljednjim izborima kao kandidatkinja ostvarila njihova Margareta Mađerić. Ona je, podsjetimo, u prvom krugu tada dobila samo 5,41 posto glasova. Dio članova HDZ-a, međutim, unatoč optimističnim predviđanjima koja stižu iz Plenkovićeva kruga, situaciju vidi ponešto drugačije. Kažu da će nakon lokalnih izbora nesumnjivo doći do promjena te da stvari više neće biti iste, pogotovo kad je u pitanju pozicija Milijana Brkića. No, nisu uvjereni da će situacija za Plenkovića i Prgometa teći baš glatko.   - Mislim da Plenković podcjenjuje Brkića, a posebno Brunu Esih i oko toga će morati biti vrlo pažljiv. Nemojte zaboraviti da su Brkić i Mikulić premrežili cijeli zagrebački HDZ svojim ljudima. Većina njih sada neće biti na listama, izgubit će svoje pozicije i sve ono za što su godinama radili. To je sada prava vojska nezadovoljnih, od kojih su mnogi bili navezani na suradnju s Bandićem, neki su zaposleni u Holdingu i teško je sada očekivati da će s entuzijazmom raditi kampanju za Prgometa. Most i Živi zid su profitirali na protestnim glasovima. Sada će tih protestnih glasova biti i u HDZ-u. Jedan dio otići će sigurno Bandiću, a drugi na adresu Brune Esih - smatra dugogodišnji član stranke. Kaže kako mu baš ne ulijevaju povjerenje neke najave iz HDZ-a da će na Prgometovoj listi biti najjači ljudi stranke, među ostalim i potpredsjednici Sabora. - Brkića će morati staviti na listu jer je zamjenik Plenkoviću i potpredsjednik Sabora, i to je u redu, dobro je prošao i na parlamentarnim izborima. Ali, što s preostalom dvojicom potpredsjednika Sabora, Gordanom Jandrokovićem i Željkom Reinerem? Pa, oni su na parlamentarnim izborima u prvoj izbornoj jedinici zajedno osvojili manje od 2500 glasova, Jandroković oko 800, dok je Esih dobila više od deset tisuća glasova. Znam da se radi o različitom tipu izbora, ali to su stvari koje se ne mogu zanemariti. Pogotovo uzme li se u obzir raspoloženje i stanje u HDZ-u - komentirao je naš sugovornik. Do izbora je, međutim, još dva mjeseca i kako mnogi vole upozoriti, moguća su razna iznenađenja. Plenković je svog aduta otkrio i barem u ovoj prvoj fazi ograničio mogućnosti svog zamjenika Milijana Brkića. Na potezu su sada, čini se, Bruna Esih i Zlatko Hasanbegović.