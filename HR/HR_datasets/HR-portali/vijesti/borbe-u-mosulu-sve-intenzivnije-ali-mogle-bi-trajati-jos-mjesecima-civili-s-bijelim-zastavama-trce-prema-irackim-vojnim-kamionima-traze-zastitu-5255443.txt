Elitne iračke snage vode intenzivne borbe s džihadistima u istočnom Mosulu u subotu, rekao je dužnosnik, a civili se okupljaju u gradskim predgrađima da izbjegnu nasilje. Iračke snage pokrenule su veliku operaciju ponovnog zauzimanja drugoga po veličini iračkog grada od IS-a 17. listopada, a specijalne snage protuterorističkih postrojba (CTS) potisnule su džihadiste iz nekih mosulskih četvrti. No, bit će potrebni još tjedni, ako ne i mjeseci borbi prije nego što grad bude oslobođen i humanitarni djelatnici upozoravaju na mogući veliki izbjeglički val kad iračke snage prodru dublje u Mosul. "Ovo jutro borbe su intenzivne. Nastojimo učvrstiti svoje položaje u Arbadžiji prije nego što nastavimo napade na Al Bakr", rekao je zapovjednik CTS-a. Kako borbe prodiru dublje u grad, civili, neki od njih s bijelom zastavom, kreću se prema predgrađima te se okupljaju oko svakoga iračkoga vojnog kamiona koji bi ih mogao prevesti iz grada u sigurnost. Otkad je operacija oslobađanja Mosula počela, raseljeno je više od 49.000 ljudi, rekla je Međunarodna organizacija za migracije u subotu. Humanitarni djelatnici rekli su da bi moglo biti raseljeno milijun i više ljudi zbog bitke za Mosul, a da bi najgore tek moglo slijediti. IS je 2014. osvojio velika područja sjeverno i zapadno od Bagdada, ali iračke snage uz američku zračnu potporu otad su oslobodile od džihadista znatan dio teritorija.