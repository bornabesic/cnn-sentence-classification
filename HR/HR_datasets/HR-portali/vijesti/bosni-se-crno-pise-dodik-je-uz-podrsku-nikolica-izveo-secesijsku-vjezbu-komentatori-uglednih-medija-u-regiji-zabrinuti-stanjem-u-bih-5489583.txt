Slovenski mediji u utorak s izrazima zabrinutosti opisuju atmosferu i reakcije nastale nakon nezakonitog obilježavanja dana Republike Srpske u Banjoj Luci i mogući razvoj događaja u tom entitetu i cijeloj Bosni i Hercegovini, ocjenjujući da je riječ o "secesijskoj vježbi". Mariborski list "Večer" u komentaru pod naslovom "Dodikove secesijske vježbe" navodi da se kod bosanskih Srba "opet čuje zveketanje", ali ovaj put više riječima nego oružjem, te iznosi provokativne govore Milorada Dodika i redatelja Emira Kusturice na "proslavi". Na manifestaciji u Banjoj Luci bio je i srbijanski predsjednik Tomislav Nikolić i neki ministri u vladi Srbije, ali ne i premijer Aleksandar Vučić koji je u nekim ranijim prilikama znao obuzdavati bosanskosrpske političare, navodi komentator lista. Srbi u BiH su Daytonskim ustavom dobili institucije i položaj koji im jamči ravnopravnost u okviru BiH i pravo na suodlučivanje, ali je dogovor svih triju konstitutivnih naroda uvjet da u Bosni bude mir, upozorava ljubljansko "Delo" u komentaru o kontroverznoj proslavi i "paradi" vojne postrojbe u glavnom gradu bosanskih Srba, te po ocjeni komentatora blagim reakcijama međunarodne zajednice, ali i unutar BiH. "Neustavni referendum o danu Republike Srpske nije bio sankcioniran, pa nije isključeno da će zbog popustljive reakcije međunarodne zajednice doći do novih referenduma bosanskih Srba. Na kraju krajeva, njihova je skupština već glasovala za raspisivanje referenduma o sudstvu i tužiteljstvu BiH. Na dnevnom redu mogao bi se ubrzo naći i referendum o odcjepljenju Republike Srpske iako je ona nastala etničkim čišćenjem i genocidom", navodi komentator Vili Einspieler. "Ako bude išlo po tom scenariju, onda se Bosni crno piše", zaključuje komentator "Dela". Ljubljanski list "Dnevnik" u prilogu pod naslovom "Banja Luka nije popustila pred Sarajevom" navodi da je najsporniji trenutak proslave u Banjoj Luci to što je na njemu održana i smotra vojne postrojbe, te da su "proslavu" osudile sve stranke u BiH osim onih sa srpskim predznakom. Zanimljiv je na proslavi bio i izbor redatelja Emira Kusturice kao glavnog govornika i tekst njegova govora u kojemu je kazao da su Srbi u BiH najveći gubitnici zadnjeg rata, pri tome ne spomenuvši niti jednom riječju gubitke i trpljenja drugih, navodi list. Takva retorika, Kusturičin opis Bakira Izetbegovića kao "Luciferova pomoćnika" i drugi izrazi netrpeljivosti učinili su čak da se nakon njegova govora nastupi Tomislava Nikolića i Milorada Dodika učine "tolerantnima", navodi u članku o banjalučkoj proslavi ljubljanski "Dnevnik".