Prometna nesreća u kojoj je jedna osoba smrtno stradala dogodila se malo prije 22 sata u Maksimirskoj ulici u blizini Kvaternikovog trga u Zagrebu. Prema prvim podacima nesreću je izazvao mlađi muškarac koji je automobilom vozio Maksimirskom prema centru grada, a u jednom trenutku pod još nerazjašnjenim okolnostima izgubio je nadzor nad vozilom Audijem A3 zagrebačkih registracija. U nesreći je poginula 61-godišnja žena, a još je troje osoba ozlijeđeno. – Izgledalo je kao da vozi preko sto na sat. Skupina ljudi čekala je na raskrižju da se upali zeleno svjetlo na semaforu kada je Audi odjednom skrenuo prema njima. Zabio se najprije u semafor i nastavio voziti po pločniku, udario je u nekoliko ljudi i zaustavio se dvadesetak metara niže – prepričavaju očevici.  Nakon što je vozač vidio što je učinio, izašao je iz automobila na kojemu su se još uvijek nalazili dijelovi semafora u koji je udario, te počeo bježati. Skupina prestravljenih ljudi tada je potrčala za njim te su ga uspjeli sustići i zaustaviti. Držali su ga do dolaska policije, koja je stigla nakon desetak minuta. >> Sletjela s ceste s 3,91 promila alkohola u krvi 