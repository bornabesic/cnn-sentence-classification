Predsjednik Ustavnog suda Miroslav Šeparović danas u 11 sati objavio je tri odluke koje je Ustavni sud donio o valutnoj klauzuli, ustavnim tužbama Potrošača i sedam banaka o ugovornim odredbama o valutnoj klauzuli (švicarski franak) i promjenjivoj kamatnoj stopi te o ustavnosti Zakona o uredu bivšeg predsjednika RH. Odluke Ustavnog suda objavljene su na službenoj stranici suda, a navode kako valutna klauzula nije neustavna, kao ni ukidanje Mesićeva ureda. U povodu tužbe Potrošača ukinuta je odluka Vrhovnog suda u dijelu koji se odnosi na valutnu klauzulu u švicarcima i u odnosu na promjenjivu kamatnu stopu, dok su tužbe banaka odbijene. U postupku koji je prethodio drugoj odluci Potrošač je na temelju Zakona o zaštiti potrošača podnio tužbu nadležnom trgovačkom sudu protiv osam najvećih banaka radi zaštite kolektivnih interesa potrošača, zbog ugovaranja nepoštenih ugovornih odredaba ugovora o potrošačkim kreditima o valutnoj klauzuli (vezanost glavnice uz švicarski franak) i o promjenjivoj kamatnoj stopi. "Prvostupanjski sud usvojio je tužbeni zahtjev Potrošača. Drugostupanjski i Vrhovni sud odbili su tužbeni zahtjev u dijelu koji se odnosi na ništetnost ugovorne odredbe kojom je glavnica vezana uz švicarski franak, te u cijelosti u odnosu na 8. tuženu banku Sberbank d.d.", stoji u ustavnosudskoj odluci. Šeparović je kazao da je Ustavni sud djelomično usvojio ustavnu tužbu Potrošača te je ukinuo odluku Vrhovnog suda u dijelu koji se odnosi na valutnu klauzulu u švicarskom franku za sve banke i na 8. tuženu banku Sberbank d.d. u dijelu koji se odnosi na promjenjivu kamatnu stopu. U preostalom dijelu ustavna tužba podnositelja Potrošača odbijena je, kao i ustavne tužbe sedam podnositelja banaka. Šeparović je izvijestio i da je Ustavni sud odbacio tužbu bivšeg predsjednika Republike Stjepana Mesića kojemu je ukinuto pravo na ured i s njim povezana prava "kao posebno pravo vezano uz nastavak njegova javnog djelovanja na teret državnog proračuna Republike Hrvatske". Predsjednik Udruge Franak Goran Aleksić čestitao je na konferenciji za novinare ustavnim sucima "na pravičnosti". Kazao je i da svojim odlukama Ustavni sud dokazuje da nije pod utjecajem ničijih lobija. >> Valutna klauzula je moguća kao iznimka, u nas samo u eurima