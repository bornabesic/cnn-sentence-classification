Predsjednik Vlade Andrej Plenković komentirao je danas novinarima u Saboru da će proračun sigurno biti održiv jer kvalitetan i racionalan te održava kvalitetne trendove iz 2016. godine. - On ide za smanjenjem deficita, bit će niži nego ove godine. Mislim da smo pokazali jednu vrlo trezvenu i racionalnu politiku po svim resorima, a uvažavajući i ono što smo činili s poreznom reformom, sagledavajući makroekonomske pokazatelje, naše okruženje. Očekujemo da ovaj proračun ispuni ciljeve iz programa Vlade, i kad je riječ o demografskoj politici, kad je riječ o važnom signalu prema hrvatskom gospodarstvu, poduzetnicima, obrtnicima, treba ga gledati u paketu s porezom reformom koja je usvojena. Nakon pet godine po prvi put je povećan proračun za Oružane snage RH, postali smo važnu poruku i prema hrvatskim braniteljima što mislim da je bitno, ali tu su i ostali aspekti, zaposleni u javnim službama, umirovljenici, kompenzacijske mjere, pomoći za jedinice lokalne i regionalne samouprave. Proračun je usmjeren na ravnomjeran regionalni razvoj Hrvatske u cjelini i poljoprivrede i ruralnog razvoja - kazao je Plenković. Najavio je da se 19. prosinca sastaje sa svim županima kako bi u čitavom mandatu zajednički pratili prioritete na županijskoj razini s onim što radi Vlada. Upitan je i jesu li u sklopu povećanja sredstava za branitelje uračunate i mirovine za pripadnike HVO-a. - To su pitanja koja su ostavljena za raspravu o jedinstvenom zakonu o pravima hrvatskih branitelja koji je još u fazi izrade – odgovorio je Plenković. Naglašava i kako još traju pregovori sa sindikatima javnih službi oko povećanja plaća. Novinare je zanimalo kako to da rashodi proračuna rastu u godini za koju svi već godinama upozoravaju da će biti najteža zbog niza obveza koje dospjevaju Hrvatskoj na naplatu. - Nemojte tako govoriti kad smo sad javno na sjednici rekli 2,5 milijardi i da će deficit biti manji. Nemojte raditi spin da je deficit veći nego što je bio ove godine, deficit je manji, radi se o trasferu sredstava iz EU proračuna u hrvatski proračun. Drugo, 'odite vi na izbore pa pobijedite, pa onda planirajte proračun. Ja sam pobijedio na izborima, formirao vlast, napravio program koji jasno izražava prioritetne politike i ciljeve Vlade. Na rashodovnoj strani ćemo biti racionalni, servisirat ćemo sve obveze, to je sve predviđeno, prema tome, nema niti jedne slabe točke – poručio je Plenković. Osvrnuo se i na kritiku koju je neki dan dao ministru unutarnjih poslova Vlahi Orepiću zbog izjave o Ustavnom sudu. - Ja sam sve rekao ministru Orepiću, ja sam rekao stav mene kao predsjednika Vlade i čitave Vlade, moramo štititi dignitet institucija hrvatske države i sukladno tome se kao članovi Vlade ponašati kao odgovorni obnašatelji vlasti – uzvratio je Plenković. 