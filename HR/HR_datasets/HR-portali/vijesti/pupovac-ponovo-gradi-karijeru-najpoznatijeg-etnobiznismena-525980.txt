Saborski zastupnik Miro Bulj pozvao je Državno odvjetništvo (DORH) da istraži navode glasača koji su organizirano autobusima stigli iz susjedne države kako bi dobili 500 kuna iz sredstava Srpskog narodnog vijeća (SNV) u zamjenu za glas SDSS-u, priopćeno je iz Mosta. „Pupovac ponovno gradi svoju karijeru najpoznatijeg hrvatskog etnobiznismena na narodu koji je fiktivno prijavljen na hrvatskim adresama“, rekao je Bulj ocijenivši  kako je doista nepojmljivo da netko može godinama nekažnjeno iskorištavati te ljude za osobnu korist.  Pozvao je Državno odvjetništvo da ispita jesu li ili koliko su dugo i u kojim razmjerima SDSS i SNV organizirali da se glasače dovozi iz Srbije kako bi kupnjom osigurali potreban broj glasova za sebe. Ustvrdio je kako SDSS i SNV ništa nisu napravili za taj narod osim što ih plaćaju za glas te ocijenio kako oni ne brinu ni za Srbe u Hrvatskoj, a kamo li za one iz Srbije, osim kad je vrijeme da zadrže vlast kako bi sebi državnim novcem napunili džepove u iduće četiri godine.   „Kad su vlastiti džepovi u pitanju, nije im problem poduprijeti Božu Galića u Vukovarsko-srijemskoj županiji i približiti se HDZ-u i svojem najvećem partneru i savezniku Plenkoviću, jednako vrsnom trgovcu“, ustvrdio je Bulj.   Po Buljevim riječima građani će dobro razmisliti kome dati povjerenje u drugom krugu, da se njihovim novcima ne bi opet preko granice dovozili autobusi glasača s fiktivnim adresama, dok oni na izbore idu pješice pa iduće četiri godine trpe posljedice neracionalnog upravljanja, korupcije i pogodovanja.