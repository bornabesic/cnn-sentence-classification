Premijer Andrej Plenković danas putuje u dvodnevni posjet Ukrajini, gdje će se sastati s premijerom Vladimirom Grojsmanom i prisustvovati Ukrajinsko-hrvatskom gospodarskom forumu, koji organiziraju Hrvatska gospodarska komora i Ukrajinska trgovinsko-industrijska komora. Ime Andreja Plenkovića u Ukrajini ne samo da je dobro poznato nego je i izuzetno cijenjeno. Donedavni europarlamentarac dugo je kao predsjednik Delegacije Europskog parlamenta za Ukrajinu posjećivao ovu zemlju i uložio veliki napor da Europsku uniju približi toj zemlji. U razgovoru za Jutarnji list, uoči odlaska u Ukrajinu, premijer je dao poseban naglasak na gospodarske odnose dviju zemalja koji u budućnosti mogu biti znatno bolji. Kako je došlo do poziva da posjetite Ukrajinu, što je ujedno i vaše drugo vanjskopolitičko putovanje otkako ste premijer? - U Ukrajinu me pozvao predsjednik Vlade Vladimir Grojsman, koji je ujedno i moj prijatelj. S njim sam tijesno surađivao i kada je bio predsjednik ukrajinskog parlamenta, a dok sam ja bio predsjednik Delegacije Europskog parlamenta za odnose s Ukrajinom. Početkom ožujka organizirali ste u Bruxellesu Tjedan Ukrajine koji je bio dobro ocijenjen i obilježio je početak nove faze podrške EU Vrhovnoj Radi. - Tada je u Bruxelles došlo oko šezdeset članova Parlamenta, cijelo Predsjedništvo, svi predsjednici klubova i odbora. Nikada u povijesti parlament zemlje koja nije članica EU nije imao istodobno toliko zastupnika u Bruxellesu. Jeste li u međuvremenu imali kontakte s gospodinom Grojsmanom? - Bio sam u kontaktu s premijerom Grojsmanom i nakon što sam postao predsjednik hrvatske Vlade i tako smo dogovorili ovaj posjet. Je li to i prvi službeni posjet hrvatskog premijera Ukrajini? - Tako je, to je prvi službeni posjet jednog predsjednika hrvatske Vlade Ukrajini. Treba znati da je Ukrajina i prva članica UN-a koja nas je priznala, a to se često zaboravlja. Priznale su nas prije Slovenija i Litva, ali tada nisu bile u UN-u. Što očekujete od posjeta? - Prije svega unapređenje političkih i gospodarskih odnosa te trgovinske suradnje. Mi smo prije nekoliko dana na sjednici Vlade u Vukovaru usvojili formiranje radne skupine za Ukrajinu, čiji će zadatak biti i prenošenje naših iskustava kada je riječ o mirnoj reintegraciji, s tehnologijom djelovanja. Tu naše iskustvo može Ukrajini mnogo pomoći. Hoće li biti govora i o podršci i pomoći Hrvatske u provedbi Sporazuma o pridruživanju? - Mi smo članica EU i u tom smislu imamo veliko iskustvo koje može pomoći Ukrajini. Radi se o mnogim aspektima, od koordinacije međunarodne pomoći, koordinacije resora do transformacije pravne stečevine, dakle sve ono što smo i mi prošli. U Kijevu će u ponedjeljak biti održan i Ukrajinsko-hrvatski gospodarski forum. Što se može očekivati? - Iz Hrvatske dolazi stotinjak gospodarstvenika, a toliko će biti i s ukrajinske strane. To je za nas i otvaranje tržišta od 45 milijuna ljudi. Kakva je danas situacija s Ukrajinom, koji su prioriteti kada je riječ o EU? - Postavljam to u kontekst širih europskih odnosa s Ukrajinom, a teme su vizna liberalizacija, stupanje Sporazuma o pridruživanju na snagu uz ove teškoće koje imamo u Nizozemskoj, daljnja provedba reformi u Ukrajini koja uključuje borbu protiv korupcije i funkcioniranje pravne države, poreznog sustava, energetske i trgovinske politike.