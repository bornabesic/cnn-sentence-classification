Ministrica regionalnog razvoja i EU fondova u Vladi RH Gabrijela Žalac i ravnatelj Opće županijske bolnice Vinkovci Krunoslav Šporčić potpisali su danas ugovor o sufinanciranju projekata unaprjeđenja kvalitete zdravstvenih usluga dnevnih bolnica i dnevnih kirurgija u vinkovačkoj bolnici. Radi se o projektu ukupnog iznosa od 16,7 milijuna kuna od čega je 16,6 milijuna kuna bespovratnih sredstava iz fondova Europske unije. Po riječima Žalac ovaj ugovor je 15 po redu u sklopu poziva za poboljšanje isplativosti dnevnih bolnica i kirurgija. - Zajedno s Ministarstvom zdravstva osigurali smo još više sredstava s obzirom na vrijednost projekata koji su prijavljeni. Imamo 28 potencijalnih podnositelja projekata. Cilj projekta je funkcionalno opremiti uređajima i opremom dnevne bolnice i poboljšati njihovu učinkovitost te smanjiti broj bolesnika na akutnom bolničkom odjelu za 10,38 posto, rekla je Žalac. Dodala je i kako je i ovaj projekt dio projekta Slavonija te da se već sutra potpisuju ugovori u Požeško-slavonskoj županiji poslije čega se ponovno vraćaju u Vukovar. Najavila je projekte za navodnjavanje na istoku Hrvatske. Nakon potpisivanja ugovora ravnatelj vinkovačke bolnice Krunoslav Šporčić istakao je kako je trenutno glavni prioritet bolnice završiti opremanje odjela oftamologije koje je započelo još prije nekoliko godina. Prema njegovim riječima prioritet je nabavka opreme, završetak operacijske sale i sve onoga što bi bilo pristupačno za dnevnu kirurgiju i to naročito kirurgiju prednjeg segmenta oka, operacije katarakte. Drugi dio je opremanje jednodnevne kirurgije svih ostalih kirurških odjela. Realizacija ovoga projekta trebala bi i smanjiti liste čekanja za operaciju katarakte u vinkovačkoj bolnici na što se sada čeka i po godinu dana. 