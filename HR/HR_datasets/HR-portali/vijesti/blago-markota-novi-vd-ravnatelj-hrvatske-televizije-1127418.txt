Blago Markota imenovat će se vršiteljem dužnosti glavnog ravnatelja HRT-a, jednoglasno je danas odlučio saborski Odbor za medije, a tu odluku još mora potvrditi i Sabor na glasovanju u petak. HRT je bez vodstva od 1. listopada kada je istekao v.d. mandat bivšeg glavnog ravnatelja Siniše Kovačića.  I vladajući i oporba složili su se da je Markota dobro prijelazno rješenje do izbora novog glavnog ravnatelja HRT-a, a svi su složni da treba što prije raspisati natječaj za njegov izbor.  – SDP nema primjedbi, to je čovjek koji je dugo u kući, obavljao je odgovorne dužnosti, a kolege nisu imale prigovora na njega. Ovo je ozbiljan prijedlog za razliku od njegova prethodnika koji je loše radio svoj posao, uzimao si veće ovlasti nego su mu dopuštene i posmjenjivao cijelu hrpu ljudi – kazao je SDP-ov Nenad Stazić. Markota, dodaje, ima punu podršku SDP-a, ali isto tako, ta stranka, naglašava, očekuje da se čim prije raspiše natječaj za novog glavnog ravnatelja.  Blago Markota je na HRT-u od 1999. godine, a od tad je bio rukovoditelj marketinga, predsjednik uprave, glavni ravnatelj, savjetnik glavnog ravnatelja, dok je posljednje tri godine rukovoditelj arhiva i programskog gradiva HRT-a. Predsjednik Odbora Jasen Mesić najavio je i skorašnju tematsku sjednicu na temu prijetnji novinarima na koju će, kaže, pozvati i MUP da ih izvijesti o poduzetim radnjama. >> Odbijen prijedlog NO HRT-a za imenovanjem Joze Barišića za privremenog upravitelja 