Privremeni rezultati drugog kruga izbora pokazuju da je Vojko Obersnel osvojio 55,76 posto glasova, a Hrvoje Burić 42,70 posto glasova.    Već su i prve rezultati izlaznih anketa objavljeni u 19 sati pokazali da je kandidat SDP-a i partnera Vojko Obersnel u drugom krugu lokalnih izbora osvojio 60,08 posto glasova, dok je nezavisni kandidat Hrvoje Burić prema tim podacima imao 39,92 posto glasova. Izlazne ankete proveo je Ipsos, a rezultate prenosi Nova TV. Obersnel je za Novu TV ovako komentirao izlazne ankete: Očekivao sam ovakav rezultat, pogotovo nakon što sam razgovarao s građanima u drugom krugu i zahvalan sam svima koji su izašli i glasali za mene. Za one koji nisu glasali za mene poručujem da ću biti gradonačelnik svih Riječana, kao što sam bio i do sada i kao i što kaže naš program: Rijeka za sve. Njegov protukandidat Hrvoje Burić za Novu TV je rekao kako da ne priznaje poraz dok se ne obrade sva biračka mjesta  - Rijeka je na dnu po izlasnosti volio bih da je izašlo 50 posto birača i onda bi to smatrao političkim porazom, ali zahvaljujem svim biračima koji su izašli - poručio je Burić i dodao kako najavljuje sljedeće političke bitke.  U izjavi koju je dao za HRT Obersnel je izrazio nezadovoljstvo načinom na koji se HRT posljednjih tjedan dana odnosio prema gradu koji on vodi i rekao je: - Činjenica je da je u proteklih tjedan dana HRT uvrijedio Riječane dva puta. U Otvorenom je nazvao Rijeku nazadnim gradom koji se raspada u kojem od 45. upravljaju komunisti i čime bi se mogao posramiti i Lenjingrad. Tražili smo ispriku tog navoda, ali vodstvo HRT mi je uskratilo pravo na ispriku i drugu grešku je napravio reporter HRT-a kada je Rijeka osvojila nogometni kup i tada je rekao; nažalost i drugi trofej odlazi u Rijeku i zato večeras nemam namjeru više davati izjave za HRT.  Obersnel je kandidat za gradonačelnika s liste SDP-a i partnera, dok je Burić nezavisni kandidat. Po ovim rezultatima Obersnel će po šesti put biti izabran na funkciju gradonačelnika Rijeke.  U pobjedničkom govoru Obersnel je rekao sljedeće: Zacrtali smo da Rijeka bude moderan i europski grad i to smo i dokazali. Hvala mojem SDP-u koji zajedno sa mnom trči već podosta dugo i hvala svim koalicijskim partnerima koji su nam pomogli u nimalo jednostavnoj kampanji u kojoj smo imali svih protiv sebe. Odradili smo posao kako samo mi znamo i to je bila uspješna formula. Nije bilo lako i pred nama je puno posla i odradit ćemo ih kao i uvijek do sada. Ovo je  moj posljednji mandat i dat ću maksimum od sebe da sve što smo planirali u programu Rijeka za sve da to i odradimo i vjerujem da mogu računati na vašu podršku. Program smo nazvali "Rijeka za sve" jer on i je namjenjen za sve, a u njegovoj suštini se provlači ideja otvorenog i modernog svjetonazora. Svjetonazor je jako važan i često su me u ovoj kampanji prozivali zbog svjetonazora, ali kad govorim o svjetonazoru ne mislim pri tom samo na ustaše i partizane, iako je i tu važno reći kakav nam je svjetonazor, ali svjetonazor je i kakve programe radimo u školama i vrtićima i koliko nam je širok socijalni program. Hvala vam još jednom i svima na angažmanu i naravno medijima koji su nas pratili kroz ovo razdoblje i što da kažem uz prigodnu pjesmu Bandiera Rossa poseban pozdrav za HRT iz Lenjingrada s krstarice Aurora.  Sve o lokalnim izborima čitajte OVDJE