Poslije više od 100 dana nakon prijevremenih izbora Srbija je konačno dobila novu Vladu. Novi-stari premijer Aleksandar Vučić složio je tim od 19 ministara koji će, kako je rekao, predvoditi Srbiju u možda i najznačajnijim godinama u povijesti. Premijerovi ljudi Znakovito je i kako je prva sjednica vlade zakazana ujutro u 6.30 sati, čime Vučić pokazuje kako nema vremena i da je veliki posao pred njima. Dan poslije izglasavanja povjerenja u Skupštini, gdje je nova vlada dobila podršku čak 163 člana Skupštine, osnovno pitanje koje se postavlja u zemljama okruženja koliko je ta vlada proeuropski orijentirana. Hrvatsku i BiH interesira i koliko se nova Vučićeva vlada odmakla od projekta stvaranja „Velike Srbije“. Odmah je uočljivo kako su u ministarskim foteljama i dalje ostali ministri na koje se Vučić i u protekle dvije godine najviše oslanjao. Prije svih to su Nebojša Stefanović, Rasim Ljajić i Ivica Dačić. U vladi je ostao i Aleksandar Vulin, koji je proteklih godina postao poznat po svojim izuzetno oštrim, po nekada i neodmjerenim, izjavama i kojega su mediji nazivali „Vučićevim sokolom“. Objašnjavalo se kako je upravo Vulin bio taj koji je govorio ono što misli Vučić dok je premijer gradio proeuropski put Srbije. U novoj vladi Vučić se okružio osobama kojima vjeruje. Među njima je i nekoliko bivših članova drugih stranaka koji su s jačanjem SNS-a prešli Vučiću. Ministrica bez resora postala je i Jadranka Joksimović, koja je zadužena za europske integracije. I ona je jedna od osoba u koje Vučić vjeruje pa je tako Joksimović i jedna od osnivačica SNS-a. Radila je ranije i u redakciji časopisa Velika Srbija. Komentirajući izbor nove vlade, politički analitičar iz Srbije Zoran Stojiljković kaže kako i njen sastav pokazuje kako prijevremeni izbori nisu ni bili potrebni. – Imamo vladu koja je gotovo identična prošloj i koja će provoditi istu politiku. Kada je riječ o samim ministrima, oni su tu manje važni jer Vučić je taj koji odlučuje o svemu. Srbija, kao i zemlje u okruženju, provodi politiku kakvu mora, a to je politika približavanja EU, s tim što se pokušavaju zadržati koliko toliko dobri odnosi s Rusijom – kaže Stojiljković. Umiveni radikal Na upit je li Vučić, a s njime i vlada, ostao i dalje samo umiveni radikal i odmaknuo se od projekta „velike Srbije“, Stojiljković kaže kako je to neupitno te da su i Vučić i sada SNS najgovorljiviji pristaše pristupa EU. – Mi smo to u Srbiji nazivali „hadeizacija radikala“ koji su nekada, a s njima i Vučić, bili izričito protiv EU, dok danas put u EU nema alternative. Danas je to sasvim drugačija politika s kojom je Vučić stekao i veliko povjerenje u EU i u svijetu. Vučić je Bruxellesu dobar sve dok sluša i provodi ono što mu se kaže kada je riječ o Balkanu i do tada će biti tu gdje jeste – kaže Stojiljković. U međuvremenu Vučić je izgubio i potporu i dijela članova SANU (Srpske akademije nauka i umjetnosti). – Veliki sam protivnik režima Vučića i moram to otvoreno reći, jer mislim da je dužnost ljudi kao što sam ja da govore što misle. Mislim da se Vučić ponaša diktatorski, da nam je ukradena pravna država i da smo se pretvorili u zemlju jednog čovjeka – rekao je član SANU Dušan Todorović. >> Srbiju će učiti toleranciji, rezati birokraciju i namete 