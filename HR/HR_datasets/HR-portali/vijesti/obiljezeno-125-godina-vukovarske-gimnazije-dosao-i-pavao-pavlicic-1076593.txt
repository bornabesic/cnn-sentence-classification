Okupljanjem nekadašnjih gimnazijalaca, prigodnih programom, priredbom i radionicama za učenike danas je Gimnazija Vukovara obilježila Dan škole te je tom prilikom upriličen i Dan otvorenih vrata. Bila je to i svojevrsno obilježavanje 125 godina ove prepoznatljive obrazovne ustanove u Vukovaru. - Posebno smo sretni što su nas povodom Dana škole posjetili brojni naši stariji gimnazijalci. Bila je ovo prilika da se prisjete nekadašnjih gimnazijskih dana ali i vide kako Gimnazija izgleda danas, rekao je ravnatelj vukovarske Gimnazije Davor Šijanović podsjećajući kako učenici ove škole iz godine u godinu ostvaruju zapažene uspjehe na raznim natjecanjima.   Ovim povodom u predvorju škole otvorena je izložba pod nazivom „Od male realke do e-škole“, a koja kroz fotografije prikazuje 125 godina postojanja ove škole. Među uzvanicima bio je i akademik Pavao Pavličić koji je u Gimnaziju Vukovar krenuo 1961. godine.   - Uvijek je lijepo ponovno posjetiti Gimnaziju i prisjetiti se dana provedenih ovdje. To je za mene središnje mjesto i kao takvu je pamtim. Te godine su za sve nas iznimno bitne, a s osobama koje tada upoznamo ostajemo do kraja života vezani, rekao je Pavličić dodajući kako je događaje iz gimnazijskih dana koristio i u svojim književnim djelima.    Gimnazija danas ima 370 učenika u nastavama na hrvatskom i srpskom jeziku. Uz Pavličića među poznatijim vukovarskim gimnazijalcima su Vladimir Filakovac, Branko Crlenjak, Krešimir i Vinko Zidarić, Branka Šulc, Ljiljana Gehrecke, Damir Bićanić… >> Odbor za ljudska prava šalje Statut grada Vukovara na ocjenu ustavnosti >> Muzej Vukovar dobitnik iznimnog priznanja u Europi 