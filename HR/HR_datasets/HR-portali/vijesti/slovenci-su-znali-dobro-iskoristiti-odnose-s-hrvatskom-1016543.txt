Kada se sagledaju sva događanja u proteklih četvrt stoljeća, od trenutka kada su Slovenija i Hrvatska napustile zajedničku državu, naš sjeverni susjed odnose s Hrvatskom koristio je kad god je mogao za svoju korist. Cijeli je niz slučajeva koji to zorno pokazuju. Od slučaja Ljubljanske banke u kojoj su hrvatski štediše ostali bez svog novca, preko Svete Gere, hrvatskog teritorija na kojemu slovenska vojska ima bazu, do odnosa u zajednički sagrađenoj NE Krško ili relativno neskrivenog podržavanja Joška Jorasa koji je godinama pravio incidente u Hrvatskoj. Upravo zbog Piranskog zaljeva blokirali su nam pregovore s EU duže od godinu dana, a ponekad su išli u sporovima toliko daleko da su zveckali i oružjem. Tako su na granicu na Muri 2006. rasporedili policijske specijalce. Tadašnji predsjednik Stjepan Mesić najavio je da će s naše strane granice poslati DVD. Pritisci Ljubljane zasigurno će se i dalje nastaviti. 1. Ljubljanska banka – hrvatski građani ostali su bez štednih uloga koje su do 1990. imali u toj banci 2. Incidenti Joška Jorasa – Slovenca čija je kuća na hrvatskoj strani rijeke Dragonje i koji ne priznaje hrvatsku državu tvrdeći kako su njegova kuća i imanje u Sloveniji 3. Okupacija Svete Gere – Iako i slovenski MUP potvrđuje da je Sveta Gera u Hrvatskoj, slovenska vojska osnovala je na ovom vrhu bazu, a slovenska TV izgradila je repetitor 4. Prejudiciranje granice na Muri i slanje specijalaca – Ljubljana je poslala specijalne policijske postrojbe na svoju stranu Mure kako bi izvršila pritisak na Hrvatsku i zveckala oružjem radi razgraničenja. Stipe Mesić najavio je slanje DVD-a kao odgovor 5. Blokiranje pregovora Hrvatske i EU – Slovenija kao članica EU nije htjela više od godinu dana dopustiti otvaranje pregovora Hrvatskoj tražeći da im se ustupi Piranski zaljev. Pregovori su deblokirani dogovorom o arbitraži koji su postigli Pahor i Kosor 6. Pokušaj blokiranja ulaska Hrvatske u NATO – Inicijativa Janeza Janše u slovenskom parlamentu tražila je da se ne ratificira sporazum o pristupanju Hrvatske vojnom savezu 7. Igre s arbitražom oko Piranskog zaljeva – suci Arbitražnog suda dogovarali su taktiku s Ljubljanom i cijeli proces doveli u pitanje >> Slovenski ministar vanjskih poslova o ostavci: Sve opcije su otvorene