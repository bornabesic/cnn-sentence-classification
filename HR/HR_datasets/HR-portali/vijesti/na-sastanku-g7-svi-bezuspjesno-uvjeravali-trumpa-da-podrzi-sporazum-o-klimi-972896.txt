Foto: Hina LIDERI Sedam najrazvijenijih zemalja svijeta okupljeni u petak u Taormini dogovorili su nove akcije u borbi protiv terorizma, ali se nisu uspjeli složiti oko pitanja klime jer američki predsjednik Donald Trump i dalje ne želi podržati Pariški sporazum o klimatskim promjenama, javile su agencije. Borba protiv terorizma Čelnici SAD-a, Velike Britanije, Njemačke, Francuske, Italije, Kanade i Japana potpisali su sporazum o borbi protiv terorizma i ekstremizma, pozivajući pružatelje internetskih usluga i društvene mreže da pojačaju napore kako bi uklonili ekstremističke sadržaje, četiri dana nakon što je islamistički bombaš samoubojica ubio 22 ljudi u Manchesteru.  "Borit ćemo se protiv zloupotreba interneta kojima se koriste teroristi. Osim što je najvažnije tehnološko postignuće zadnjih desetljeća, internet se pokazao i moćnim sredstvom za terorističke svrhe", navodi se u zajedničkoj izjavi čelnika G7 na Siciliji.  "G7 poziva pružatelje komunikacijskih usluga i društvene mreže da temeljito pojačaju svoje napore u uklanjanju terorističkih sadržaja", dodaje se u izjavi u kojoj se također izražava solidarnost s Britanijom nakon terorističkog napada. Klimatske promjene problem za Trumpa  Razlike oko klimatskih promjena čelnici G7 nisu uspjeli premostiti jer je Trump ostao na svojim pozicijama i još uvijek ne želi podržati Pariški sporazum iz 2015. godine.  Trump je odbio nastojanja svjetskih čelnika na summitu na Siciliji da ga privole da podrži sporazum, rekao je talijanski premijer Paolo Gentiloni.  "Postoji jedno otvoreno pitanje a to je stajalište SAD-a spram Pariškog sporazuma o klimi... Svi drugi su potvrdili svoje potpuno prihvaćanje sporazuma", rekao je Gentiloni. "Sigurni smo da će ga Sjedinjene Države, nakon unutarnjeg razmatranja, također htjeti prihvatiti", dodao je.  Njemačka kancelarka Angela Merkel novinarima je rekla da je skupina G7 imala "proturječnu" raspravu o klimatskim promjenama i da su svi za stolom uvjeravali Trumpa da podrži Pariški sporazum koji predviđa smanjivanje emisije stakleničkih plinova. Planovi oko globalne trgovine  Gentiloni je kazao da je došlo i do napretka oko vanjske trgovine, ali da se još radi na završnoj izjavi.  "Oko velike teme globalne trgovine, još uvijek radimo na završnoj izjavi, ali čini mi se da su današnji izravni razgovori naglasili zajednička stajališta na kojima možemo raditi", rekao je.  Trump i britanska premijerka Theresa May potvrdili su planove o jačanju međusobne trgovine, uključivo plan o trgovinskom sporazumu nakon Brexita.  "Predsjednik i premijerka potvrdili su kako su predani povećanju trgovine između Velike Britanije i SAD-a, uključivo trgovinski sporazum nakon Brexita", rekao je glasnogovornik Therese May.