Slučaj Hasanbegović bio je glavna tema sjednice Predsjedništva, na kojoj se razgovaralo i o lokalnim izborima, Mostu... - Nije bilo disonantnih tonova. Zlatko Hasanbegović sam se isključio iz stranke. Naš je Statut jasan - kad je netko na drugoj listi bez suglasnosti stranke, automatski prestaje biti član HDZ-a. To je njegova odluka, mi smo to primili na znanje, i to je to. O tome smo raspravljali i svi smo se s tim složili. Nije ni prvi, ni zadnji koji je otišao iz stranke - kazao nam je jedan član Predsjedništva nakon sjednice HDZ-a. Kaže kako su se gotovo svi članovi uključili u raspravu te da se posebno analiziralo to kako Most i Hasanbegović iznose vrlo slične teze. - Komentiralo se i to kako Hasanbegović može govoriti tko je autentični HDZ-ovac kad je on sam bio u stranci tek dvije godine - kazao je jedan od članova Predsjedništva. Kaže kako je Miro Kovač na sjednici tražio objašnjenje s kime će HDZ dalje te da se nakon toga razvila priča i o potencijalnim partnerima. - Složili smo se da nam je HSS najbliži kao partner te kako bi to bilo najlagodnije rješenje - kazao je naš sugovornik. Dodao je da se na sjednici govorilo i o tome kako se HDZ nije plašio izbora ni prošle godine, kada je bio u lošijoj poziciji, a pogotovo ne sada. No, ipak su, kaže, zbog stabilnosti, odlučili ići na preslagivanje. Na sjednici se govorilo i o Mostu, a neki članovi su, navodno, istaknuli kako je dobro da su ih se riješili jer je stanje s njima bilo neodrživo te kako su se stalno dok su bili u Vladi ponašali kao oporba. Na sjednici je dogovoreno da se pojedini istaknuti HDZ-ovci još više angažiraju na predstojećim lokalnim izborima. Posebno je istaknuto kako je važno snage usmjeriti na osvajanje Splita i Dubrovnika te poslati poruku kako populizam neće proći. Komentirajući izjavu Milijana Brkića da manjine neće određivati sastav Vlade, šef HDZ-a i premijer Andrej Plenković nakon sjednice je novinarima kazao kako su “manjine dio parlamentarne većine od 19. listopada, da surađuju u vlasti te kako su podržali Vladu, ministre te ministra Marića”. - Kada je riječ o sastavu rekonstruirane Vlade, koja će biti nakon rasprave u Saboru nakon lokalnih izbora, to će biti plod dogovora mene i onih koji će na te dužnosti biti izabrani - rekao je Plenković. Komentirao je i kako dokument koji je potpisao Željku Glasnoviću, a prema kojem bi pripadnicima HVO-a bili isplaćeni zaostaci mirovina, nije politička trgovina. Ministar rada Tomislav Ćorić kazao je kako u tom slučaju nije točan iznos od 1,2 milijarde kuna, kako tvrdi oporba. Kazao je da se radi o iznosu od preko 200 milijuna kuna te kako je nalog za isplatu zaostatka mirovina išao 7. travnja, a isplata će početi 11. svibnja, i ići će u nekoliko rata.