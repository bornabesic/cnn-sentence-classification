Primorsko-goranski župan Zlatko Komadina izjavio je u ponedjeljak da je pobjeda Davora Bernardića na zborima za predsjednika SDP-a pobjeda svih koji su bili za promjene u toj stranci, a onima koji su proglasili pobjedu Ranka Ostojića u Rijeci, jer je osvojio desetak glasova više od  Bernardića, poručio je da je to Pirova pobjeda.  Komadina je rekao da je bio osvjedočeni pobornik promjena, ali da ne smatra da je netko posebno zaslužan, nego da su zaslužni svi oni koji su s vremenom, od prvog do drugog izbornog procesa, shvatili da su promjene potrebne. - Da smo ih na vrijeme učinili mi bi vjerojatno danas bili u poziciji obnašanja vlasti u Hrvatskoj, oni koji su promjene učinili na vrijeme danas obnašaju vlast u Hrvatskoj - rekao je  i naglasio da nikada nije kasno, da su promjene dobrodošle, kako će za sada služiti demokratizaciji i decentralizaciji SDP-a. Rekao je da vjeruje kako će se stranka vremenom proširiti prema građanima, kako bi SDP vratio povjerenje 200.000 ljudi koji na zadnjim izborima nisu dali glas koaliciji koju je predvodio SDP. Komadina je to rekao odgovarajući na redovnoj tjednoj konferenciji za novinare u županijskoj upravi na pitanja o pobjedi Davora Bernardića, može li se to smatrati i Komadininom pobjedom, kako komentira to što je Ostojić u Rijeci dobio nešto više glasova te smatra li da bi pobjeda Bernardića trebala dovesti do promjena u riječkog gradskoj organizaciji SDP-a - Što se Rijeke tiče, žao mi je da Bernardić nije dobio većinu u Rijeci, kao što je dobio u ostatku Primorsko-goranske županije i Hrvatske. No, sama županija je ukupno i s Rijekom imala rezultat na razini prosjeka Hrvatske, 65 posto za Bernardića, što znači da je županija neka vrsta lakmus papira za izborni rezultat u Hrvatskoj. Kako prođu kandidati u našoj županiji, tako zapravo bude i opredjeljenje i većine ostalih, što je i normalno jer smo na neki način ishodište i uporište SDP-a i socijaldemokracije - rekao je Komadina. - Što se tiče većine u Rijeci, odnosno 10 glasova više za kolegu Ostojića, ako ćemo to krstiti pobjedom, kao što je krsti moj kolega Jovanović, onda mogu reći da je to Pirova pobjeda - rekao je Komadina, dodajući da se to vidi iz ostatka županije i Hrvatske. - Zapravo, kada gledate te glasove, vrlo je jasno da se u drugom krugu u ovom dijelu glasovalo protiv Bernardića,  ali s vremenom, kao što su neki od mojih 45 posto (na prošlim unutarstranačkim izborima) došli do Bernardićevih 65 posto, vjerujem i da će neki drugi doći preko tog postotka - naveo je.  Na zamolbu da pojasni u kojem se dijelu, kako je rekao, glasovalo protiv Bernardića, Komadina je odgovorio da je riječ o Rijeci.  - I u Rijeci je Bernardić bio relativni pobjednik prvog kruga s 30 posto glasova, ostale glasove dobili su otprilike ravnopravno Ostojić, Miljenić i Picula i jako malo ostale kandidatkinje, što evidentno znači da su se glasovi 'otpalih', očito angažmanom pojedinaca prema članstvu, prebacili kolegi Ostojiću, dok je prirodni odljev kandidata za promjene kolege Picule išao Bernardiću - kazao je Komadina. >> Bernardić sazvao sastanak predsjednika županijskih organizacija SDP-a >> Bernardić otkrio koji će mu biti prvi potezi u ulozi šefa SDP-a 