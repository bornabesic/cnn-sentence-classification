Iako su u nedjelju navečer politička tema dana bili rezultati lokalnih izbora, saborski zastupnik SDP-a Peđa Grbin ipak se na svom Facebook profilu želio osvrnuti na događaj od subote. U subotu je održan "Hod za život", a na njemu je između ostalih sudjelovao i ministar vanjskih poslova Davor Ivo Stier. - Znam da čekate rezultate lokalnih izbora, ali zbog izborne šutnje o ovome nisam mogao pisati tijekom jučerašnjeg dana. A to je ponašanje ministra Stiera. Koji ne vidi apsolutno ništa sporno u tome što se kao ministar vanjskih i europskih poslova naše zemlje, dakle kao osoba koja nas predstavlja u svijetu, prešetava Zagrebom sa osuđenim ratnim zločincem kako bi propagirao politiku netolerancije i mržnje. Sramota, napisao je Grbin na svom Facebook profilu. Ronald Gorsic / HANZA MEDIA   Peđa Grbin je pritom mislio na Darija Kordića, kojega je Haški sud za ratne zločine u BiH osudio na 25 godina zatvora, no jedan od bivših vođa Hrvatske Republike Herceg Bosne pušten je nakon odslužene dvije trećine kazne. Oko 15.000 ljudi okupilo se na drugom 'Hodu za život' u Zagrebu, koji se ove godine održao pod sloganom 'Za život, obitelj i Hrvatsku', a posvećen je i nerođenoj djeci sa sindromom Down.