Trumpova administracija neće objaviti zapisnike o službenim posjetiteljima Bijele kuće, potvrdio je u petak predsjednikov ured, što je zaokret u odnosu na praksu za vrijeme bivšeg predsjednika Baracka Obame. Direktor za odnose s javnošću Bijele kuće Michael Dubke priopćio je u petak da su "ozbiljni rizici za nacionalnu sigurnost i potreba za privatnošću stotina tisuća gostiju na godinu" razlog zašto će ti zapisnici biti tajni. Zapisnici detaljno pokazuju tko ima pristup predsjedniku i njegovim suradnicima. Iz njih se može vidjeti tko lobira u Bijeloj kući i tko ima utjecaja na administraciju. Odluka da će ubuduće biti tajni izazvala je kritike nevladinih organizacija. "Izabrani dužnosnici rade za narod i zaslužujemo da vlada radi transparentno", rekao je Faiz Shakir, politički direktor Američkog saveza za građanske slobode. "Jedini razumni zaključak je da Trumpova administracija ima puno toga što želi sakriti." Za vrijeme Obamine administracije, konzervativne nevladine organizacije tužile su tajnu službu, koja čuva te podatke, u pokušaju da ih se objavi. Nakon što je dužnost preuzeo Trump, jedna liberalna organizacija preuzela je tu bitku, podnijevši u ponedjeljak tužbu u kojoj traži pristup tim podacima. Demokrati u Kongresu također su podnijeli prijedlog zakona kojim žele prisiliti administraciju da objavi podatke o posjetiteljima Mar-A-Largu, predsjedničkom posjedu u Palm Beachu gdje Trump provodi većinu vikenda otkako je preuzeo dužnost. Zakon vjerojatno neće proći jer republikanci kontroliraju Kongres. >> Trump: Sjeverna Koreja je problem. Za taj problem ćemo se pobrinuti 