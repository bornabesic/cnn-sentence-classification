Foto: Pixsell/Igor Kralj  NAKON što je Rajko Dondur, dugogodišnji djelatnik Vindije na HRT-u iznio teške optužbe na račun te tvrtke, oglasili su se i u Vindiji.  >> Bivši radnik Vindije otkrio: "Odnio sam kuvertu s 20,000 maraka šefu Fonda za privatizaciju"  Iz Vindije su tako večeras poslali priopćenje kojim reagiraju na optužbe koje je u emisiji "Nedjeljom u 2" izrekao Rajko Dondur.  "Poslovni sustav Vindija u potpunosti odbacuje sve navode i klevete koje su danas iznesene pred hrvatsku javnost u HRT-ovoj emisiji Nedjeljom u dva", poručili su iz Vindije, tvrtke koja spada među veće dobavljače Agrokora.   "Indikativan trenutak u kojem se javljaju ove klevete"  "Prije svega treba jasno reći da se ovdje radi o izjavama čovjeka za kojeg imamo čvrste materijalne dokaze da je iznošenjem raznih neutemeljenih tvrdnji ucjenjivao i iznuđivao Poslovni sustav Vindija zbog čega ćemo protiv istog već sutra biti primorani podnijeti kaznenu prijavu.  Vjerujemo da ove informacije gospodin Dondur u pripremi razgovora nije podijelio s novinarima HRT-a, za razliku od podataka o svojim kaznenim postupcima i presudama o kojima je govorio", stoji u priopćenju poslanom večeras iz Vindije.   "Poslovni sustav Vindija u ovom je trenutku prvenstveno usmjeren na pronalaženje rješenja problema između dobavljača i Agrokora i očuvanje radnih mjesta. Indikativan je trenutak u kojem se javljaju ove klevete, no spremni smo nositi se i s ovakvim podmetanjima", zaključuje se u priopćenju.