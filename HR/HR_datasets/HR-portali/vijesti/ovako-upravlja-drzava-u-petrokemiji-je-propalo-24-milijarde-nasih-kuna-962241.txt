Foto: petrokemija.hr, FAH  TVORNICA umjetnih gnojiva i financijskih gubitaka, Petrokemija iz Kutine, ponovno je u problemima.   Zapravo, stalno je u problemima, ali sada ova državna firma ponovno treba Vaš novac, vjerojatno nekoliko stotina milijuna kuna, kako bi nastavila raditi, odnosno stvarati nove gubitke. >> Petrokemija duguje više od 300 milijuna kuna za plin, ali proizvodnja ide dalje  >> Državna Petrokemija lani napravila minus od 88 milijuna kuna, a uprava krivi tržište, kišu i kupce  PPD, jedan od najvećih dobavljača Petrokemije, zaprijetio je da će u petak obustaviti isporuku plina zbog čega je u jednom dijelu obustavljena proizvodnja. Petrokemija im je dužna oko 300 milijuna kuna.  Odmah se u cijelu priču uključio premijer Andrej Plenković koji je s čelnicima PPD-a dogovorio daljnji isporuku plina, i najavio da će se angažirati na pronalaženju novca za osiguravanje likvidnosti, ali i dokapitalizaciju kojom će opet par stotina milijuna kuna iz državnog proračuna otići u vjetar.  "Vlada RH kao većinski vlasnik Petrokemije angažirat će se na pronalaženju sredstava koja bi omogućila dodatnu likvidnost Petrokemije, a naravno da nas u perspektivi očekuje kvalitetan i ozbiljan proces restrukturiranja, pa i dokapitalizacija kako bi se osigurala dugoročna održivost ", istaknuo je Plenković.  Petrokemija je ogledni primjer katastrofalnog državnog upravljanja. U posljednjih dvadesetak godina, ta je tvornica tek povremeno imala pozitivne rezultate, a zbog ogromnih gubitaka izgubljene su milijarde - točnije 2,4 milijarde kuna. Tim novcem mogla je biti izgrađena još jedna takva tvornica!  Milijarde otišle u vjetar  Naime, nakon izdvajanja iz INA, napravljena je revizija koja je pokazala da je kapital Petrokemije 2,47 milijardi kuna, da bi prema izvješću za prošlu godinu pao na 45 milijuna kuna.  Plenković, koji očito nema pojma o ekonomiji, pa vraća zemlju nekoliko desetljeća unazad - najavio je nacionalizaciju INA-e, postavlja državnog komesara u Agrokor - misli da će dodatnim ulupavanjem novca građana osigurati nastavak rada Petrokemije. No, da to baš ne funkcionira vidimo iz prošlosti.   Vlada je još 2014. godine dokapitalizirala Petrokemiju s 250 milijuna kuna, nakon što je propala privatizacija. Tri godine kasnije firma je ponovno pred bankrotom.