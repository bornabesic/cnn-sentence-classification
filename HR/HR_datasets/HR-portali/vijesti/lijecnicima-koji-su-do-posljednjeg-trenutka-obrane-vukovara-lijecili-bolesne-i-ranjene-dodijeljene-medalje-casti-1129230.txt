Liječnicima koji su u vukovarskoj bolnici ostali raditi do okupacije grada 1991 godine, njih 43 ukupno, danas su uručene Medalje časti Hrvatske liječničke komore (HLK). -Liječnici u vukovarskoj bolnici pokazali su najveću moguću razinu hrabrosti, humanosti i domoljublja, rekao je predsjednik HLK Trpimir Goluža. Pri tome je ravnateljicu vukovarske ratne bolnice dr. Vesnu Bosanac nazvao "velikim hrvatskim liječnikom i heroinom zbog koje svaki Hrvat može pogledati svijetu u oči". Govoreći o ovoj inicijativi HLK, koja dolazi u vrijeme 25 obljetnice stradanja Vukovara, Goluža je rekao kako je ona naišla na odličan prijem kod svih liječnika u Hrvatskpoj. Kazao je kako je na HLK na adrese svih 20.000 liječnika poslao posebne bedževe u spomen na Vukovar 1991. godine kako bi ih istaknuli na radnoj odjeći i barem na trenutak se prisjetili žrtve Vukovara i uloge liječnika koji su se u tom trenutku pokazali kao najbolje što Hrvatska ima. Najavljeno je i kako će HLK i drugim hrvatskim liječnicima, koji su se iskazali tijekom Domovinskog rata, dodijeliti prigodna priznanja. -Niti jedan Hrvat ne smije zaboraviti herojstvo i žrtvu Vukovara ali i ono što je dala vukovarska bolnica radeći u nemogućim uvjetima. Temelj suverene i samostalne Hrvatske je Domovinski rat, a njen kamen temeljac je Vukovar, njegovo herojstvo i njegova žrtva. Njemu se trebamo uvijek vraćati, njemu se trebaju vraćati i naša djeca i djeca naše djece - rekao je ministar zdravstva u Vladi RH Milan Kujundžić dodajući kako je dodijela Medalja časti liječnicima iz vukovarske ratne bolnice jedna lijepa gesta Hrvatske liječničke komore. Među onima kojima je uručeno ovo najviše priznanje HLK je i Vesna Bosanac koja je rekla kako je prošlo 25 godina od ratne tragedije ali i da su sjećanja i dalje svježa i duboka. - Sve moje kolege ponosni su na učinjeno jer „znaju da su činili samo dobro - istakla je Bosanac. Šest je medalja dodijeljeno posthumno, stoji u priopćenju Hrvatske liječničke komore