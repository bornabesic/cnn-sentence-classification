Žalosno je da se nakon 24 godine procesuiranja ratnih zločina na međunarodnoj i nacionalnoj razini ti zločini još uvijek negiraju, da se ne prihvaćaju utvrđene činjenice i da se veličaju ratni zločinci, ocijenio je glavni tužitelj Međunarodnog kaznenog suda (ICTY) Serge Brammertz za sarajevski "Dnevni avaz" od ponedjeljka, istaknuvši kako još treba procesuirati 5.000 osoba za zločine u BiH. "To vrijeđa i bolno je za žrtve koje zaslužuju da svi prepoznaju i priznaju zločine koji su nad njima počinjeni", kazao je Brammertz dodajući kako je uvjeren da je Haaški tribunal napravio iznimno važan posao, iako je mogao uraditi i više. Podsjetio je kako je pred ICTY-em, koji krajem ove godine završava svoj rad, podignuta 161 optužnica za genocid, zločine protiv čovječnosti ili ratne zločine, a osuđeno je 111 osoba. Sve je to uspjeh, istaknuo je Brammertz, kakvoga na žalost niti jedan drugi međunarodni sud do sada nije uspio ostvariti.  Po riječima glavnog tužitelja ICTY-a, bez obzira na to pred domaćim pravosudnim tijelima u regiji i dalje je velik posao, a zbog sudjelovanja u ratnim zločinima počinjenim na području Bosne i Hercegovine trebalo bi procesuirati još oko pet tisuća osoba. Brammertz smatra kako je i taj posao moguće završiti uz pojačane napore pravosudnih tijela u BiH. Kako je istaknuo, suradnja tužiteljstva kojemu je na čelu s Tužiteljstvom BiH poboljšala otkako je dužnost glavne tužiteljice prošle godine preuzela Gordana Tadić. "Vidjeli smo da postoji trajan napredak u radu na složenim predmetima ratnih zločina, a to je veoma važno. Ima još oko pet tisuća osumnjičenih koji trebaju biti procesuirani za ratne zločine tako da puno toga treba uraditi a napredak koji vidimo ohrabruje", kazao je Brammertz u intervjuu za Avaz. Pojasnio je kako je bila vrlo korisna analiza načina procesuiranja slučajeva ratnih zločina što ju je 2016. godine pod pokroviteljstvom OESS-a sačinila britanska sutkinja Joanna Korner. Ona je u izvješću predstavljenom u lipnju prošle godine predložila poboljšanje koordinacije rada u istragama o ratnim zločinima, učinkovitiji nadzor nad njihovim tijekom, koncentriranje u istragama na ključne počinitelje zločina u vrhu zapovjedne piramide te sustavnu analizu i procjene učinjenoga. Brammertz je kazao kako je cilj tih preporuka bio otkloniti nedostatke kojih je očevidno bilo te ponuditi rješenja, a nova glavna tužiteljica Tadić to je prihvatila i pozitivni rezultati se već vide. Kao primjer naveo je kako u posljednje vrijeme nema revizije podnesenih optužnica odnosno kako ih Sud BiH sada prihvaća na način na koji su sačinjene. Pritom je posebice značajno podizanje nekoliko optužnica u složenim predmetima. Komentirajući postupke koji su još u tijeku pred ICTY-em Brammertz je potvrdio kako do kraja studenog očekuje drugostupanjsku presudu u slučaju "Prlić i ostali" te prvostupanjsku u postupku protiv Ratka Mladića, dok se drugostupanjska presuda u procesu protiv Vojislava Šešelja očekuje potkraj ove i početkom iduće godine. Najavio je i kako će nastaviti inzistirati na uhićenju troje članova Šešeljeve stranke iz Srbije optuženih za ometanje pravosuđa odnosno pokušaj zastrašivanja svjedoka. Vlasti u Beogradu do sada su odbijale provesti nalog ICTY-a za njihovo uhićenje pa se taj podatak našao i u izvješću predsjednika Tribunala podnesenom Vijeću sigurnosti UN-a. "Bjegunci nisu jedini problem u vezi s pravdom za ratne zločine u Srbiji. Situacija generalno ne ide u dobrom pravcu", opisao je Brammertz svoje nezadovoljstvo suradnjom sa srbijanskim vlastima.