Foto: Die Welt DVA DANA nakon terorističkog napada kamionom u kojemu je na božićnom sajmu u Berlinu 12 osoba ubijeno, policija ima novog osumnjičenika, javlja Die Welt. Naime, pretragom kamiona pronađeni su dokumenti s osobnim podacima, a navodno se radi o boravišnoj dozvoli te policija sada traži 23-godišnjeg Tunižana Anisa A., koji koristi čak četiri lažna identiteta. 23-godišnjak se smatra prijetnjom. Policija sumnja kako je traženi mladić ozlijeđen, s obzirom na to da su u vozačkoj kabini pronađeni tragovi DNK neidentificirane osobe. Zbog navedenog se u ovom trenutku pretražuju i bolnice na području Berlina i Brandenburga. Policija dobila preko 500 dojava Berlinska policija navodno je dobila preko 500 dojava o napadu, a u tijeku je i velika policijska potraga za napadačem. Policija je jučer na slobodu pustila prvotno osumnjičenog 23-godišnjeg izbjeglicu Naveda B. iz Pakistana. > U TIJEKU LOV NA TERORISTA Njemačka policija češlja Berlin i upozorava: "Naoružan je i opasan" No, Die Welt piše kako policija na mnoga pitanja još uvijek nema odgovor. Prema napisima njemačkog Bilda, poljski vozač kamiona bio je živ za vrijeme trajanja napada na sajam. To su navodno pokazali rezultati autopsije, a istražitelji su kazali kako se vozač borio s napadačem. Podsjetimo, poljski vozač pronađen je mrtav u vozačkoj kabini kamiona nakon napada, a berlinska policija je objavila kako je upucan pištoljem, koji još uvijek nije pronađen. Njemački mediji navode kako još uvijek postoji nesigurnost oko toga je li Islamska država stvarno izvela ovaj napad, iako je ta teroristička organizacija još jučer preuzela odgovornost za isti. Sumnje oko navoda ISIS-a pojavile su se jer je organizacija, za razliku od prijašnjih objava u kojima su preuzimali odgovornost za napade, izašla u javnost u trenutku kada se još traga za napadačem. Dosad su uvijek čekali da napadač bude uhićen ili ubijen.