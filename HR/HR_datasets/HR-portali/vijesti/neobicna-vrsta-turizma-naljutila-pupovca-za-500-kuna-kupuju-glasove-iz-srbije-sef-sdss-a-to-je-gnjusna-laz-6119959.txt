Potpredsjednik SDSS-a Milorad Pupovac gostovao je na televiziji N1 i među ostalim odgovorio na optužbe koje su sinoć iznesene u posebnom prilogu na RTL televiziji.   Naime, novinarka RTL provela je noć s hrvatskim Srbima koji žive u Srbiji i na izbore u Hrvatskoj dolaze organizirano i glasaju za onoga tko im plati. No ovoga puta je zapelo i oni nisu dobili novac. Odbijali su napustiti Hrvatsku dok im se ne plati.   - Podrazumijeva se, ali i dadu oni listiće, brojeve koje trebaju zaokružiti. Bila su tri autobusa i malih kola je bilo negdje preko 50 vjerojatno. Plaćaju po 2 tisuće kuna 4 glasa i prijevoz taj iz Srbije ovdje. Na taj način kupuju glasače, glasove kupuju, vjerojatno i pobjeđuju zbog toga. Uglavnom mislim da idu sredstva iz Srpskog nacionalnog vijeća na teret poreznih obaveznika Republike Hrvatske", otkrio je za RTL Dragan Milanko, Obrovac/Beograd.   Milorad Pupovac rekao je da je to gnjusna laž.   - SDSS, posebno ja i predsjednik stranke, nemamo nikakvih saznanja o tome da bi bilo tko od naših ogranaka organizirao bilo kakva dovoženja bilo kakvih birača iz bilo koje zemlje. Ja sam razgovarao s predstavnikom gradske organizacije i rekao je da nema s nama nikakve veze, nego je riječ o nezavisnnoj listi koja je organizirala autobus, i sad širi neistine koje su lažne.   To je ružna objeda. Gnjusna laž, koju ja nemam namjeru niti osporavati, jer takvih stvari je nažalost bilo i vjerojatno će biti i ne znam što bih vam više rekao na tu priču, a i ne razumijem zašto pojedini mediji tome daju prostora. Mogli su provjeriti. Dana im je mogućnost da nazovu predstavnika gradske organizacije SDSS-a Stanka Mijića, mogli su ga nazvati, mogli su čuti, nisu to radili, nego su pustili u medijski prostor gnjusnu laž i klevetu. U svakom slučaju to nije praksa koju SDSS i mi prakticiramo.   Pupovac je ispričao kako je njegova stranka ranije pomagala ljudima koji su imali osobnu iskaznicu u Hrvatskoj, a nalaze se u Srbiji,   - Mi jesmo ranije ljudima koji imaju pravo da dolaze birati, koji imaju osobnu iskaznicu u Hrvatskoj, a nalaze se u Srbiji, i imaju neosporno pravo glasati u RH, ako to mogu i imaju interesa za to... takvim ljudima smo mi svojevremeno pomagali, pružali logistiku. Pomagali smo da na parlamentarnim izborima mogu glasati u Srbiji, a na lokalnim izborima, u suradnji s Komesarijatom za izbjeglice Srbije organizirali da mogu doći, ali plaćanja nikakvog s naše strane nikad nije bilo.