Izvanredni povjerenik za Agrokor Ante Ramljak na stranicama koncerna objavio je pismo radnicima kompanija u sastavu koncerna u kojem poručuje kako je prvi prioritet - isplata plaća zaposlenicima - ostvaren te je napomenuo kako mu je cilj očuvanje radnih mjesta kao i zaštita radničkih prava. Također, zahvalio im se na strpljenju i razumijevanju te kazao kako svi užurbano rade na tome da se proizvodnja i prodaja uskoro vrate na razine prije turbulentnog razdoblja. Njegovo pismo pročitajte u cijelosti: 'Drage kolegice i kolege, jučer me Vlada Republike Hrvatske predložila, a Trgovački sud imenovao izvanrednim povjerenikom Agrokor koncerna. Temelj imenovanja je Zakon o postupku izvanredne uprave u trgovačkim društvima od sistemskog značaja za Republiku Hrvatsku i prvi pozitivni efekti ovog Zakona po Agrokor i povezana društva počeli su se pokazivati još jučer, kada su deblokirani računi tvrtki koje su prethodnih dana bile završile u blokadi. S jučerašnjim danom kao izvanredni povjerenik zamijenio sam dosadašnju Upravu Agrokor koncerna i od trenutka imenovanja svi su moji napori usmjereni prije svega na stabilizaciju i normalizaciju poslovanja svih Agrokorovih kompanija, na svim tržištima. Činjenica je da smo s najvećim problemima trenutačno suočeni u Hrvatskoj, dok je naše poslovanje u Sloveniji, Bosni i Hercegovini i Srbiji uredno. Situaciju u Hrvatskoj sada ubrzano rješavamo, a prvi prioritet koji nam je bio osiguravanje sredstava potrebnih za likvidnost za isplatu plaća svim zaposlenicima Agrokora je ostvaren i plaće onima koji ih još nisu dobili biti će isplaćene do petka.  U ovome trenutku radimo na osiguravanju likvidnosti za isplatu dijela duga prema dobavljačima i uspostavljanju redovitog plaćanja sve novoisporučene robe i usluga, u skladu s ugovornim obvezama. Vama se želim prije svega zahvaliti na svom strpljenju i razumijevanju koje ste pokazali u proteklih mjesec dana i koje nadam se možemo očekivati i u ovom periodu tranzicije i ponovnog uspostavljanja redovnog poslovanja. Jedan od mojih ključnih prioriteta je očuvanje radnih mjesta kao i zaštita vaših prava i interesa. Ono što nam Zakon o postupku izvanredne uprave omogućuje je da u sljedećih 12, do maksimalno 15 mjeseci, radimo na postavljanju svih kompanija u sustavu Agrokora na financijski zdrave i dugoročno održive temelje. Razgovarao sam još jučer s dobavljačima, bankama i drugim vjerovnicima i te razgovore nastavljam i danas. Šest banaka koje su prije donošenja Zakona s kompanijom bile potpisale standstill aranžman izrazilo je spremnost financirati nas novim kreditom u iznosu do 150 milijuna eura i na detaljima i operacionalizaciji ovog dogovora se radi dok vam se ja obraćam ovim pismom. Dobavljači su također iskazali punu spremnost raditi zajedno s nama na planu plaćanja njihovih dospjelih potraživanja, koja namjeravamo riješiti čim je prije moguće. Danas kroz cijeli dan održavam sastanke i s upravama naših operativnih kompanija i svi užurbano radimo na tome da se proizvodnja i prodaja uskoro vrate na razine prije ovog turbulentnog razdoblja kroz koje sada prolazimo. Iskreno se nadam da u svim ovim naporima možemo računati i na vašu pomoć i podršku. Uloga svakoga od vas od velikog je značaja jer svatko u okviru svog radnog mjesta i radnih zadataka može dati važan doprinos uspješnom uspostavljanju redovnog poslovanja, što nam je vjerujem zajednički cilj. U otvorenoj komunikaciji sa svima vama redovito ću vas obavještavati o značajnim događajima i informacijama od značaja za vas i vaše kompanije. Također, moj tim i ja stojimo vam na raspolaganju za sva pitanja koja eventualno imate putem mail adrese: [email protected] Radujem se našoj budućoj uspješnoj suradnji i srdačno vas sve pozdravljam. S poštovanjem, Ante Ramljak izvanredni povjerenik Agrokor koncerna'