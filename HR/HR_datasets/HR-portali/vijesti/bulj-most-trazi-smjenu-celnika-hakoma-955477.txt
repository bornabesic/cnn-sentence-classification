Foto: Hina MOSTOV saborski zastupnik Miro Bulj upozorio je na nepravilnosti, kriminal i zabranu sindikalnog djelovanja u Hrvatskoj regulatornoj agenciji za mrežne djelatnosti (HAKOM), te je od Vlade zatražio pokretanje postupka smjene čelnog čovjeka HAKOM-a Dražena Lučića.  Ogroman kriminal  "U telekomunikacijama i HAKOM-u je ogroman kriminal i Most inzistira da HAKOM vode ljudi koji će štiti javni interes i građane, a ne strane telekomunikacijske operatere", rekao je Bulj nakon stanke koju je po toj temi zatražio u Saboru.  "Svjedoci smo da je protiv predsjednika Vijeća HAKOM-a dr. Dražena Lučića podignuta optužnica zbog narušavanja privatnosti bivših radnika. Prije četiri godine, kada je vlada Zorana Milanovića imenovala Lučića, tada se podigla i oporba i dio vladajućih, a neki od vladajućih su govorili da je to sumrak demokracije. U njegovom mandatu bilo je više prijava DORH-u od telekomunikacijskih udruga i poslovnih partnera, preko inspekcija rada i sindikata", naglasio je.  Trošili se milijuni na odvjetnike  Trošili su se, kaže, milijunski iznosi na odvjetnike, kako bi se Lučić obračunao s radnicima. "Koliko koštaju njegovi izleti i putovanja na duhovnu obnovu? Svi znamo da Lučić plaća najskuplji poslovni prostor za 24 eura po kvadratu, dakle više od 100 milijuna kuna javnog novca u njegovu mandatu. Svakom bi radniku HAKOM-a mogao iznajmiti kuću", prozivao je Bulj.  Lučić, dodaje, putuje i dalje bez opravdanja u inozemstvo, a u zadnjih 15 dana to su bili Pariz i Barcelona. Zamjera mu i da je zabranio rad sindikatima.  "Možemo li dopustiti da javna ustanova koju smo osnovali zabranjuje rad sindikatima i krši Ustav? Možemo li kao osnivači ignorirati dopise članova Vijeća da se riješe nezakonitosti", pitao se Bulj.  "Nježna najava poskupljenja"  U mandatu Lučića je, kazao je, "remonopolizirano" tržište telekomunikacijskih pošta i ponovno je stvoren duopol u telekomunikacijskom tržištu. "Zašto plaćamo regulatora ako provodi monopolizaciju ,a ne liberalizaciju tržišta", upitao je.  HSU-ov saborski zastupnik Silvano Hrelja obrušio se, pak, na "nježnu najavu mogućeg poskupljenja dopunskog zdravstvenog osiguranja", rekavši da će, ukoliko se to dogodi, skupiti 500 tisuća potpisa za smjenu ministra koji će to predložiti.  "S ovim se ne smiju igrati. Dopunsko zdravstveno osiguranje je uokvireno posebnim zakonom i ima svoj posebni račun u okviru HZZO-a. I nek si nijedan ministar ne umišlja da može taj novac iskoristiti za nešto drugo. Može se koristi samo namjenski", poručivao je Hrelja vladajućima nakon stanke koju je zatražio u Saboru.  "Riječ je o nježnoj najavi mogućeg poskupljenja dopunskog zdravstvenog osiguranja i iako se ministar Kujundžić od toga ogradio, ja to tretiram kao probni balon i ne dozvoljavam da se itko u državi igra", naglasio je Hrelja.