Koliko crijevna viroza u kombinaciji s povraćanjem, proljevom, ali i visokom temperaturom, može "satrati" i onemoćati, osjetili su iz prve ruke učenici OŠ "Dobri", koje je lančano pogodio jedan od mnogobrojnih virusa koji haraju, pa su tako mnogi od njih, umjesto u školu, završili iznemogli na kauču, s "kainom" pokraj sebe. Taman što su se vratili s praznika, završili su na "bolovanju", piše Slobodna Dalmacija. Najviše su virozom pogođeni drugašići, pa su tako u jednom razredu, od njih ukupno devetnaest, u petak na nastavi bila samo četiri učenika. – Mi roditelji imamo grupu preko Vibera i nakon što se jedna mama javila da joj mali povraća, samo su se krenile redati poruke – i moj, i moja, i moj... Promislili smo: što je ovo, od čega, pa kako svi? U četvrtak ih je u razredu bilo osam, a i onda se taj broj do petka opet prepolovio, kada ih je u školi bilo samo četiri. Učiteljica se s njima igrala pantomime – kaže nam mama Ana, čija je djevojčica također pokleknula pred ovom "epidemijom". – Moj mali je povratio najmanje dvanaest puta. Nakon toga je stalo, al' je poslije toga bio doslovno za ništa. Ne želi, naravno, ništa ni jesti, ni piti. Ne mrda s kauča. Mlađeg je uhvatilo u srijedu noću, a starijeg u četvrtak. Za ne falit, ove starije je uhvatilo u razredu, počeli su povraćati u školi – kazala nam je mama Suzana. Mama Dora je grčeve u trbuhu svoga sina prvo prepisivala lektiri, ali ubrzo je shvatila da joj se sin nije poslužio jednom od provjerenih đačkih metoda, nego se zbilja razbolio. – Virus je zahvatio gotovo cijeli razred. Svi su povraćali cijelu noć, a svima je i krenulo otprilike u isto vrijeme. Sreća što je vikend pa će doći malo sebi – kaže ona. Kontaktirali smo i ravnateljicu škole "Dobri" Mirjanu Dodig, koja je potvrdila da je djecu nešto gadno zahvatilo. A, kako doznajemo, iz škole su izostali i neki nastavnici, koji su zbog sličnih simptoma ostali kod kuće. – U drugim razredima nije toliko strašno. Izostalo je po četiri-pet učenika, što je prihvatljivo, ali drugašiće je uistinu desetkovalo. Rijetko se dogodi da gotovo cijeli razred izostane s nastave, ali, eto, ni to ponekad nije isključeno. Nadamo se da će svi brzo ozdraviti i vratiti se u školske klupe – kaže Dodig, koja nam kaže kako su i mnogi nastavnici danak raznim virozama platili tijekom minulih blagdana. Kakva je situacija po drugim školama, je li OŠ "Dobri" osamljena u ovoj situaciji, provjerili smo kontaktirajući i neke druge splitske osmoljetke. – Kao da gripa koja hara nije dovoljna, još i crijevna viroza... Da kucnem u drvo, kod nas je situacija u redu. Možda je i do položaja škole. Mi smo na visini, kod nas bura raščisti sve viruse – kroz šalu nam govori ravnatelj OŠ "Sućidar" Vlade Dragun. U školi "Mertojak" pojačan broj viroza bio je prije praznika, dok je trenutno situacija, na sreću, uobičajena, doznaje se od ravnateljice Ines Budić, a i u osmoljetki na Skalicama također ne bilježe nikakve neubičajene pojave, piše Slobodna.