Foto: Hina SVAKODNEVNE krize u Oreškovićevoj vladi navikle su nas na svašta, no ovakva se stvar nikada nije dogodila. U suštini je jednostavno: Plenković tvrdi da Orepić, Šprlje i Dobrović više nisu ministri jer ih je on razriješio, a Mostovci kažu da su ministri dok sabor ne odluči drugačije.   Dakle, imamo situaciju u kojoj jedna strana tvrdi jedno, a drugo potpuno drugo. To bi moglo izgledati prilično nezgodno. Jer, što ako sutra Orepić, Šprlje i Dobrović dođu na svoja radna mjesta.   Plenković je večeras u intervjuu za N1 televiziju odbio izravno odgovoriti što će se dogoditi.   "Što i kako dalje - što ako ministar Orepić dođe i kaže da radi svoj posao", pitao je novinar Plenkovića koji je izbjegao izravan odgovor.   "Pravnih dilema nema. Ako netko od stručnjaka govori nešto vama u eteru, to je vaš problem. Ja dilema nemam", rekao je Plenković koji nije jasno želio reći što će se dogoditi.  "Oni se moraju ponašati kao ozbiljni ljudi s poslovnom sposobnošću. Ako ste razriješeni, onda ne možete obavljati svoj posao. Kad ne budem više šef Vlade, ja sigurno neću sjediti ovdje s vama", dodao je premijer.   Dakle, već sutra je prilično izgleda potpuno bizarna situacija, da ministri ili bivši ministri (ovisno s koje strane gledate) dođu na svoj posao. Hoće li šefa MUP-a policija iznositi iz prostorije? Ili će Plenković pustiti da i dalje budu u vladinim uredima i na taj način priznati da je pretjerao?