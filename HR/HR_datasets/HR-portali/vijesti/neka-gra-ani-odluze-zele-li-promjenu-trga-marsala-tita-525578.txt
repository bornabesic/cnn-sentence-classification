Zagrebački gradonačelnik Milan Bandić, koji je u prvom krugu lokalnih izbora osvojio najviše glasova, komentirao je uvjet Zlatka Hasanbegovića za suradnju s Bandićevom listom u Skupštini promjena imena Trga maršala Tita. - Ne mogu se požaliti na odnos s gosp. Hasanbegovićem. Poštujem svakoga. U politici nema uvjeta, ima puno mudrosti, pragme, vizije. Moja sugestija njemu je da nema uvjeta. Moj stav je da građani odluče, rekao je Bandić za RTL Vijesti. Govoreći o velikoj koaliciji za koju je rekao da ju priželjkuje u Skupštini, Bandić je pojasnio da se pod šatorom pobjednika uvijek nađe mjesta i za one koji drukčije misle: -  Imam ja političkog iskustva i pragme. Lakše je okupiti većinu kad ste prvi. Što se tiče velike koalicije, mislim da u Hrvatskoj netko treba pozvati na jedinstvo. Meni će ovo biti šesti mandat, ali bio bih jednako toliko sretan i da napravimo veliku koaliciju. Zagreb je drugi parlament Hrvatske i idemo biti zajedno. Ja bih time bio sretan. Spremna je stranka kojoj sam na čelu ostati bez ijedne čelne funkcije u Skupštini, samo da napravimo veliku koaliciju. Spremni smo sve žrtvovati da vidimo hrvatsko zajedništvo. Za svoje protukandidate rekao je da svi imaju istu retoriku: Svi se bave sa mnom. Želim im puno uspjeha u tome. Abeceda politike je da kada su ljudi zadovoljni gradom onda ljudi ne izlaze na izbore, žele status quo. Tema: Lokalni izbori 2017.