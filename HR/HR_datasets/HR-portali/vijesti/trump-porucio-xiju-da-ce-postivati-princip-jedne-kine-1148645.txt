Američki predsjednik Donald Trump obećao je svom kineskom kolegi Xi Jinpingu s kojim je imao dugi telefonski razgovor da će poštivati princip "jedne Kine", objavila je Bijela kuća.  "Dvojica čelnika razgovarali su o brojnim pitanjima i predsjednik Trump je prihvatio, na zahtjev predsjednika Xija, da će poštivati princip 'jedne Kine'", priopćio je ured američkog šefa države. Dvojica čelnika rekli su da će ostati u bliskom kontaktu i pozvali su jedan drugoga u posjet svojim zemljama, dodala je Bijela kuća. Kineski su mediji u petak ujutro javili da je Xi "pozdravio" priznavanje jedinstvene Kine. "Xi Jinping pozdravio je ponovnu potvrdu predsjednika Trumpa da američka administracija prihvaća princip jedinstvene Kine", objavila je televizija CCTV na svojoj internetskoj stranici. Taj princip, za koji se posljednjih tjedana činilo da ga Trump dovodi u pitanje, zabranjuje trećim zemljama da imaju diplomatske odnose s Tajvanom, kojeg Peking smatra kineskom provincijom. Trump je u razgovoru kazao, kako navodi CCTV, da u potpunosti razumije da je važno da američka administracija slijedi politiku "jedne Kine". Američki je predsjednik naljutio Peking svojim telefonskim razgovorom u prosincu s tajvanskom predsjednicom Tsai Ing-Wen. Taj Trumpov razgovor prvi je put da je jedan američki predsjednik ili izabrani predsjednik razgovarao s nekim tajvanskim čelnikom otkad su Peking i Washington uspostavili diplomatske odnose 1979. Bijela kuća dodala je da će "predstavnici SAD-a i Kine nastaviti s razgovorima i pregovorima o različitim pitanjima od zajedničkog interesa".   Trump je razgovarao s kineskim predsjednikom uoči svog susreta u petak s japanskim premijerom Shinzom Abeom u Bijeloj kući i potom u Palm Beachu. >> Trump probija led s kineskim predsjednikom Xijem i želi 'konstruktivne' veze 