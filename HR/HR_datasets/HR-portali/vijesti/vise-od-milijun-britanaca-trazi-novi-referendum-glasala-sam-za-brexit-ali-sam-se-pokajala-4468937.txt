Više od milijun ljudi potpisalo je peticiju kojom od britanskog parlamenta zahtijevaju novi referendum o statusu Ujedinjenog Kraljevstva u Europskoj uniji, javlja Daily Telegraph. Riječ je o peticiji koja se potpisuje na službenoj internetskoj stranici britanskog parlamenta, a o kojoj će zastupnici, s obzirom da je premašen minimum od 100.000 potpisa, morati raspravljati. 'Mi dolje potpisani pozivamo Vladu Njezina Veličanstva da primijeni pravilo da, ako je tabor za ostanak ili izlazak iz EU dobio manje od 60 posto glasova uz izlaznost manju od 75 posto, treba organizirati novi referendum', stoji u zahtjevu uz peticiju. Istovremeno, dio onih koji su glasali za izlazak Britanije iz EU sada žali zbog svoje odluke pa je to njihovo kajanje preraslo u trend na društvenim mrežama prozvan 'Bregret'. 'Glasala sam za izlazak, ali da imam još jednu priliku, glasala bih za ostanak u EU. Jutros me sustigla realnost', izjavila je studentica Mandy Suthi za ITV News. Ona kaže da su i njezini roditelji i sestre baš poput nje požalili što su glasali za napuštanje EU te da su sada svi skupa jako razočarani konačnim ishodom referenduma. 'Da nam barem daju da još jednom glasamo...', zavapila je. Slično je izjavila i zaštitarka Khembe Gibbons, koja se, kako kaže, osjeća pokradenom nakon što je čula čelnika UKIP-a Nigela Faragea kako priznaje da je dao lažno obećanje o stotinama milijuna eura koji će nakon izlaska iz EU tobože biti preusmjereni u sustav javnog zdravstva. 'Napuštamo EU, David Cameron je dao ostavku, sad se moramo nositi s Borisom, a još je i Nigel priznao da je zapravo lagao. Ja sam glasala vjerujući u te laži i sada mi je žao zbog toga više od svega. Iskreno, osjećam se kao da mi je netko ukrao glas', rekla je.