Situacija u Agrokoru je vrlo teška i ozbiljna i nema jamstva da ćemo uspjeti, ali ćemo dati sve od sebe, poručio je u utorak poslijepodne glavni direktor za restrukturiranje koncerna Antonio Alvarez III, koji je kazao kako je važno vrijeme te kao prve korake naveo uspostavu stabilnosti i likvidnosti te potom restrukturiranje.  "Ovo je jedan od većih izazova s kojim sam se susreo", istaknuo je Alvarez obraćajući se javnosti iz Agrokorova poslovna tornja, zajedno sa svojim timom koji će biti zadužen za strateško restrukturiranje koncerna. Poručio je i kako je pred njim puno posla, ali ne i puno vremena.  Agrokor se složio s mojim postavljanjem za glavnog direktora za restrukturiranje grupe kako bih objedinio sve dionike - zaposlenike, kreditore, banke i sve koji su uključeni u ovu priču, a kako bi postigli napredak, rekao je Alavrez, dodajući kako će njegov tim raditi otvoreno i neovisno, u interesu svih dionika.   "Neovisan sam, ali radim za sve dionike. Osnovna je zadaća postići sporazum svih dionika da se spasi biznis, radna mjesta i sačuvaju dobri odnosi s dobavljačima. Nema jamstva da ćemo uspjeti, ali ćemo dati sve od sebe", naglasio je Alvarez Odgovarajući na novinarski upit tko ga je postavio i tko ga plaća, Alvarez je ponovio da je neovisan. "Nismo ni za koga vezani već želimo naći najbolje rješenje za ove probleme", kazao je.  Na upit uključuje li njegov plan otpuštanja zaposlenika, rekao je da ne može ništa obećati te da će dati sve od sebe kako bi sačuvao maksimalnu vrijednost za dionike. "Ići ćemo korak po korak. Prvo treba stvoriti stabilnost i obnoviti povjerenje među dionicima", kazao je Alvarez, napomenuvši da gubitak povjerenja sada pritišće kompaniju i ugrožava njenu likvidnost. Na upit koji će biti njegovi prvi koraci, ponovio je da skupa sa svojim timom želi uspostaviti stabilnost kompanije, a potom izraditi plan restrukturiranja.   Najavio je da će Agrokor u idućem razdoblju biti u njegovu fokusu te da mu je važna potpora svih sudionika procesa restrukturiranja.  Na novinarsku primjedbu da plan restrukturiranja ne smije dugo čekati, jer su tvrtke koje čine koncern blokirane pa je situacija prilično hitna, odgovorio je kako se nada da "ljudi razumiju da je ovo važno za zemlju pa i regiju". "Treba ga spasiti, bila bi sramota da se to ne napravi", ustvrdio je Alvarez.  Ponovio je kako nema nikakvih jamstava za uspjeh, ali da je od presudne važnosti uspostaviti stabilnost i likvidnost koncerna.  "Ono što treba učiniti odmah je zaustaviti krizu. I to je naš prvi zadatak", rekao je Alvarez, najavivši da će njegov tim biti neovisan i transparentan te izvještavati o koracima koje poduzima.  U timu Antonia Alvareza III su Michael Corner-Jones, Max Frangulov, Paul Gilbert, Boguslaw Bartczak, Renald Bejaoui, Thomas Kolaja, Marija Simović, David Johnston i Barry Hopkins i svi dolaze iz ureda tvrtke Alvarez&Marshal. Predstavljajući svakog ponaosob, Alvarez je istaknuo kako je riječ o ljudima koji su radili na velikim projektima restrukturiranja, naročito u maloprodaji, da je tvrtka iz koje dolaze radila na spašavanju drugog po veličini maloprodajnog lanca u Africi, kao i restrukturiranju talijanskog Parmalata, da su neki od članova njegova tima radili i u regiji na kompleksnim projektima restrukturiranja, itd.  >> Stručnjak koji će voditi Agrokor: Tko je Antonio Alvarez III. >> Agrokor potvrdio: Ivica Todorić potpisao standstill aranžman 