Predsjednik SDP-a Davor Bernardić rekao je u nedjelju u Pločama kako minimalna plaća u Hrvatskoj ne bi smjela biti ispod tri tisuće kuna te napomenuo da bi uvođenje vojnog roka srozalo životni standard građana. "Nitko ne bi trebao raditi za manje od 3000 kuna mjesečno. Povećanjem minimalne plaće na 3000 kuna Vlada treba osigurati da se pošteno i dostojno plati rad", rekao je Bernardić. Istaknuo je kako u Hrvatskoj trenutno ima više od deset tisuća ljudi koji ne primaju plaću za svoj rad, gotovo 100 tisuća ljudi živi i radi na minimalcu za 2500 kuna mjesečno, najčešće bez plaćenih prekovremenih sati i to u lošim uvjetima rada, na Zavodu za zapošljavanje registrirano je preko 230.451 nezaposlenih. Ustvrdio je i kako je samo prošle godine Hrvatsku napustilo više od 50 tisuća ljudi, te dodao kako su te brojke razlog za uzbunu. "Više od 800 tisuća ljudi u Hrvatskoj živi na rubu siromaštva s 2075 kn mjesečno po članu domaćinstva. A koji su prioriteti ove HDZ-ova Vlade? Najavljuju nam uvođenje obveznog vojnog roka koji ljudima u Hrvatskoj neće poboljšati životni standard, zapravo učinit će baš suprotno. Ako vojni rok bude uveden za vrijeme ljetnih mjeseci kako će mladi ljudi raditi sezonske poslove? Ne zaboravimo da je to mnogim obiteljima jedini izvor prihoda kojim se financiraju tijekom cijele godine", rekao je Bernardić. Napomenuvši da mnogi mladi sezonskim radom plaćaju svoje obrazovanje i da im je to jedina mogućnost da studiraju, Bernardić je ustvrdio kako ova Vlada samo povećava nejednakost među ljudima. Ljudima se nude puške, a najbolji način da ljudima staviš pušku na rame je da osiromašiš narod, da im ukineš reformu obrazovanja i onda im staviš pušku na rame, rekao je predsjednik SDP-a u trajektnoj luci Ploče gdje je pružio podršku SDP-ovu kandidatu za gradonačelnika Miši Krstičeviću. Bernardić je podsjetio da je u tom gradu nekad radilo više ljudi nego ih je tu živjelo. Ovo je jedan od najvažnijih gradova između Splita i Dubrovnika, sjecište morskih i kopnenih puteva, grad koji ima velik potencijal za razvoj, turizam i industriju, a najgore je to što se sada pred izbore od ove Vlade najavljuje izgradnja nove vojarne koja će imati manje vojnika nego što je to održivo, rekao je. Na pitanje novinara o mogućoj podršci u Slavoniji, odnosno o mogućoj suradnji SDP-a i Mosta, gdje bi svi zajedno podržali Mostova kandidata protiv HDZ-a, Bernardić je odgovorio da je suradnja moguća sa svim strankama, progresivnim snagama u društvu koje Hrvatskoj žele dobro. "Kad smo imali dijalog, u Domovinskom ratu - pobijedili smo, kad smo imali dijalog oko ulaska Hrvatske u euro-atlantske integracije, ušli smo u njih, a ova vlast nema niti plan, niti viziju, a dijalog niti ne potiče", dodao je. "Mi u Slavoniji ne idemo protiv HDZ-a, mi u Slavoniji idemo protiv siromaštva, protiv iseljavanja, protiv besperspektivnosti, protiv onoga što je HDZ u zadnjih 25 godina tamo ostavio, a to je siromaštvo i iseljavanje. Mi smo za potporu novim radnim mjestima, potporu ostanku ljudi, potporu protiv siromaštva u Slavoniji", rekao je Bernardić.