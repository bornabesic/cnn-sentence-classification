- Tražila sam već ranije povratak u SDP, tako da moj zahtjev i dalje stoji - izjavila je jučer Aleksandra Kolarić, koja je u vrijeme bivšeg predsjednika Zorana Milanovića izbačena iz SDP-a. Predsjednik SDP-a Davor Bernardić, naime, preksinoć je javno pozvao one koji su ranije zbog verbalnog delikta izbačeni iz stranke da se u nju vrate. Kolarić nam je jučer rekla da očekuje da se njoj jave iz stranke te poduzmu potrebne korake jer da njezin “zahtjev još stoji”. Iz vrha SDP-a neslužbeno su nam jučer rekli da je Kolarić “dobrodošla”, ali nisu htjeli javno uputiti taj poziv. Međutim, Slavko Linić, bivši ministar financija, rekao nam je jučer kako ni ne pomišlja na povratak u SDP. Spreman im je, nastavlja, pomoći, ali to je sve jer ionako više nema ambicija u politici. - Nema potrebe da se vraćam među bivše kolege s kojima sam dvadeset godina stvarao stranku, a onda su mi, kako bi se dodvorili Milanoviću, okrenuli leđa. To se ne zaboravlja - kaže Linić te dodaje da će im ipak uvijek biti spreman pomoći. Što se tiče SDP-ovih rezultata na lokalnim izborima, Linić citira Zlatka Komadinu, koji je rekao da ono “što je Milanović deset godina sijao, sad žanju”. - Zamjeram jedino Bernardiću jer je tek sada rekao da je sve to rezultat bivšeg stranačkog vodstva - kaže Linić, koji kritizira ponašanje šefa SDP-a i na temu Agrokora. - Nije se trebao na tu temu iživljavati i prepucavati te ugrožavati stabilnost u državi. Pozdravljam donošenje zakona te smatram da je to bila pametna državna intervencija, ne znam stvarno tko je Bernardiću savjetovao takvo ponašanje na tu temu - kaže Linić. Mirelu Holy također smo pitali razmišlja li i ona o povratu u SDP-ove redove. - Volim politiku, ali u ovom trenutku nemam što dati. Temu verbalnog delikta u SDP-u nametnuo je Mirando Mrsić statusom na svojem Facebook profilu na kojem je zbog lošeg rezultata u prvom krugu lokalnih izbora prozvao stranačko vodstvo - rekla je Holy. “... Iako je predsjednik stranke bio prisutan na terenu, stranci za pobjedu treba daleko više od slikanja i druženja s građanima. U prvom redu jasna vizija, jasne politike i poruke te jedinstvo stranke bez dijeljenja na ‘naše’ i one druge... Puno toga je rukovodstvo najavljivalo u odnosu na unutarnju konsolidaciju stranke, od promjene statuta do načina rada s članovima. Ništa od toga, na žalost, nije učinjeno. I ovi rezultati su posljedica tog nerada i nerazumijevanja članova i građana. ‘Honeymoon is over’ - od vodstva se traže rezultati”, napisao je Mrsić. Šef SDP-a Bernardić njegovo je ponašanje ocijenio kao neodgovorno. - Pluralizam mišljenja je jedno, a nanošenje štete stranci nešto drugo - rekao je šef SDP-a Bernardić te dodao da, unatoč svemu, nitko ne smije odgovarati zbog izgovorene riječi. U vrhu SDP-a su nam jučer rekli kako se ne razmišlja o izbacivanju Miranda Mrsića. - Mirando se malo zaletio - komentira naš sugovornik. Linić komentira kako ne bi bilo dobro da Mrsića sada izbace iz stranke. - Ne mogu se koristiti istim metodama kao Milanović. Trebaju pokazati da su drugačiji - smatra Linić. SDP-ov gradonačelnik Ludbrega Dubravko Bilić, kojem je na pobjedi u prvom krugu čestitao Zoran Milanović, ocijenio je jučer da SDP nema jedinstva i kohezije te da što hitnije treba raspisati unutarstranačke izbore na lokalnoj razini kako bi se stranka pripremila za moguće prijevremene parlamentarne izbore. Bilić je, naime, jedini iz te stranke koji je u prvom krugu osvojio čelno mjesto u nekom od gradova ili općina u Varaždinskoj županiji, a da je dobio čestitku od bivšeg predsjednika te stranke Milanovića.