Svim potencijalnim Agrokorovim kreditorima, uključujući i Sberbank, ponuđen je novi mamac: roll-up model u kojem se za svaku kunu novog kredita u prvenstvo naplate prenosi jedna kuna (ili manje). Kako je nakon sastanka s predstavnicima Sberbanka pojasnio izvanredni povjerenik za Agrokor Ante Ramljak, s koliko novca bude spremna kreditirati Agrokor, banka će dobiti mogućnost da s dijelom starog duga uđe u senioritet naplate. Retroaktivno, roll-up će se odnositi i na 80 milijuna eura prvog kredita. Takav model, objašnjavaju u Agrokoru, ponuđen je svim potencijalnim kreditorima jer smatraju da ne bi bilo prihvatljivo ni fer ponuditi ga samo Sberbanku. On daje garanciju svim kreditorima da stari dug ima prvenstvo naplate i ujedno pokazuje, kažu u Agrokoru, koliko povjerenja imaju u vrijednost imovine određenih kompanija. Navodno je Agrokoru na stol već stavljena jedna ponuda, ali nije uključivala roll-up, nego visoku kamatnu stopu, što je izvanrednoj Upravi bilo neprihvatljivo. U Agrokoru tvrde da su pri završetku razgovora s kreditorima oko novog kredita, a moguće je da se tome priključi i ruski Sberbank. Dogovor bi, istaknuli su, mogao biti završen već danas. S obzirom na to da su banke htjele garanciju da će im stari dug biti pokriven, okvir novog kredita se “zbog navale” morao povećati kako bi svi zainteresirani mogli sudjelovati u njemu. - Interes je jako velik, tako da iznos koji oni nude premašuje iznos koji mi tražimo - rekao je Ramljak. Pri prvom kreditu model roll-upa nije ostvaren, neslužbeno doznajemo, jer nije bilo vremena za proučavanje uvjeta koje su “nametnuli” Rusi, a i čekalo se da Agrokor “napuni kasu” svježom likvidnošću i riješi tekuće probleme. U Agrokoru se na tjednoj bazi razgovara s predstavnicima Sberbanka u Hrvatskoj kako bi im se dala šira slika situacije u Agrokoru s obzirom na to da se oni, kao individualno najveći kreditor Agrokora, žele osigurati da će biti naplaćeni. Ako hrvatske banke zbog izloženosti Agrokoru neće moći sudjelovati u novom financiranju, neslužbeno doznajemo, u Agrokoru računaju na njihove banke vlasnice iz inozemstva. Ipak, vjeruju kako one banke koje su sudjelovale u prvom financiranju imaju još prostora za pružanje dodatnog kredita. Za četvrtak je sazvano Vjerovničko vijeće i tada bi trebali biti prezentirani detalji uvjeta novog kreditiranja, a Vijeće će potom dati i svoju ocjenu toga. Tako bi do kraja ovog tjedna već trebalo biti poznato tko je sve dao novu tranšu novca Agrokoru i koliko će ona iznositi. Prema neslužbenim informacijama, ona bi zajedno s prvim kreditom trebala iznositi više od 220 milijuna eura. Koliko se može saznati, sličan status mogli bi dobiti dobavljači tako da će na račun novoisporučene robe u određenom postotku dobiti status senioriteta za ranija potraživanja. Takvim dogovorom, čini se, mnogi su zadovoljni. Ipak, novi model financiranja Agrokora, koji je predstavio Ramljak, izazvao je popriličnu skepsu u poslovnim i pravnim krugovima. U pitanje se dovodi ne samo pravna utemeljenost modela, nego i sama poslovna logika. Prema mišljenju bivšeg ministra gospodarstva Goranka Fižulića koji aktivno prati slučaj Agrokor, roll-up model je u SAD-u uobičajeni način financiranja kompanija koje završe u stečaju po Poglavlju 11. Procedura je takva da dužnik zatraži takav način financiranja, vjerovnik ga potvrdi, a sud odobri. - Kod nas je osnovni problem to što lex Agrokor izrijekom ne predviđa takvu opciju. U slučaju starih potraživanja članak 40. dopušta samo plaćanje obveza dobavljača ako su od sistemske važnosti - objasnio je Fižulić. On smatra da je riječ o dvojbenom tumačenju zakona čija će posljedica biti pojava brojnih sudskih tužbi. Jer, “samo rolanje nekoga oštećuje, onoga tko u njemu ne sudjeluje”. Na pitanje koje je zakonsko uporište za takav način financiranja, u Agrokoru navode da je to članak 40., stavak 4, koji glasi: “U tražbine iz operativnog poslovanja ne ulaze tražbine financijskih i kreditnih institucija i imatelja vrijednosnih papira, osim vezano uz zaduženja s prednosti namirenja”. Budući da se iz odredbe prije može zaključiti kako su tražbine s prednošću namirenja stara potraživanja, u Agrokoru ističu da je treba povezati sa stavkom 1 koji kaže da će se tražbine financijskih organizacija smatrati tražbinama iz operativnog poslovanja ako su u vezi s novim zaduženjem. Premda pravno uporište za roll-up model djeluje malo nategnuto, osim mogućih tužbi nezadovoljnika postavlja se i pitanje koliko će starih potraživanja na kraju dobiti prioritet u naplati i kakvi su izgledi da se vjerovnici na kraju slože i postignu nagodbu. - U starom sustavu poslovanja sustav je bio premrežen jamstvima koja će biti jako teško raspetljati. Sada se čini da bi sustav mogao postati dodatno opterećen ‘statusom tražbina’. Jako je teško predvidjeti izlaz - kaže jedan financijski konzultant. Ta utrka za osiguranjem svog novca ili robe nedvojbeno je opravdana, ali ona govori i o rastućem nepovjerenju u pogledu naplate uloženog, kao i pozitivnog ishoda sadašnjih nastojanja da se pozitivno okonča financijsko i poslovno restrukturiranje.