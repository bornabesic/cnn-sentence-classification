Francuski predsjednik Emmanuel Macron poručio je u ponedjeljak američkom kolegi Donaldu Trumpu u telefonskom razgovoru da će štititi sporazum o klimatskim promjenama koji je dogovoren u Parizu 2015. godine, izjavila je njegova glasnogovornica. "Namjerava štititi sporazum o klimatskim promjenama i pobrinut će se da zaštiti francuski narod", kazala je Laurence Haim za CNN. Rekla je da su se dva predsjednika tijekom 10-minutnog razgovora dotakla i pitanja borbe protiv terorizma, transatlantskih odnosa i gospodarstva. Klimatska promjena "vrlo je važna i osjetljiva tema za Francusku. Rekao mu je da će zaštititi ono što je dogovoreno u Parizu". Bijela kuća odvojeno je priopćila da su se američki predsjednik Trump i francuski Macron također dogovorili da će se susresti tijekom sastanka čelnika  NATO-a 25. svibnja u Bruxellesu. "Predsjednik Trump naglasio je svoju želju da blisko surađuje s predsjednikom Macronom u suočavanju sa zajedničkim izazovima, te naglasio dugu i snažnu povijest suradnje između SAD-a i njegova najstarijeg saveznika Francuske", objavila je Bijela kuća. 