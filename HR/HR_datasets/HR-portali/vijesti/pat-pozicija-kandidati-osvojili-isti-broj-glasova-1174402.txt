Kandidati koji u prvom krugu nisu uspjeli osvojiti gradove, županije i općine ove su nedjelje dobili drugu priliku. Birališta su zatvorena u 19 sati, a do sada su poznati gotovo svi pobjednici izbora.  Građani nisu bili previše zainteresirani za drugi krug izbora kao što je to bio slučaj u prvom krugu. Riješene su dileme tko će voditi velike gradove kao što su Zagreb, Split, Rijeka, Osijek, Dubrovnik...  Neki kandidati ostvarili su uvjerljive pobjede, dok su drugi pobijedili za nekoliko glasova. A bilo je čak i neriješenih rezultata. Takav slučaj zabilježen je u Starom Gradu na otoku Hvaru. Tamo su pobjedu tražili kandidatkinja HDZ-a Mihaela Petrić i kandidat SDP-a Antonio Škarpa. Ukupno je izborima pristupili 1487 glasača, a bilo je nevažećih 45 listića. Nakon 100% obrađenih biračkih mjesta, a bilo ih je četiri, rezultat je izjednačen 721:721! Izlaznost je bila poprilično visoka (54,33%), a ovo je pravi dokaz da vaš glas može činiti razliku i donijeti pobjedu. Napeto je bilo i u Milni na otoku Braču. Tamo je HDZ-ovac Viktor Maretić odnio pobjedu za samo četiri glasa ispred Frane Lozića iz SDP-a. Nakon prebrojavanja glasova rezultat je bio 320:316 za Maretića. Tijesnu pobjedu odnio je i Danijel Zvonar iz Kalinovca. On je bio bolji od Luke Dugalije za samo tri glasa! Nakon prebrojavanja glasova Zvonar je osvojio 395 glasova, a Dugalija 392.  Na izbore je izašlo 797 birača uz visoku izlaznost od 64,48%. Bivši SDP-ovac pobijedio SDP-ovca Najneizvjesniji izbori za gradonačelnika u drugom krugu u Primorsko-goranskoj bili su u Opatiji, gdje je pobijedio nezavisni kandidat Ivo Dujmić, bivši SDP-ov gradonačelnik i osvojio 52 glasa više od protukandidata Fernanda Kirigina (SDP). Dujmić je tako dobio 49,95 posto, a Kirigin 48,86 posto glasova. Nevažećih i neubačenih listića bilo je 1,19 posto. U prvom krugu izbora Kirigin je osvojio 38,14, a Dujmić 38,12 posto glasova, odnosno razlike je bila jedan glas. Fernando Kirigin je bio kandidat koalicije SDP-HNS-IDS-HSU-PGS-Reformisti-HSS, a u proteklom mandatu je bio zamjenik Dujmića kao gradonačelnika. Nakon što je u SDP-u odlučeno da kandidat za gradonačelnika bude Kirigin, Dujmić je napustio stranku te se kandidirao kao nezavisni kandidat. Sve o lokalnim izborima čitajte OVDJE.