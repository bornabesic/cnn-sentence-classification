Nije bilo visokih tonova, razgovarali su posve otvoreno, a premijer Andrej Plenković želio je čuti odgovor samo na jedno pitanje. Zbog čega sada i koji je točan razlog zbog čega se, nakon što je podržao i Zdravka Marića i Gordana Jandrokovića, ime člana Predsjedništva HDZ-a našlo na listi za zagrebačku Gradsku skupštinu nezavisne kandidatkinje Brune Esih. Hasanbegović mu je rekao kako je odluku donio teško, u proteklih 48 sati, i to nakon što je svjedočio "moralnoj kaljuži oko preslagivanja u Saboru" i zbog činjenice da se razgovara sa svima, pa i onima koji ne mogu smisliti HDZ. Šef HDZ-a zatim mu je krenuo objašnjavati kako se koalicija s Mostom jednostavno morala prekinuti. Hasanbegović je premijera pitao postoji li plan što i kako dalje nakon lokalnih izbora, odnosno tko je budući HDZ-ov potencijalni koalicijski partner. Premijer mu je odgovorio da većina i sada postoji i kako traže najbolje rješenje. Sam Plenković je nakon toga počeo govoriti i o Hasanbegovićevoj sudbini unutar HDZ-a. Jasno mu je poručio kako ga neće automatski izbaciti iz stranke, unatoč činjenici da je prelaskom na stranu Brune Esih prekršio statut stranke. Za kraj razgovora dogovorili su se da će se čuti i vidjeti tijekom sljedećeg tjedna. Nakon 15 minuta razgovora premijer Andrej Plenković zaputio se u Vinkovce, a Zlatko Hasanbegović na Trg maršala Tita, gdje je trebao početi prosvjed inicijative Krug za trg za promjenu imena ovog zagrebačkog trga u Kazališni trg. Da je razgovarao s Hasanbegovićem, potvrdio nam je i sam Plenković. - Shvatio sam da je odluku donio praktički u posljednji trenutak, čini mi se ponukan nekim ozračjem koje je izbliza gledao u Saboru. Razgovarat ćemo idući tjedan i on i kolegica Esih koja je izabrana zajedno sa mnom u prvoj izbornoj jedinici, na preporuku gospodina Hasanbegovića i nekih drugih, te je na temelju mojeg povjerenje bila na listi s nama – rekao je Plenković. Dodao je kako su njih dvoje glasali vrlo korektno u Saboru. - Razgovarat ćemo s njim idući tjedan, sastat će se i tijela stranke pa ćemo vidjeti što ćemo dalje. To je njegov izbor – poručio je premijer i predsjednik HDZ-a. Hasanbegovićev manevar, jasno je, doveo je Plenkovića na kušnju. Premijer mora odlučiti hoće li popustiti pred Hasanbegovićem koji mu u ovom trenutku drži saborsku većinu ili će demonstrirati odlučnost kao s Mostovim ministrima i otjerati iz stranke bivšeg ministra kulture. Zlatko Hasanbegović odluku o političkom transferu donio je u prošlu srijedu nakon što je počela saborska rasprava o ministru financija Zdravku Mariću. Hasanbegovića i Glasnovića u popodnevnim su satima u Gradskom poglavarstvu prilikom ovjere dokumenata vidjeli bliski suradnici Drage Prgometa, što nam je potvrdilo više izvora. To pak znači da su u HDZ-u već tada znali da se nešto sprema. - Ili su znali, ali se nisu usudili pitati jer se tek trebalo glasati o Mariću i Petrovu, ili su nasjeli na Hasanbegovićevu ironiju da mu je Davor Božinović rekao da izvadi papire, pa su očekivali kako se možda sprema pad Vlade i novi izbori – kažu nam naši sugovornici bliski bivšem HDZ-ovu ministru kulture. Hasanbegovićeva odluka da se stavi na listu Brune Esih, za koju je smatrao da bi bila najbolji HDZ-ov kandidat za gradonačelnika Zagreba, vrlo je vjerojatno donesena iz dva razloga, vjeruju njegovi, ali i bliski suradnici Brune Esih, koji se redovito okupljaju u zagrebačkom kafiću “Zašto ne”. I oni su čuli da je Hasanbegović jučer ujutro vodio razgovor s premijerom, ali pročitali su i Božinovićevu izjavu kako se odluka o Hasanbegoviću neće donijeti automatski, nego nakon rasprave. - Sigurno je da će preživjeti do ponedjeljka jer vikendom ne izbacuju iz stranke. Možda će ga i ostaviti u skladu sa Stierovom novom političkom paradigmom. No sumnjamo u to – kažu. Oni smatraju kako je Hasanbegović odluku donio nakon što je postalo jasno da će HDZ imati vrlo tanku većinu u Saboru i da je vrlo vjerojatan scenarij da se ide na ponovne izbore. - A na listama HDZ-a njega vjerojatno ne bi bilo, nego bi ga zavlačili kao i Glasnovića na posljednjim izborima i onda odustali od njega. Ovako se on priklonio Esih na lokalnim izborima, dao joj vjetar u leđa. Ti izbori bit će test njihove snage i buduće platforme – kažu nam naši sugovornici i dodaju kako je sve moglo biti drukčije. - Da je Plenković smijenio Marića ili da je ministar sam dao ostavku, do raspada s Mostom ne bi došlo, čvrsta koalicija bi postojala i Hasanbegović sigurno ne bi uzburkao duhove – objašnjavaju. Hasanbegović je jučer i na prosvjedu na Trgu maršala Tita, gdje su on, Željko Glasnović i Bruna Esih dobili podršku, ponovio ono što je nešto ranije rekao premijeru Plenkoviću. - Moralna kaljuža koju je spomenuo ima vrlo jasno značenje. Ako sa svakom strankom možeš pregovarati, onda je jasno da si razrješenjem Mostovih ministara išao na blef – kažu nam naši sugovornici. Kad je u petak navečer objavljena lista Brune Esih, Hasanbegović se susreo s dijelom zagrebačkih HDZ-ovaca. Razgovor se vodio o tome kako je neshvatljivo da stranka razgovara s HNS-om i IDS-om, ili da HDZ-ovi zastupnici u Saboru prvo plješću Ivanu Vrdoljaku, a minutu poslije generalu Glasnoviću. Osim toga, začudilo ih je da nekadašnji bliski suradnici Tomislava Karamarka na Predsjedništvu stranke govore kako je bolje ići s pet Pupovaca nego s Mostom. - Hasanbegović nikad nije bio protiv suradnje s HSS-om. Ta je stranka prirodni partner HDZ-u - kažu nam izvori iz zagrebačkog HDZ-a.