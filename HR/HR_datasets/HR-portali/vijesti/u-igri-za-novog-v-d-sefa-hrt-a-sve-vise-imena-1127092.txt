Koje razmjere poprima upravljačka kriza na HRT-u, zorno svjedoči i činjenica da kolege s HRT-a zovu novinare iz drugih medija pitajući ih znaju li oni kada bi se konačno mogao imenovati novi privremeni prisavski glavni ravnatelj i tko bi on mogao biti iz cijele one šume imena koja su ovih dana u optjecaju. Naime, još 1. listopada istekao je ionako već produljeni mandat v. d. glavnog ravnatelja Siniše Kovačića i od tada HRT praktički nema svog zakonskog zastupnika ni odgovorne osobe, što je zaključio i NO HRT-a. Stoga nagađanja da bi saborski Odbor za medije možda do kraja tjedna, opet privremeno trebao rasplesti situaciju prijedlogom imenovanja novog v. d. šefa HRT-a pobuđuje zanimanje tim više što iz dana u dan popis onih o kojima se u tom kontekstu govori biva sve dulji. Tako se jučer kao o mogućem novom privremenom čelniku HRT-a moglo čuti i ime Blage Markote, nekoliko posljednjih dana spominjao se i Ernest Strika, a u kuloarima se govori da su u igri bili ili još uvijek jesu i sam Kovačić te Marija Nemčić, Božidar Domagoj Burić, Dražen Miočić, Jozo Barišić...  >> Odbijen prijedlog NO HRT-a za imenovanjem Joze Barišića za privremenog upravitelja 