Vrhovni sud u cijelosti je ukinuo nepravomoćnu presudu u aferi Fimi media, a Ivi Sanaderu određen je novi istražni zatvor zbog opasnosti od bijega, koji mu je zamijenjen jamčevinom od 12,4 milijuna kuna. Drugim riječima, bivšem premijeru određena je istovjetna jamčevina kakva mu je već bila određena u predmetu Fimi media. No kako mu je to jamstvo vraćeno, odnosno nije položeno na račun zagrebačkog Županijskog suda, on iz Remetinca neće izaći dok ponovo ne skupi 12,4 milijuna kuna i ne uplati ih na račun suda. Koliko će mu vremena za to trebati, za sada je nepoznanica, a iz krugova njegove obrane može se čuti da bivši premijer toliki novac za sada – nema. Uostalom, i zadnji put su milijune za jamčevinu prikupili njegovi prijatelji i poznanici Luka Bebić, Jerko Rošin, Božidar Šikić... Nije uobičajena odluka Inače, ovakva odluka Vrhovnog suda baš nije uobičajena jer dosad, koliko se zna, nije bilo situacija da se nekom ukine nepravomoćna presuda, s njom i istražni zatvor, te odmah odredi novi istražni zatvor, koji se uz to mijenja jamčevinom. Uz jamčevinu Sanaderu su određene i mjere opreza koje uključuju i privremeno oduzimanje putne isprave te obavezno javljanje predsjednici vijeća svakog prvog ponedjeljka u mjesecu. Za detaljniju analizu odluke ipak će trebati pisano obrazloženje presude i odluke Vrhovnog suda, a to bi moglo potrajati mjesecima jer je riječ o složenom predmetu koji broji desetke tisuća stranica. Presuda je osim u odnosu na Sanadera, ukinuta i u odnosu na HDZ te Mladena Barišića, Nevenku Jurak, Branku Pavošević, Ratka Mačeka i Fimi mediju. Za HDZ ukidanje nepravomoćne presude znači da je do daljnjeg sa sebe skinuo stigmu stranke koja je nepravomoćno osuđena zbog korupcije biblijskih razmjera. te da do daljnjeg neće morati platiti novčanu kaznu od pet milijuna kuna te u proračun uplatiti još dodatnih 17 milijuna kuna nepripadajuće imovinske koristi, što bi stranku zasigurno financijski devastiralo. No odluka Vrhovnog suda ne znači da je s HDZ-a skinuta krivnja, jer ih kao i Sanadera te ostale optuženike čeka novo suđenje. I to vrlo vjerojatno pred istim sudskim vijećem, obzirom da se Sanaderu nalaže da se javlja predsjednici vijeća svakog prvog ponedjeljka u mjesecu, a predsjednica sudskog vijeća koje ga je nepravomoćno osudilo na devet godina zatvora bila je sutkinja Ivana Čalić. Ono što je posebno zanimljivo nakon ovakve odluke jest i činjenica da je nepravomoćna presuda ukinuta u odnosu na Barišića, Nevenku Jurak i Branku Pavošević, odnosno osobe koje su u potpunosti priznale počinjenje kaznenog djela i ono što im je USKOK optužnicom stavlja na teret. U kratkom obrazloženju presude koje je danas poslijepodne objavljeno na stranicama Vrhovnog suda, navodi se da je Vrhovni sud uvažio žalbe Sanaderove obrane te obrane HDZ-a, nakon čega je po službenoj dužnosti odlučio u cijelosti ukinuti cijelu presudu i to zbog bitnih povreda kaznenog postupka. Vrhovni sud tako smatra da je Sanaderu i ostalima povrijeđeno pravo na pravično suđenje koje je zajamčeno Ustavom i Konvencijom za zaštitu ljudskih prava i temeljnih sloboda, no tu svoju odluku detaljno ne elaborira, osim u djelu koji se odnosi na određivanje istražnog zatvora Sanaderu. No obzirom da se na Konvenciju za zaštitu ljudskih prava i sloboda u svojoj žalbi pozivao Miroslav Šumanović, jedan od branitelja HDZ-a, te obzirom da je navedeno da je Vrhovni sud tu žalbu prihvatio, očito je da su prihvaćeni i argumenti obrane HDZ-a. A oni bi ukratko bili da je niži sud ne vođenjem računa o Konvenciji za zaštitu ljudskih prava prekršio Ustav koji jamči slobodu političkog udruživanja. Stav HDZ-ove obrane bio je i da čak i da su činjenična utvrđenja iz optužnice točna, da se HDZ nije smio osuditi, jer se postavlja pitanje je li to nužno u demokratskom društvu. Nadalje, ako je Vrhovni sud uvažio žalbe obrana HDZ-a i Ive Sanadera, onda je očito prihvatio i da je narušeno načelo kontradiktornosti. Konkretnije, obarne se se žalile da nisu imale mogućnosti ispitati suoptuženike koji su ih teretili jer ovi nisu htjeli odgovarati na pitanja obrane. Apsurdnost novonastale situacije je da ukidanje presuda Barišiću, Nevenki Jurak i Branki Pavošević, njih ponovo vraća u istu procesnu poziciju – status optuženika koji se mogu braniti kako hoće, a u to spada i pravo da ne odgovaraju na pitanja bilo obrane bilo tužitelja ili suda. Da stvar bude bolja, da je presuda u odnosu na njih potvrđena, a u odnosu na HDZ i Sanadera ukinuta, na novom suđenju oni bi bili svjedoci i kao takvi ne bi imali mogućnost da ne odgovaraju na postavljena im pitanja. Pirova pobjeda Bilo kako bilo, Sanadera, nakon odluke Ustavnog suda, koji je ukinuo pravomoćnu presudu u aferama Hypo i Ina-MOL, odredivši ponovljeno suđenje, sada čeka i ponovljeno suđenje u aferi Fimi media. Kada će ta suđenja početi ponovo, teško je reći jer se u prvom slučaju, nakon odluke Vrhovnog suda o izuzeću suca Ivana Turudića, tek treba odrediti novo sudsko vijeće. U slučaju Fimi medije, na zagrebački Županijski sud, prije početka novog suđenja, prvo ipak treba stići opširno obrazloženje presude u aferi Fimi medija. A uz sve to, Sanader ima suđenje i za aferu Planinska koje je ušlo u završnu fazu. U slučaju da u tom postupku bude osuđen na kaznu veću od pet godina, ponovo će mu biti određen obligatorni istražni zatvor. Što znači da će ponovo biti vraćen u zatvor u Remetincu, pa bi ovaj njegov sadašnji izlazak na slobodu, pod uvjetom da prikupi potrebnih 12,4 milijuna kuna, mogao biti, ništa drugo do – Pirova pobjeda.