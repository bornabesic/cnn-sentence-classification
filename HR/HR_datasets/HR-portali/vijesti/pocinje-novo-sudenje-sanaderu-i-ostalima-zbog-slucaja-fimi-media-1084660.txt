Na zagrebačkom Županijskom sudu jutros se održalo pripremno ročište protiv bivšeg premijera Ive Sanadera i ostalih optuženika u slučaju Fimi media. Svi optuženici izjasnili su se da nisu krivi, za razliku od prošloga suđenja kada su bivši glavni rizničar HDZ-a Mladen Barišić, tajnica Branka Pavošević i vlasnica tvrtke Fimi media Nevenka Jurak priznali krivnju. Na ročištu se raspravljalo o dokaznim prijedlozima koji će se provoditi tijekom novog suđenja, a pripremno ročište nastavit će se 24. svibnja. – Nadam da ću dokazati u ovom postupku da nisam kriv i da optužnica ne stoji –  rekao je Ivo Sanader nakon što je završilo ročište. Bivšem premijeru Ivi Sanaderu i ostalim optuženicima u slučaju Fimi media danas na zagrebačkom Županijskom sudu vodi sutkinja Irena Kvaternik, i to nakon što je sutkinja Ivana Čalić koja je bivšeg premijera prvi put osudila na devet godina zatvora zatražila svoje izuzeće. Podsjetimo, Vrhovni sud tu je presudu ukinuo i vratio na ponovno suđenje lani u listopadu. Na pripremnom ročištu bi se osim Sanadera trebali pojaviti i nekadašnji rizničar HDZ-a Mladen Barišić, bivša blagajnica Branka Pavošević, nekadašnji glasnogovornik Ratko Maček i vlasnica Fimi medije Nevenka Jurak. Odvjetnici troje optuženih u slučaju Fimi media koji su na pripremnom ročištu za novo suđenje, za razliku od prvog postupka, kazali da se ne osjećaju krivima pojasnili su da je do promjene u strategiji obrane došlo zbog interesa njihovih klijenata nakon odluke Vrhovnog suda, no o detaljima nisu željeli govoriti. "Zaključili smo da se radi probitaka obrane krene u ovakvo izjašnjenje. Mi držimo da ne može sav posao biti nezakonit, jer smo čuli od čelnika državnih javnih poduzeća da je posao Fimi media dobila na zakonit način i da ga je odradila vrlo kvalitetno. Držimo da cijeli inkriminirani iznos ni u kom slučaju ne može biti sav protupravan", kazao je Krešimir Vilajtović, odvjetnik Nevenke Jurak, vlasnice marketinške agencije Fimi media preko koje se navodno izvlačio novac iz državnih institucija i tvrtki. Na prvom suđenju u najvećoj korupcijskoj aferi u hrvatskoj politici troje je optuženika priznalo Uskokove optužbe da su sudjelovali u izvlačenju novca iz državnih instiucija i tvrtki za potrebe HDZ-ovog crnog fonda, ali i pojedinaca među kojima je bio i bivši premijer i predsjednik HDZ-a Ivo Sanader. Uz Nevenku Jutar bili su to i bivši HDZ-ovo rizničar Mladen Barišić te stranačka blagajnica Branka Pavošević. No, uoči početka novog suđenja koje je zatražio Vrhovni sud kazali da se ne osjećaju krivima niti po jednoj točki optužnice, kao i Sanader te predstavnik HDZ-a koji su se tako izjašnjavali i tijekom cijelog prvog suđenja. Barišićev odvjetnik Tomislav Grahovac nije želio govoriti o razlozima 'zaokreta' rekavši tek da je procijenjeno da se izjasni kako nije kriv. No, Vilajtović je pojasnio da je takva odluka donesena nakon ukidnog rješenja Vrhovnog suda i zaključka da se dio zarade marketinške agencije Nevenke Jurak ipak ne treba smatrati protupravnim. Odvjetnik Branke Pavošević, Davor Cahun, nije želio ništa komentirati. Promjenu u izjašnjavanju o krivnji prokomentirao je predstavnik HDZ-a Vladimir Terešak koji je kazao da to ne znači da će Barišić, kao jedan od ključnih svjedoka optužbe, povući i priznanje. Ponovio je da je Vrhovni sud, među ostalim, zaključio kako se presuda ne može temeljiti na priznanju okrivljenika koji potom nisu željeli odgovarati na pitanja drugih okrivljenika. "Očito će ključne osobe koje su teretile prvookrivljenika i stranku morati odgovarati na pitanja, ukoliko žele da presuda opstane odnosno dozvoliti nama da im postavljamo pitanja i provjeravamo njihove navode. Kako će to biti vidjet ćemo u nastavku", kazao je Terešak. Ukinutom presudom Sanader je zbog Fimi medije osuđen na devet godina zatvora te povrat 15,27 milijuna kuna koje je, po mišljenju zagrebačkog Županijskog suda, stekao nezakonito. HDZ je u prvostupanjskom postupku kažnjen s pet milijuna kuna i oduzimanjem nezakonite koristi od 24,2 milijuna kuna. Barišić je kažnjen s tri godine zatvora, Branka Pavošević osuđena je na godinu i pol, a vlasnica agencije Fimi media Nevenka Jurak na dvije godine zatvora i oduzimanje 2,5 milijuna kuna imovinske koristi. Uvjetnu kaznu dobio je bivši Sanaderov glasnogovornik Ratko Maček koji se jedini nije žalio na presudu. >> Sanader i HDZ ponovno na optuženičkoj klupi u slučaju Fimi media 