Javni poziv za izbor 10 kandidata za Ustavne suce danas će biti objavljen u Narodnim novinama, a iako se kroz medije povlači teza da su imena već dogovorena, u Odboru za Ustav nas uvjeravaju kako su dogovoreni tek principi po kojima će se birati kandidati. Prema medijskim napisima, HDZ i SDP su se dogovorili da svatko ima pravo izbora po pet kandidata, pa su tako u HDZ-ovoj kvoti navodno zastupnik Davorin Mlakar, dvoje sadašnjih sudaca Ustavnog suda - Snježana Bagić i Mario Jelušić, sudac Vrhovnog suda Branko Brkić te odvjetnik Miroslav Šumanović. U SDP-ovoj kvoti se pak spominje troje saborskih zastupnika SDP-a - Josip Leko, Ingrid Antičević-Marinović i Orsat Miljenić te dvoje odvjetnika - Lovorka Kušan i Rajko Mlinarić. U Odboru za Ustav nam neslužbeno potvrđuju da je istina da su se sva ta imena našla na stolu, no da nisu konačno dogovorena jer se, recimo, govorilo o tome da ima previše saborskih zastupnika na tom popisu. >> Odbor za Ustav raspisao poziv za izbor 10 ustavnih sudaca 