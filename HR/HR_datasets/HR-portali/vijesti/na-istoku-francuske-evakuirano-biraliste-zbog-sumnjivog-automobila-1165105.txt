Biralište u Besanconu na istoku Francuske evakuirano je zbog sumnjivog vozila koje je ostavljeno s upaljenim motorom dok se glasovalo, objavilo je francusko ministarstvo unutarnjih poslova. Sumnjiv automobil bio je ukraden i imao je lažne registarske oznake, rekao je dužnosnik ministarstva, dodajući da ga provjeravaju pirotehničari. Francuska danas glasuje u prvom krugu predsjedničkih izbora uz pojačane mjere sigurnosti. Sigurnosni dužnosnici strahuju od terorističkog napada. Širom zemlje mobilizirano je više od 50.000 policajaca i elitnih sigurnosnih postrojbi. Odaziv malo viši nego 2012. Odziv u prvom krugu francuskih predsjedničkih izbora iznosio je 28,54 posto u 12 sati, malo više nego 2012. kada je iznosio 28,29 posto u isto vrijeme, objavilo je u nedjelju francusko ministarstvo unutarnjih poslova. Istodobno je dosadašnji izlazak na birališta nešto manji nego onaj zabilježen u isto vrijeme na izborima 2007., kada je izišlo 31,2 posto birača i kada je izbore dobio konzervativac Nicolas Sarkozy. Odziv birača bit će od ključne važnosti za ishod izbora koji su jako neizvjesni. Ankete su pokazivale da će biti malen, kao i da je puno birača neodlučno. Na izborima se natječe 11 kandidata, a četvero ih ima izglede za prolazak u drugi krug 7. svibnja. Većina anketa daje malu prednost kandidatu centra Emmanuelu Macronu pred čelnicom krajnje desnice Marine Le Pen, a slijede ih konzervativac Francois Fillon i radikalni ljevičar Jean-Luc Melenchon. Socijalist Benoit Hamon ima vrlo male izglede jer su Francuzi jako nezadovoljni sadašnjim socijalističkim predsjednikom Françoisom Hollandeom. Konzervativni kandidat Fillon glasao je tijekom prijepodneva u Parizu strpljivo čekajući na red za glasanje na biračkom mjestu zajedno s brojnim biračima. Kandidat centra Macron glasao je zajedno sa suprugom Brigitte u Le Touquetu, ljetovalištu sjeverno od Pariza, u istoj zgradi u kojoj se par skoro prije deset godina vjenčao. Potom se pozdravio s biračima koji su mu zaželjeli uspjeh na izborima.  Čelnica ekstremne desnice Marine Le Pen glasala je u Henin-Beaumontu na sjeveru zemlje, nekadašnjem rudarskom gradu koji je sada uporište njezine Nacionalne fronte. >>Tko su muškarci koji su pripremali atentat uoči izbora u Francuskoj? >>Napadač automatskom puškom napao policajce, Islamska država preuzela odgovornost 