Predaja dužnosti novoizabranom predsjedniku Emmanuelu Macronu, koji je prema konačnim rezultatima pobijedio s 66,10 posto, upriličit će se u nedjelju u Elizejskoj palači, najavio je u ponedjeljak francuski predsjednik na odlasku Francois Hollande. Hollande je predaju najavio u prigodi proslave Dana pobjede 8. svibnja kod Slavoluka pobjede u Parizu na kojoj je bio u društvu svog nasljednika i bilo je to njihovo prvo zajedničko pojavljivanje u javnosti otkad je Macron u kolovozu 2016. napustio Hollandeovu vladu. Hollande je rekao da je "jako dirnut" što će na prigodnoj svečanosti moći "dati smjernice za rad" Emmanuelu Macronu, svom bivšem ministru gospodarstva koji ga je isprva pratio u politici, a onda  "pošao drugim putem", ali ga nije izdao. Proeuropski centrist Emmanuel Macron izabran je u nedjelju za francuskog predsjednika sa 66,10 posto glasova birača, a njegova protukandidatkinja s krajnje desnice Marine Le Pen osvojila je 33,90 posto, pokazuju konačni rezultati izbora koje je u ponedjeljak objavilo francusko ministarstvo unutarnjih poslova. Na birališta nije izašlo 25,44 posto birača, najviše dosad, a tako velika apstinencija birača govori o razočaranju birača kandidatima koji su ušli u drugi krug. Agencije su prenijele da je noću na ponedjeljak u Parizu zbog nemira policija privela 150 osoba. U sjeveroistočnom okrugu Menilmontant privedene su osobe zbog uništavanja imovine i napada na policiju.  Prosvjednici su izražavali nezadovoljstvo protiv Macrona, kojega mnogi na krajnjoj ljevici smatraju pripadnikom elite koja provodi globalni kapitalizam, a drugi su izražavali nezadovoljstvo prema Marine Le Pen. Ljevičarski sindikat CGT planira demonstracije u Parizu kasnije u ponedjeljak protiv politike liberalne ekonomije kakvu zagovara Macron, piše agencija dpa.  