Foto: FaH ViIJEĆE sigurnosti Ujedinjenih naroda prihvatilo je u petak rezoluciju kojom se sankcionira 14 sjevernokorejskih dužnosnika, među kojima i šef tajnih službi, te četiri poduzeća, kao odgovor na sjevernokorejski nastavak razvijanja programa naoružanja. Tekst rezolucije usvojen je jednoglasno, uz potvrdan glas Kine, dugogodišnjeg saveznika Sjeverne Koreje. Zabrana putovanja  Rezolucija koju su inicirale Sjedinjene Države ne sadrži međutim neke od sankcija koje je tražio SAD poput naftnog embarga, zabrane pomorske trgovine ili restrikcija u trgovini te kada je u pitanju rad Sjevernokorejaca u inozemstvu.  Sankcije predviđene ovom rezolucijom odnose na zabranu putovanja u inozemstvo i raspolaganja imovinom i to je bio minimum sankcija koje je Vijeće sigurnosti moglo donijeti jednoglasno nakon petotjednih pregovora o tome između SAD-a i Kine.  Među osobama koje su sankcionirane je i Cho Il-U,  koji je na čelu sjevernokorejskih tajnih službi. I dalje se traži diplomatsko rješenje  Ostalih 13 osoba su dužnosnici sjevernokorejske komunističke stranke i čelnici društava zaduženih da osiguraju kupovinu programa naoružanja Pjongjanga.  Pojedinci i poduzeća koja su se sada našla pod udarom sankcija pridodana su listi na kojoj je pod istim sankcijama već 39 dužnosnika i 42 sjevernokorejska poduzeća.  Nakon glasanja američka veleposlanica u UN-i Nikki Haley kazala je da će "SAD nastaviti tražiti mirno, diplomatsko rješenje situacije" dodavši međutim da će, "mimo diplomatskih i financijskih posljedica  Sjedinjene Države ostati spremne suprotstaviti se agresiji Sjeverne Koreje i drugim sredstvima, bude li potrebno".  Pjongjang , koji je od početka 2016. ispalio desetke balističkih raketa i izveo dva nuklearna testa, pokušava proizvesti interkontinentalnu balističku raketu s nuklearnim punjenjem, sposobnu dosegnuti  američko tlo.