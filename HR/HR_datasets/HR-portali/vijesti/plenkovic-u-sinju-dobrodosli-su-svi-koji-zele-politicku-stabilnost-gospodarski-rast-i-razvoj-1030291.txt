Poručio je da ekonomski pokazatelji, od rasta BDP-a, preko smanjenja javnoga duga i smanjenja prekomjernog proračunskoga manjka, do pada nezaposlenosti i rasta zaposlenosti potvrđuju kvalitetne rezultate i dobar smjer Hrvatske Predsjednik Vlade Republike Hrvatske Andrej Plenković boravio je danas u Sinju, gdje je odgovarajući na novinarka pitanja istaknuo da Vlada odgovorno radi svoj posao. Kazao je da je otvoren za suradnju s parlamentarnim strankama koje se žele priključiti projektu političke stabilnosti, gospodarskog rasta i razvoja te pravne sigurnosti i društvene solidarnosti. Poručio je da ekonomski pokazatelji, od rasta BDP-a, preko smanjenja javnoga duga i smanjenja prekomjernog proračunskoga manjka, do pada nezaposlenosti i rasta zaposlenosti potvrđuju kvalitetne rezultate i dobar smjer Hrvatske. Dodao je i da su izgledi kreditnog rejtinga stabilni. Plenković je podsjetio i da je Vlada suočena s velikim sistemskim problemima, od gospodarskih i socijalnih do sigurnosnih. „Vlada odgovorno rješava sve krupne teme koje su na dnevnom redu hrvatskoga društva i na temelju komparativne prakse drugih zemalja. Oni koji se žele priključiti tom procesu dobrodošli su“, rekao je. Što se tiče povlačenja sredstava iz europskih fondova, predsjednik Vlade naglasio je da će ministrica regionalnoga razvoja i fondova Europske unije Gabrijela Žalac i povjerenica za regionalnu politiku Europske komisije Corina Crețu, sljedećeg tjedna, u Bruxellesu potpisati dokument kojim se sufinancira Pelješki most u iznosu 357 milijuna eura. „To je do sada pojedinačno najveći projekt financiran EU sredstvima i pokazuje koliko smo predani realizaciji konkretnih rezultata i iskorištavanju EU sredstva“, kazao je. Govoreći o Agrokoru, Plenković je ključnim istaknuo postizanje dogovora oko nove likvidnosti za Agrokor. „Sve banke, domaće ili strane, dobrodošle su sudjelovati u tom procesu, koji će omogućiti da se restrukturiranje kroz izvanrednu upravu učinkovito odvija kroz narednih godinu dana“, zaključio je predsjednik Vlade.