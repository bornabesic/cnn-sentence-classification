O razlozima koji su mogli dovesti do toga da počini ubojstvo i samoubojstvo malo je tko želio nagađati jer preminuli supružnici nisu ostavljali dojam kao da imaju problema jedno s drugim.  Policajci su u nedjelju 39-godišnju Sandru J. zatekli u sjedećem položaju za stolom u kuhinji stana na prvom katu kuće u Kanarinskoj ulici u zagrebačkoj Dubravi. Tijelo 53-godišnjeg Miroslava J. bilo je kraj nje na podu. Oboje su imali ozljede od vatrenog oružja, a kako su kraj Miroslava pronašli pištolj, koji je ilegalno posjedovao, brzo su zaključili da je Miroslav vjerojatno ubio suprugu, nakon čega je presudio sebi. Kako doznaje 24sata, policiju je zvao njezin rođak koji se zabrinuo jer je dulje nije čuo ni vidio. Budući da su vrata stana bila zaključana, morali su zvati vatrogasce da razvale vrata. Što je moglo natjerati Miroslava na takav čin, nije znao reći nitko od susjeda supružnika. “On je ovdje starosjedilac, godinama živi u Dubravi. Ima dva odrasla sina iz prethodnog braka, a imao je i kćer koja se ubila”, kazali su susjedi za 24sata. Sjećaju se da su dečki bili mali kad se njihova majka rastala od Miroslava. Kažu da su supružnici živjeli povučeno i da se nisu previše družili s ostalim susjedima. Miroslav, kažu, nije radio, već se snalazio kako je stigao. Znao je raditi sitne popravke po kućama, postavljati pločice i slične građevinske radove. Viđali su ga i da prodaje baterije te ostale sitnice na tržnici u Dubravi. Hranio se, tvrde, u pučkoj kuhinji, a neki navode i da je primao socijalnu pomoć. O razlozima koji su mogli dovesti do toga da počini ubojstvo i samoubojstvo malo je tko želio nagađati jer preminuli supružnici nisu ostavljali dojam kao da imaju problema jedno s drugim. “On je, doduše, nakon rata u kojem je proveo oko tri godine počeo dosta piti, a to je postalo toliko kritično da je čak završio u Vrapču na odvikavanju. Međutim, nakon što je izašao, više nije popio ni pivo”, kazao je prvi susjed pokojnoga bračnog para zaVečernji list. Susjedi pričaju da je imao problema s alkoholom te da je zbog toga bio i na liječenju od ovisnosti. 