Utrka ubrzanja Brzi i žestoki i ove se godine vraća na vrući asfalt Avenije Dubrovnik. Održava se sutra i u nedjelju, a posjetitelji će uživati u utrci najnabrijanijih vozila iz 15 zemalja koji će se na stazi duljine 402 metra natjecati za titulu najbržeg. Dionica Avenije Dubrovnik pokraj Velesajma će, osim impresivnih automobila i motocikala, ugostiti i popularne dragstere - zvijeri koje se mogu zaustaviti samo uz pomoć padobrana. Osim toga, unutar paviljona 5 na Velesajmu bit će mnogo dodatnih sadržaja. U organizaciji tvrtke CIAK Auto, više od 50 svjetski priznatih dobavljača prve ugradnje prezentirat će svoj bogati asortiman autodijelova i tehničke novosti iz auto-moto industrije. Zbog održavanja utrke ubrzanja, danas od 20 sati do jutarnjih polazaka autobusa u ponedjeljak 5. lipnja, za sav se promet zatvara Avenija Dubrovnik, na dijelu od raskrižja s Avenijom Većeslava Holjevca do Ulice Radoslava Cimermana. Autobusne linije 109 Črnomerec - Dugave i 222 Remetinec - Žitnjak prometovat će djelomično izmijenjenim trasama. - S terminala Črnomerec, kao i iz Remetinca, autobusi će voziti uobičajenim trasama do raskrižja Avenije Dubrovnik i Cimermanove ulice, nastaviti desno Antallovom ulicom i Avenijom Većeslava Holjevca, skrenuti lijevo na Aveniju Dubrovnik i nastaviti uobičajenim trasama do krajnjih odredišta. Pri povratku, autobusi prometuju istom izmijenjenom trasom - priopćili su jučer iz ZET-a. Obostrano autobusno stajalište Velesajam te stajalište Muzej suvremene umjetnosti u smjeru zapada, neće se koristiti, a na izmijenjenom dijelu trase, na istočnom kolniku Avenije Većeslava Holjevca, uspostavit će se privremeno autobusno stajalište Muzej suvremene umjetnost. Također, u tramvajskom prometu od ponoći subote 3. lipnja do nedjelje 4. lipnja do 23 sata tramvajska linija 14 bit će skraćena do Savskog mosta, dok će linija 7 voziti skraćeno do Sopota.