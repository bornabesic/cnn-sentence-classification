Nakon njezina predavanja uslijedila su pitanja iz publike koja su postavljena najviše od strane znanstvenika i pojedinaca koji su pisali i koji trenutno rade na svojim projektima U petak 26. svibnja 2017. godine u dvorani „Blaženi Alojzije kard. Stepinac“ predavanje: „EU politike i mogućnosti financiranja znanstvenih projekata“ održala je mr. sc. Ivana Maletić, hrvatska zastupnica u Europskom parlamentu. Ivana Maletić ekonomska je stručnjakinja s višegodišnjim iskustvom u području javnih financija, proračuna i europskih fondova. Magistrirala je ekonomiju na Ekonomskom fakultetu u Zagrebu. Svoj rad započela je u Ministarstvu financija, najprije kao stručna suradnica i savjetnica, a zatim kao pomoćnica ministra i državna tajnica. Međunarodno je priznata predavačica i savjetnica u području financijskog upravljanja i održala je brojne seminare na temu financijskog upravljanja, proračunskih procesa, reformama javnih financija, EU fondova, regionalnog razvoja itd. Predavanju su osim profesora, studenata i zaposlenika Hrvatskog katoličkog sveučilišta nazočili predstavnici drugih Sveučilišta, predstavnici Agencije za znanost i visoko obrazovanje, zaposlenici brojnih poduzeća i organizacija, predstavnici Carneta, iz Ministarstva znanosti i obrazovanja predavanje su svojim dolaskom podržali državni tajnik u Ministarstvu znanosti i obrazovanja doc. dr. sc. Matko Glunčić, pomoćnica ministra u Ministarstvu znanosti i obrazovanja izv. prof. dr. sc. Ivana Franić te pomoćnik ministra Ministarstva znanosti i obrazovanja doc. dr. sc. Tomislav Sokol, državna tajnica u Ministarstvu regionalnog razvoja i fondova Europske Unije Spomenka Đurić, dipl. ing. stroj. i Velimir Žunac, mag. ing. el. te pomoćnica ministrice u Ministarstvu regionalnog razvoja i fondova Europske Unije mr. sc. Ana Odak. Program predavanja moderirao je voditelj Ureda za projekte, infrastrukturne projekte i razvoj Hrvatskog katoličkog sveučilišta dr. sc. Hrvoje Meštrić, dipl. ing. fiz. „Pozdravljam sve prisutne i zahvaljujem vam na dolasku na naše mlado, ali u rastu veliko Sveučilište. Sretan sam što se ova tema obrađuje baš na našem Sveučilištu jer i sami imamo volju i želju u budućnosti više se oslanjati na fondove Europske Unije. Siguran sam da ćemo danas imati priliku čuti mnoge korisne informacije i zato se na poseban način zahvaljujem gospođi zastupnici što je pronašla vremena da danas bude s nama“ – rekao je Rektor Hrvatskog katoličkog sveučilišta prof. dr. sc. Željko Tanjić. U svom predavanju zastupnica Maletić govorila je o ulozi znanosti u razvoju gospodarstva, važnosti partnerstva i zajedničkog rada te europskim politikama za razvoj znanosti i sustav obrazovanja. Posebno se osvrnula na mogućnosti financiranja znanstvenih projekata iz EU programa i ESI fondova. Tijekom cijelog predavanja bila je otvorena za sva pitanja i na nizu primjera pokušala je objasniti probleme s kojima se projektni menadžeri susreću pri pisanju projekata. Nakon njezina predavanja uslijedila su pitanja iz publike koja su postavljena najviše od strane znanstvenika i pojedinaca koji su pisali i koji trenutno rade na svojim projektima.