Početak lipnja ne donosi kišno vrijeme, ali donosi iznadprosječno toplo vrijeme Posljednji dani klimatološkog proljeća protječu uz stabilno, pretežno sunčano i toplo vrijeme. Najviše dnevne temperature su u posljednjem vikendu svibnja gotovo posvuda prešle toplih 25°C.  Nedjelja je bila najtoplija u Senju s najvišom dnevnom temperaturom od 28.9°C. Slijede Dubrovnik i Split s 28.6°C i Rab s 28.5°C.  U većini ostalih mjesta na Jadranu je izmjerena najviša temperatura od 26 do 28°C, a u nizinama unutrašnjosti od 25 do 27°C. Toplo, s temperaturama iznad 20°C je bilo i u Gorskom Kotaru i Lici.  I po visini pritječe topao zrak, pa je na Zavižanu danas temperatura porasla do 16.9°C, što je najviša vrijednost ove godine. Prije 3 dana, 25. svibnja temperatura se je  na Zavižanu spustila na 0.8°C. Rastu i temperature mora, pa se ovog vikenda na većini mjernih postaja mjeri 19 ili 20°C. A na sjeveru Jadrana (Crikvenica, Malinska) danas je temperatura mora porasla i do 21°C. Posljednji dani svibnja donose daljnje zatopljenje, pa će mnogi krajevi, osobito u unutrašnjosti zabilježiti i prvi svibanjski, odnosno prvi ovogodišnji vrući dan. Za to je najveća vjerojatnost u utorak, pretposljednjeg dana svibnja.   Takav scenarij je u skladu s dugogodišnjim klimatskim statistikama, po kojima su vrući dani u svibnju rijetki. Zasad je u svibnju vrući dan (najviša dnevna temperatura je dosegnula ili prešla 30.0°C) zabilježen samo na Mljetu  u utorak 16. svibnja. Na  Hvaru je tog dana izmjereno 29.8°C, odnosno do vrućeg dana je nedostajalo samo 0.2°C.  Ipak, za vruće dane u svibnju je još prerano. Klimatološke statistike pokazuju da se na Jadranu takvi dani u prosječnom svibnju i ne pojavljuju ili su rijetki (Šibenik npr. bilježi prosječno po 1 vrući dan u svibnju). Na kopnu se u svibnju u prosjeku najčešće zabilježi po jedan, tek ponegdje, kao u Osijeku i dva vruća dana. Početak lipnja ne donosi kišno vrijeme, ali donosi iznadprosječno toplo vrijeme.