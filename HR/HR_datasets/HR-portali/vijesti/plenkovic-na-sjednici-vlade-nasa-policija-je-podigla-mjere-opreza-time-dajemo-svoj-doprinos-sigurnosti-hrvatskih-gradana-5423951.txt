Premijer Andrej Plenković osudio je u četvrtak teoristički napad u Berlinu i ubojstvo ruskog veleposlanika u Ankari, vladama Njemačke i Rusije zbog toga izrazio sućut i rekao kako su mjere opreza u Hrvatskoj uobičajeno pojačane, u skladu s krajem godine kada je puno više javnih okupljanja. "Terorizam je ozbiljna i velika prijetnja suvremenoga svijeta, prijetnja EU-u. Hrvatska je članica NATO i EU. O tome moramo voditi posebno računa. Naše je ministarstvo unutarnjih poslova podignulo mjere opreza na način kako se to radi u ovakvim situacijama kada smo blizu kraja godine, kada postoji puno javnih okupljanja, kada su važna prometna čvorišta dodatno pokrivena, a granica kontrolira većim intenzitetom nego inače. I smatram da time dajemo svoj doprinos sigurnosti građana", reao je Plenković na sjednici vlade. Podsjetio je i da je Vlada osnovala povjerenstva za izradu nove strategije nacionalne sigurnost kao i novog zakona o sustavu domovinske sigurnosti te najavio intenziviranje njihova rada. "Uzet ćemo u obzir nove prijetnje i nove ugroze i pronaći odgovarajuće zakonske i operativne mjere i poboljšati kvalitetnu suradnju s državama saveznicama i partnerima u okviru europskih i transatlantskih organizacija", rekao je. Kazao je kako je to bila i jedna od tema prošlotjednog sastanka Europskog vijeća na kojem je sudjelovao, a ističe da je postignut dogovor o revidiranju šengenskog zakonika. "Posebno smo uvrstili jedan dio zaključaka Europskog vijeća koji uzima u obzir specifični položaj država poput Hrvatske koja nastoji ispuniti kriterije za ulazak u šengenski sustav. I to će sigurno pomoći da ne dolazi do novih troškova ili problema, tzv. uskih grla na granici s našim susjednim državama, članicama EU koje su u okviru Schengena, poput Slovenije i Mađarske", rekao je Plenković. Naglasio je pritom da Hrvatska ima kopnenu granicu dugu čak 1377 kilometara. "Važno je raditi na njezinoj zaštiti na učinkovit način", dodao je te pohvalio reakciju policije i zdravstvenog sustava koji su "spriječili potencijalnu tragediju" u slučaju 67 ilegalnih migranata otkrivenih u kombiju kod Novske. Ministar financija Zdravko Marić izjavio je u četvrtak, uoči Vladine sjednice, da će Vlada osigurati sredstva za božićnice javnih i državnih službenika preraspodjelom sredstava između ministarstava. Govoreći o sporazumu sa sindikatima po kojem će oko 240.000 javnih i državnih službenika do kraja godine dobiti božićnice od po 1250 kuna, Marić je podsjetio kako je u proračunu predviđeno oko 700 milijuna kuna za povećanje mase plaća za zaposlene za iduću godinu. Rebalansom ovogodišnjeg nisu predviđena sredstva za božićnice, ali s obzirom da je to postala naša obveza, jer s javnim službama nije postignut dogovor o nekakvim drugim alternativama, u okviru preraspodjele sredstava imamo zakonsku mogućnost namaknuti ta sredstva i to radimo, rekao je Marić novinarima pred Banskim dvorima. Upitan otkuda će namaknuti potrebna sredstva, Marić je odgovorio - na svim ministarstvima i podsjetio da je zakonska mogućnost preraspodijeliti do pet posto s pojedinih stavki. Odgovarajući na novinarski upit je li današnja sjednica Vlade posljednja u ovoj godini odgovorio je kako se nada da nije.