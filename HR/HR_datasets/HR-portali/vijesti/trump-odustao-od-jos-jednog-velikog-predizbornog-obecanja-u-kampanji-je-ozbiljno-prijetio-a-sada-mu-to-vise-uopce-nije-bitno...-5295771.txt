Administracija Donalda Trumpa neće nastaviti istragu o aferi privatne elektroničke pošte Hillary Clinton, rekla je u utorak jedna od najbližih savjetnica novoizabranog predsjednika Sjedinjenih Država. Tijekom jedne od debata koju su dvoje predsjedničkih kandidata održali u kampanji, Trump je rekao da će, bude li izabran, tražiti od svog ministara pravosuđa da imenuje specijalnog državnog odvjetnika za istragu afere privatnog servera. Kellyanne Conway je na kanalu MSNBC u utorak rekla da "kada novoizabrani predsjednik (...) kaže da ne želi nastaviti te optužbe, time šalje snažnu poruku sadržajem i formom". Donald Trump je odustao od jednog od svojih obećanja iz kampanje i jednog od slogana koji je najviše oduševljavao njegove pobornike na skupovima "lock her up" (zatvorite je). Hillary Clinton je u vrijeme dok je bila američka državna tajnica (2009.-2013.) poslovnu komunikaciju obavljala sa svog privatnog servera i privatne elektroničke pošte. Zbog toga je savezna policija (FBI) pokrenula istragu protiv Clinton koja ipak nije bila sudski procesuirana, no afera je naštetila  njezinoj kampanji za ulazak u Bijelu kuću.