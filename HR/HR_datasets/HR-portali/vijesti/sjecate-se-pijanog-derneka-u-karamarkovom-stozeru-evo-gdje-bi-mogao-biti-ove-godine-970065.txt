Foto: Hina LOKALNI izbori su sve bliži.  Predstavnici različitih stranaka i političkih grupacija koriste svaku priliku kako bi privukli što više glasača. Kampanja je u punom jeku i više se ne biraju sredstva. Događa se tako i da se u kampanji zdušno aplaudira snimci koja prikazuje kako premijer smjenjuje ministre. Mazi se zelje na društvenim mrežama. Obećavaju se kipovi i parkovi. Napuštaju se govori u Austriji.  Kampanja ulazi u svoje završne metre i rukavice su skinute. Nakon krize vlade, na vidjelo su izašli sporedni likovi iz ružne priče koju je izrodio Agrokor.  Neki od njih su, zahvaljujući Plenkovićevim suludim potezima posljednjih tjedana, izronili na površinu. Naravno, misli se na Brunu Esih, Zlatka Hasanbegovića i Željka Glasnovića.   Desničarski trio  Hasanbegović nije nepoznat javnosti. On je već odavno zvijezda repatica na HDZ-ovom desnom dijelu neba. Konkretno, Hasanbegović je prisutan u javnosti još od Karamarkove "Domoljubne koalicije". Teško je zaboraviti njegove izjave u kojima je utvrđivao kako je antifašizam floskula. Naravno, njegovi obožavatelji su padali u zanos na svaki ispad u njegovoj kratkotrajnoj ministarskoj karijeri.  Međutim, Karamarkov HDZ u sastavu Domoljubne koalicije je propao. Danas ga se prisjećamo s podsmijehom, a jedna od najčešćih asocijacija na tu tužnu etapu hrvatske politike, osim šatora u Savskoj i nesretne digitalizacije, je pijani dernek u stožeru stranke u večeri parlamentarnih izbora.    Ali, kako je rečeno, Karamarko je propao, a s njim i politički potrčci koji su pokušavali odgristi komad kolača za sebe. Umjesto njega, na čelo stranke došao je "uglađeni" Andrej Plenković.  Zadovoljavanje apetita  Plenkoviću desničari odavno predbacuju da je umiveni briselski političar. HDZ se pod Plenkovićem nastojao odmaknuti što dalje od svega što su gradili Karamarko i jataci. I donekle je, bar površinski, uspio u tome.   Hasanbegović je, uostalom, i prebjegao iz stranke koja nije mogla zadovoljiti njegove apetite i pridružio se novoj zvijezdi u usponu. Bruna Esih, ili Ivana Orleanska hrvatske desnice, kako je nazivaju na nekim marginalnim desničarskim portalima, postala je novi stijeg oko koje se, kako se čini, užurbano okuplja ekipa koja je pijano pljeskala svakoj nebulozi koju bi Karamarko izvalio u javnosti.    Zajedno s još jednim bizarnim likom, Željkom Glasnovićem, koji se u javnosti voli eksponirati izjavama o "skojevkama dlakavih nogu", neobičnom opsesijom guranjem mikrofona u novinarske guzice i vječnim ratom protiv komunista i udbaša, stvorili su novi totem ekstremne desnice.   Nekadašnji Karamarkovi fanovi  Ista ona desnica koja se valjala po zastavi u stožeru HDZ-a, ista ona desnica koja je lijepila članske iskaznice po čelu i nezaboravno plesala uz taktove Thompsona i Škore, sad udivljeno diže u nebesa ovaj trojac.   Ako imamo na umu nadolazeće izbore i sve veći animozitet između Plenkovićevog aktualnog HDZ-a i neprežaljenog Karamarkovog HDZ-a, jasno je za koga će se nekadašnji Karamarkovi fanovi opredijeliti. Sam Hasanbegović, član predsjedništva HDZ-a, dezertirao je iz Plenkovićeve "briselske" stranke u oazu ekstremnog desničarenja.   Nije teško ni pretpostaviti gdje će se preseliti ostatak HDZ-ovog glasačkog tijela kojemu Esih, Hasanbegović i Glasnović mogu zadovoljiti apetite za desničarskom predstavom kakvu smo nedavno imali priliku gledati prije nego što je implodirala naočigled cijele Hrvatske.    Preklapanje s Bandićem  Naravno, moguće je da se dio tog tijela pridruži Bandiću. Sjetimo se samo njegove krezube pastve koja je došla "braniti" park u Savici (od stanovnika Savice). Naime, i Bandić ima svoje vjerne obožavatelje u krugovima ekstremne desnice, pa je lako moguće da nas i Bandićev stožer u izbornoj noći podsjeti na nezaboravni HDZ-ov dernek pod vodstvom Tomislava Karamarka.