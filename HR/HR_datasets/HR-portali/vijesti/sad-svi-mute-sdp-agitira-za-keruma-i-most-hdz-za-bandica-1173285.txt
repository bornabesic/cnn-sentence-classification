Drugi krug lokalnih izbora, osim u slučaju Zagreba i Rijeke, kada je riječ o ključnim gradovima i županijama, sveo se na dvoboje HDZ-ovih kandidata s mostovcima ili nezavisnima, kandidatima HNS-a... SDP je u globalu katastrofalno prošao na ovim lokalnim izborima pa mu nije preostalo ništa nego mutiti vodu u drugom krugu. Strategija im je, osim u Osječko-baranjskoj županiji, podržati sve HDZ-ove protukandidate. Pa i Željka Keruma, bombardera Miru Bulja, ali političkog ideologa Mosta Nikolu Grmoju... Dok se drugi krug izbora u Splitu doživljava kao referendum o normalnom i civiliziranom Splitu ili izbor Žele koji vrti janjce i svakome prostački u brk skreše što ga ide, SDP-ovci nemaju problem neformalno podržati “manje zlo” jer je, za njih, “najveće zlo” HDZ koji u Splitu predstavlja Andro Krstulović Opara. Zašto to SDP čini? Samo da bi pokušao izbiti HDZ-u pobjedu u Splitu. Legitimno, ali što time dobivaju? Baš ništa. Eventualni HDZ-ov gubitak Splita neće popraviti SDP-ov potop na lokalnim izborima, a ni umanjiti doista dobar HDZ-ov rezultat. Štetu rade samo sebi jer će imati etiketu stranke koja je radila za Keruma. Sve i da Kerum pobijedi, što bi SDP konkretno time dobio u splitskoj vlasti? Kad je SDP tako velikodušan u podršci, čudno da nisu uspjeli dogovoriti zajednički izlazak na izbore u Splitu s  Marijanom Puljak koja je osvojila respektabilnih 20 posto glasova dok je SDP-ova kandidatkinja Aida Batarelo dobila samo 7,13 posto. Možda SDP podrškom Mostovim kandidatima za župane trasira buduću nacionalnu suradnju. To ima neku političku logiku, ali ako je glavni cilj naštetiti HDZ-u, a ne imati nikakve druge koristi od pomoći Mostu u drugom krugu, onda je to promašeno. Nije tajna da sve stranke sada guraju kandidate koji nisu iz njihovih opcija, ali s kojima ih povezuju određeni interesi. Veliki dio zagrebačkih HDZ-ovaca tako će po dobrom starom običaju podržati Milana Bandića u drugom krugu iako je Gordan Jandroković poručio neka njihovi birači glasaju po savjesti. No to rade ispod radara, o tome ne pišu po Facebooku i ne agitiraju javno, pogotovo kada je riječ o kandidatima poput Keruma i Bandića... Manje je zaista više, ali SDP nikako da to shvati...