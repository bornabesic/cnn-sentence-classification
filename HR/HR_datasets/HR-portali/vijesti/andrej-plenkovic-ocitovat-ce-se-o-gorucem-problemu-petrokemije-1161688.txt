Premijer Andrej Plenković rekao je danas da je postignut dogovor da PPD nastavi s opskrbom plina za Petrokemiju. – U svjetlu okolnosti i odnosa Petrokemije s PPD-om, kao glavnim dobavljačem plina, mi smo danas dogovorili da PPD nastavi s opskrbom plina, tako da će se danas normalizirati proizvodnja u Petrokemiji – rekao je Plenković nakon jutrošnjeg sastanka s predsjednikom Uprave te tvrtke Đurom Popijačem i šefom PPD-a Pavlom Vujnovcem. Premijer je apelirao na sindikate i sve zaposlenike da normalno nastave svoje aktivnosti, što je važno za Kutinu, za Moslavinu i u konačnici za hrvatsku poljoprivredu. – Vlada RH kao većinski vlasnik Petrokemije angažirat će se na pronalaženju sredstava koja bi omogućila dodatnu likvidnost Petrokemije, a naravno da nas u perspektivi očekuje kvalitetan i ozbiljan proces restrukturiranja, pa i dokapitalizacija kako bi se osigurala dugoročna održivost – istaknuo  je Plenković.   – Proizvodnja u Petrokemiji će se nastaviti, ona u najvećoj mjeri nije bila zaustavljena ni danas – rekao je Popijač. Vujnovac je rekao da je dug Petrokemije prema PPD-u veći od 300 milijuna kuna te da su ovime dali vremena vlasniku i Petrokemiji. Zbog obustave isporuke plina, u kutinskoj Petrokemiji u noći s četvrtka na petak obustavljena je proizvodnja amonijaka, temeljne sirovine za proizvodnju mineralnih gnojiva, a Stožer za obranu Petrokemije uputio je u petak ujutro pismo Vladi zbog bojazni od prestanka proizvodnje i upitne budućnosti i sudbine radnika Petrokemije i grada Kutine. Odgovarajući na moguće pokretanje Zakona o izvanrednoj upravi u slučaju Agrokora, Plenković je rekao da je Zakon na snazi te da su odredbe poznate. – Ako se te odluke donesu, Vlada će biti spremna – rekao je Plenković. Plenković je rekao da je njegova nedvojbena impresija nakon jučerašnjeg sastanka s koordinacijskim odborom banaka da su one spremne dati novu, svježu likvidnost Agrokoru koja bi omogućila redovito poslovanje, deblokadu i isplatu plaća. Za Antonija Alvareza rekao je da je on u ovom trenutku angažiran da pomaže kompaniji u svojstvu savjetnika. – O budućem angažmanu razgovarat ćemo poslije – rekao je Plenković. Apelirao je na strpljenje dobavljača te rekao da će se idućeg tjedna, prema njegovu dubokom uvjerenju, situacija u gospodarstvu i Agrokoru stabilizirati. >> Stožer za obranu Petrokemije uputio pismo Vladi >> Petrokemija: Noćas se zbog obustave isporuke plina zaustavlja pogon amonijaka