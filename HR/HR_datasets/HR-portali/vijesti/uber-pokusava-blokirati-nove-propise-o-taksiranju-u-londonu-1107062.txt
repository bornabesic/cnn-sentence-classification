Uber je pred sudom osporio nove propise gradskih vlasti u Londonu, zbog kojih bi tisuće njegovih vozača mogle biti prisiljene polagati provjeru poznavanja engleskog jezika. Postrožena regulativa o taksiranju u Londonu stupa na snagu 1. listopada i američka je kompanija želi preduhitriti. Uber je na početku podržao zakonske izmjene ali su promijenili mišljenje nakon što su u javnost procurili njihovi detalji. "Ovaj pravni postupak bili smo prisiljeni pokrenuti nakon što smo iscrpili sva ostala sredstva", istaknuo je u priopćenju objavljenom u utorak glavni direktor Uber Londona Tom Elvidge. "Posebno nas je razočaralo što su nakon dugotrajnih konzultacija s londonskim uredom za prijevoz pravila igre izmijenjena u posljednjem trenutku i uvode se novi propisi, što će biti loše za vozače i za tehnološke kompanije poput Ubera", dodaje Elvidge u priopćenju. Unatoč najavljenim izmjenama propisa u čitavom nizu zemalja Uber je dosada proširio poslovanje na više od 50 zemalja. Njegova tržišna kapitalizacija procjenjuje se na 68 milijardi dolara. Uberova sudska prijava fokusirana je na četiri nova propisa, uključujući zahtjev da svi vozači iz zemalja u kojima većina građana ne govori engleski moraju dokazati da vladaju engleskim jezikom. Iako su poduprli provjeru govora i pisanja na engleskom jeziku, iz Ubera su upozorili da je tražena potvrda o položenoj provjeri srednje razine vladanja engleskim jezikom nepotrebna i skupa. Uber u Londonu ima više od 30 tisuća vozača a procjenjuju da će zakonske izmjene pogoditi tisuće njih. Prema novim će propisima kompanije za usluge prijevoza također morati u Londonu imati centar koji će putnici moći pozvati tijekom vožnje. Uberov je centar za podršku klijentima trenutno baziran u Irskoj i protive se preseljenju u London. Ostali po Uberovom mišljenju sporni propisi odnose se na police osiguranja taksista i na obvezu obavješćivanja londonskih gradskih vlasti o eventualnim promjenama u aplikaciji. >> Zakon ih prisilio na obustavu poslovanja: Uber prijavio Mađarsku Europskoj uniji 