Dvojicu muškaraca i jednog maloljetnika privela je u srijedu karlovačka policija zbog sumnje da su u utorak navečer u karlovačkoj četvrti Banija pretukli i teško ozlijedili 18-godišnjeg azilanta iz Iraka, slomivši mu čeljust.  U PU karlovačkoj se doznaje kako je policija dovršila kriminalističko istraživanje te privela 21-godišnjaka, 36-godišnjaka i jednog maloljetnika, koje sumnjiči da su u utorak oko 20,10 sati bez osobitog povoda i razloga napali 18-godišnjeg Iračanina, koji je tom prilikom teže ozlijeđen.  S kaznenom prijavom za nanošenje teških ozljeda sva trojica će tijekom dana biti predani pritvorskom nadzorniku.  Zamjenik ravnatelja karlovačke Opće bolnice Vladimira Bauera ujutro je izjavio kako je azilantu u napadu slomljena čeljust, zbog čega je u srijedu prebačen na odjel maksilo-facijalne kirurgije Kliničkog bolničkog centra Dubrava u Zagrebu, gdje će tijekom dana biti podvrgnut operaciji.  Pretučeni azilant inače je smješten u Centru za odgoj djece i omladine u gradskoj četvrti Banija, a ravnateljica Centra Nataša Vučković-Ivošević kazala je da je riječ o mladiću koji je prije dva mjeseca s već stečenim azilom primljen na smještaj u taj centar.  "Riječ je o vrlo vedrom i dobrom mladiću i zaista zasad nemam nikakvih informacija o tome kako je i zašto došlo do napada na njega. Naši zaposlenici ostali su zgranuti ovim događajem, a mogu reći da se takav osjećaj provlači i među našim korisnicima, osobito među nekolicinom izbjeglica iz Afganistana i susjednih kriznih područja koji u našem Centru, prema naputku MUP-a, imaju smještaj do organizacije nastavka njihova puta za Zapadnu Europu, što im je krajnji cilj. Nadam se samo da će se naš azilant brzo oporaviti, a ovakvi napadi nanose i tešku štetu našoj lokalnoj zajednici", izjavila je Vučković-Ivošević. >>Netrpeljivost se ne smanjuje: Broj napada na izbjeglice i azilante u Njemačkoj i dalje je visok >>Snimateljica koja je udarala izbjeglice osuđena na tri godine uvjetno: 'Bilo je strašno, trčali su prema meni' 