Poljski ministar obrane Antoni Macierewicz optužio je bivšeg poljskog premijera Donalda Tuska za "diplomatsku izdaju" u istrazi okolnosti zrakoplovne nesreće u Smolensku, u kojoj je 2010. poginuo poljski predsjednik Lech Kaczynski i još 95 putnika i članova posade. Vođa vladajuće poljske nacionalističke stranke Pravo i pravda (PiS) Jaroslaw Kaczynski, inače brat blizanac poginulog predsjednika, često optužuje Tuska da je "moralno odgovoran" za tu nesreću. On i mnogi njegovi pristaše osporavaju rezultate službene istrage po kojoj je za nesreću kriv nemar i loše vrijeme i tvrde da je riječ o poljsko-ruskoj zavjeri i eksploziji u zrakoplovu. Ministar Macierewicz se u ponedjeljak navečer obratio državnom tužiteljstvu optužujući Tuska za moguće kazneno djelo odnosno "diplomatsku izdaju" za što prijeti kazna od 10 godina zatvora. Predbacuje mu što nije uspio vratiti u zemlju ostatke predsjedničkog zrakoplova. Optužuje ga i da Poljska nije mogla u potpunosti sudjelovati u istrazi jer je za istragu izabrao pravni mehanizam, Konvenciju iz Chicaga, koja je to onemogućila. Tvrdi da bi Tusk, aktualni predsjednik Europskog vijeća, trebao kazneno odgovarati jer je s "ruskim predsjednikom Vladimirom Putinom sklopio ilegalni dogovor na štetu Poljske." Ministar je prije godinu dana pokrenuo novu istragu te nesreće.