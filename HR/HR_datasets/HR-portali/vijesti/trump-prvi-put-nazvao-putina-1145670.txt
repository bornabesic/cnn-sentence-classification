Američki predsjednik Donald Trump danas je u svom uredu u društvu najbližih suradnika razgovarao s nekim svjetskim čelnicima. Među njima svakako treba spomenuti ruskog predsjednika Vladimira Putina, njemačku kancelarku Angelu Merkel i japanskog premijera Shinza Abea te francuskog predsjednika Francoisa Hollandea. Ruski predsjednik Vladimir Putin i američki Donald Trump dogovorili su razvoj ravnopravnih odnosa i dali prednost borbi protiv terorizma i pokretanju stvarne koordinacije protiv skupine Islamske države u Siriji, objavio je Kremlj u subotu. U prvom dugoočekivanom telefonskom razgovoru dvojice šefova država nakon što je Trump stupio na dužnost predsjednici su istaknuli važnost obnove gospodarskih veza između dviju zemalja i stabiliziranja njihovih odnosa, objavio je Kremlj.  "Dvije strane su izrazile želju da zajedno aktivno rade na stabiliziranju i razvoju rusko-američkih odnosa na konstruktivnoj bazi, ravnopravno i obostrano korisno", naveo je ruski predsjednik u priopćenju. U tekstu nema nikakvih naznaka o mogućnosti da Trump ublaži sankcije Moskvi nametnute zbog uplitanja u sukob u Ukrajinu i aneksije Krima. Već prije Sean Spicer, glasnogovornik Bijele kuće na svom Twitteru objavio je s kim se sve Trump čuo telefonom. " Nakon razgovora s kancelarkom Merkel koji je trajao 45 minuta, predsjednik sada razgovara s trećim od pet lidera - Vladimirom Putinom". Razgovor s Putinom trajao je oko pedesetak minuta. Zadnji su put razgovarali u studenome, kada je Putin nazvao Trumpa kako bi mu čestitao na pobjedi. Važnost NATO-a Njemačka kancelarka Angela Merkel i američki predsjednik Donald Trump u telefonskom razgovoru suglasili su se o važnosti NATO-a i potrebi da sve članice plaćaju pošteno svoj financijski udio za zajedničku sigurnosti, priopćeno je. Trump i Merkel razgovarali su o pitanjima Bliskog istoka, Sjeverne Afrike, o vezama s Rusijom i sukobu u istočnoj Ukrajini, kazao je glasnogovornik njemačke vlade u priopćenju koje su odobrile obje zemlje, prenosi Reuters.  "Predsjednik i kancelarka suglasni su u priznanju temeljne važnosti NATO-a u okviru šireg transatlantskog odnosa i njegovoj ulozi u osiguranju mira i stabilnosti naše zajednice Sjevernog Atlantika", navodi se u priopćenju Bijele kuće, prema agenciji AFP.  U tekstu se ističe da će Trump u srpnju sudjelovati na summitu skupine G20 u Hamburgu te da se nada "uskoro ugostiti kancelarku u Washingtonu". Merkel i Trump dogovorili su se jačati suradnju u borbi protiv terorizma.  Hollande upozorio Trumpa Francuski predsjednik Francois Hollande upozorio je  američkog kolegu Donalda Trumpa na opasnosti izolacije i pozvao ga na poštivanje načela prihvata izbjeglica, jednog od temelja demokracije, prema priopćenju iz njegova ureda nakon telefonskog razgovora u subotu.  "U nestabilnom i nesigurnom svijetu zatvaranje u sebe bio bi put bez izlaza", rekao je Hollande Trumpu u prvome telefonskom razgovoru održanom na Trumpovu inicijativu. Francuski predsjednik je također rekao kako "vjeruje da je borba za obranu naših demokracija učinkovita samo ako se poštuju načela koje čine demokraciju, a posebno se to odnosi na prihvat izbjeglica". Time je francuski predsjednik komentirao Trumpovu uredbu o privremenoj suspenziji izbjegličkog programa i privremenoj zabrani ulaska u Sjedinjene Države građanima sedam muslimanskih zemalja, među kojima je Sirija. Hollande je Trumpu, koji je skeptičan prema radu međunarodnih organizacija, rekao da je Francuska predana Ujedinjenim narodima te da je NATO nužan, a  Europsku uniju treba ojačati.  Francuski predsjednik kojemu za četiri mjeseca istječe predsjednički mandat, rekao je da sankcije protiv Rusije mogu biti ukinute tek pošto se riješi stanje u Ukrajini.  Hollande je u Lisabonu na sastanku s čelnicima mediteranskih članica Europske unije upozorio da nova američka vlada ohrabruje "populizam i čak ekstremizam" te da se Europa treba držati zajedno.  Američki predsjednik Donald Trump kako je bilo najavljeno obavio je i telefonski razgovor s japanskim premijerom Shinzom Abeom u kojem je potvrdio puno zalaganje Sjedinjenih Država u jamčenju sigurnosti Japana, objavila je Bijela kuća. Donald Trump će 10. veljače u Washingtonu primiti japanskog premijera, a novi ministar obrane James Mattis uskoro će posjetiti Japan, dugogodišnjeg saveznika Sjedinjenih Država, dodaje se u priopćenju. Taj razgovor je vođen nekoliko dana nakon što je predsjednik Trump najavio povlačenje Sjedinjenih Država iz Transpacifičkog sporazuma o slobodnoj trgovini (TTP), kojega je potpisnik i Japan. Donald Trump je izazvao zabrinutost Japana kada je spomenuo moguće povlačenje američkih vojnika s juga Korejskog polutoka i iz Japana, zbog nedostatnih financijskih doprinosa dviju zemalja. Shinzo Abe prvi je strani čelnik koji se sastao s Trumpom nakon predsjedničkih izbora dok Trump još nije prisegnuo na dužnost.  Hollande poziva Europu da zbije redove pred Trumpom Najavljeno je da će razgovarati i s francuskim predsjednikom Francoisom Hollandeom koji je danas pozvao Europu da se ujedini i dade "snažan" odgovor njegovu američkom kolegi Donaldu Trumpu koji je Brexit ocijenio "sjajnom stvari". "Mislim da mu moramo dati snažan odgovor", istaknuo je Hollande na rubu summita sedmerih zemalja juga Europske unije, nekoliko sati prije svog prvog telefonskog razgovora s novim stanovnikom Bijele kuće. "Kada predsjednik Sjedinjenih Država govori o Europi i o modelu Brexita za druge zemlje, mislim da mu moramo odgovoriti", istaknuo je. "Kada američki predsjednik govori o klimi ističući da još nije siguran u korisnost tog ugovora, moramo mu odgovoriti", nastavio je Hollande. Francuski predsjednik je upro prstom i u "protekcionističke mjere koje bi mogle destabilizirati gospodarstva" i u odbijanje Donalda Trumpa da prihvati izbjeglice. 