Vito Mirabile, 46-godišnji talijanski državljanin sa Sicilije, vlasnik obiteljske prijevozničke tvrtke, prije dva i pol mjeseca stigao je u Rijeku sa svojim poslovnim partnerom. Prilikom prijavljivanja na recepciji hotela u središtu grada 9. ožujka predao je putovnicu, a uslijedio je šok - njegovo ime diglo je policiju na noge zbog Interpolove tjeralice koja je za njim raspisana u lipnju 2015. Uhićen je te je završio u riječkom istražnom zatvoru, gdje još boravi i vodi pravnu bitku da ga se ne izruči u Tunis. U toj je afričkoj državi, naime, u odsutnosti osuđen 2015. godine, nakon što je tamošnja granična policija tijekom pretrage prikolice kamiona u vlasništvu njegove tvrtke pronašla 11 paketa koralja namijenjenih talijanskom crnom tržištu. U Tunisu mu je, s još dvojicom okrivljenika, prvostupanjski sud odredio četiri godine zatvora, kaznu od milijun i 595 tisuća tuniških dinara, što je više od pola milijuna eura, kao i tjelesno kažnjavanje, što mu je najspornije. Nakon uhićenja u Rijeku se privremeno doselio njegov brat Francesco, koji je ovdje unajmio stan. Riječki sud je odredio jamčevinu od 750.000 kuna u gotovini, ali Mirabile i njegova obitelj nemaju taj iznos. “Iz izreke presude prvostupanjskog suda Republike Tunis proizlazi da je moguće da bi u kaznu bilo uključeno i tjelesno kažnjavanje, što je protivno Ustavu i Europskoj konvenciji za zaštitu ljudskih prava i temeljnih sloboda, koji to izričito zabranjuju”, piše u obrazloženju riječkog suda. Kako nam je objasnio Milan Markiš, Mirabile je cijelo vrijeme u pritvoru i Vrhovni sud trebao bi odluku donijeti što prije. - Osim tjelesnog kažnjavanja, sporno je i suđenje u odsutnosti  jer nije imao branitelja, čak ni po službenoj dužnosti - ispričao nam je njegov branitelj, odvjetnik Milan Markiš. Vito Mirabile je, zadovoljan što je Županijski sud presudio u njegovu korist. Ovo je za njega golem šok, čovjek nikada u životu nije bio u zatvoru. U dva i pol mjeseca izgubio je 10 kilograma - rekao nam je Markiš.