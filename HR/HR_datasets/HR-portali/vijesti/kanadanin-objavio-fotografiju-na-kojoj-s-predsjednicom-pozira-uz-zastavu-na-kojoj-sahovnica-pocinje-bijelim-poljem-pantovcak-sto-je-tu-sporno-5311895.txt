Hrvat iz Toronta Tihomir Janjiček na svojem je profilu na Facebooku objavio fotografiju na kojoj predsjednica Republike Kolinda Grabar-Kitarović u njegovom i društvu drugih Hrvata tijekom nedavnog posjeta Kanadi pozira s hrvatskom zastavom na kojoj je grb s početnim bijelim poljem i bez 'krune'. Janjiček, koji na Facebooku navodi da je sveučilišni profesor, je uz fotografiju napisao 'Predsjednica sa Hrvatskim Stijegom!', a ispod statusa se ubrzo zaredao niz komentara u kojima se dijelom izražavala podrška takvom predsjedničinom činu, a dijelom su je oštro kritizirali zbog početnog bijelog polja na šahovnici, koje se koristilo kroz hrvatsku povijest, ali i u vrijeme NDH, kada je zastava imala i dodatak u vidu slova 'U', kojega na ovoj fotografiji nema, pa se ne može reći da je ustaška, ali nije ni službena.   Janjiček je ubrzo napisao novi status u kojem je iznio svoje stajalište o burnoj raspravi koja je nastala. 'Vezano za moju fotografiju sa Predsjednicom Republike Hrvatske, koristim prigodu zahvaliti se SVIMA na komentarima, bilo pozitivnim ili negativnim. Želim SVIMA reći, Hrvatski Stijeg sam postavio na OSOBNO DOPUŠTENJE Predsjednice, nakon mog pitanja za dopuštenje! Predsjednica je VIDJELA Stijeg i kako se i na fotografiji dade zamjetiti VLASTORUČNO pridržava Stijeg! ČESTITAM Predsjednici na njezinom ISKRENOM HRVATSTVU! Ovaj primjerak Stijega je moj osobni primjerak i kupljen je u ZAGREBU, robna kuća „Nama“ i to u vrijeme dok je to bio SLUŽBENI Državni Stijeg RH! Ovakav Stijeg vije se ispred SVAKE Hrvatske Katoličke Crkve u Kanadi i SAD i nalazi se isto tako unutar Crkvi KRAJ Oltara svake Hrvatske Katoličke Crkve! Ovaj Stijeg okuplja SVE Hrvate, kako one u Hrvatskoj, tako i u Bosni i Hercegovini, Srbiji, Crnoj gori i diljem svijeta gdje god se nalazili Hrvati! NEĆU maknuti fotografiju sa moje Facebook stranice, unatoč zahtjevima određenih osoba i rađe ću umrijeti nego maknuti tu ČASNU fotografiju! Oni koje se ograđuju od toga Hrvatskog Stijega POZIVAM neka SLBODNO to napišu na mojoj Facebook stranici kao komentar i biti ću im zahvalan!', napisao je Janjiček. Iz Ureda predsjednice za N1 televiziju komentirali su fotografiju sljedećim riječima: - Ne vidimo ništa sporno u tome, ta zastava je ispred Hrvatskog sabora visjela devedesete, a stav predsjednice o fašističkoj NDH je jasan i više ga je puta izrekla, naveli su iz Ureda predsjednice za N1.