ZAGREB - Izjava Bože Petrova da Vlada nema većinu nema nikakvu ustavno pravnu vrijednost i ona je političke naravi - kazao je predsjednik Ustavnog suda Miroslav Šeparović iznoseći stajalište cijelog Ustavnog suda koji u ovome trenutku smatra da se ne treba uplitati u rješavanje krize vlasti, ali najavljuje da će reagirati ako to bude potrebno. Iz Šeparovićeve izjave proizlazi da i dalje imamo Vladu, kao i Sabor čijim sjednicama nakon ostavke predsjednika Mosta Bože Petrova s funkcije šefa Sabora predsjeda jedan od zamjenika predsjednika, sve dok većina ne izabere novog predsjednika Sabora. - Ustavni sud je danas zaključio da se nećemo miješati u borbu koja se vodi u Saboru sve dok se ona odvija u skladu s Ustavom i zakonom. Ako utvrdimo da je ta granica prijeđena, onda će Ustavni sud naći načina reagirati. Što se tiče događaja u Saboru, rekli smo da je ustavno-pravnog aspekta relevantno samo to da li je odluka o izglasavanju nepovjerenja ministru financija Zdravku Mariću dobila potrebnu većinu ili nije - kazao je Šeparović dodajući kako je izjava Bože Petrova da ne postoji parlamentarna većina političke naravi i nema nikakve ustavnopravne vrijednost. - Pitanje postojanja parlamentarne većine se utvrđuje u drugim postupcima, a to je pitanje iskazivanja povjerenja Vladi, pri donošenju proračuna i drugim slučajevima. - Ustavni sud apelira na sve sudionike u Hrvatskom saboru da se drže strogo Ustava, zakona i Poslovnika i poštuju demokratsku proceduru - poruka je Ustavnog suda koju je prenio njihov predsjednik Miroslav Šeparović.