Tri poljoprivredne udruge poručile su u ponedjeljak kako je roll-up model, koji je potencijalnim kreditorima ponudio izvanredni povjerenik Agrokora Ante Ramljak, nepošten prema dobavljačima koji su nastavili isporučivati svoju robu tvrtkama iz koncerna Agrokor te traže da se i prema njima primjeni isti model. Hrvatska udruga poljoprivrednika, Nezavisni seljaci Hrvatske i Udruga poljoprivrednih proizvođača središnje Hrvatske podsjećaju da roll-up predviđa da se za svaku kuna novog kredita potencijalnim kreditorima odobri i prelazak jedne kune starog kredita u senioritet. "Navedeni model smatramo nepoštenim prema svim dobavljačima koji su nastavili isporučivati svoju robu tvrtkama iz koncerna Agrokor nakon 10. travnja ove godine", ističu iz tih udruga. Napominju kako su svu robu koju su dobavljači ispostavili tvrtkama iz koncerna Agrokor ispostavili temeljem povjerenja u sustav, no sada potencijalno mogu ostati, u slučaju stečaja, bez svojih ukupnih potraživanja, dok će potencijalni kreditori za svoje kredite izvući dio svojih starih potraživanja na štetu dobavljača. Stoga iz navedene tri udruge traže da se "svim dobavljačima koji su ispostavljali svoju robu prema tvrtkama iz koncerna Agrokor nakon 10. travnja primjeni isti roll-up model kao prema potencijalnim kreditorima i da se izjednače u pravima te da su u slučaju potencijalnog stečaja u ravnopravnim odnosima". Iz tih udruga traže da se da svim dobavljačima za jednu kunu novo isporučene robe priznaju senioritet i jedna kuna potraživanja iz starog duga.