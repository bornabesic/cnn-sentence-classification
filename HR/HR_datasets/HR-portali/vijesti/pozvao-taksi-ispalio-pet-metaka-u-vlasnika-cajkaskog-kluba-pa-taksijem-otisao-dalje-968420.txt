Foto: Marko Prpić/Pixsell 40-GODIŠNJAK koji je u nedjelju rano ujutro kroz vjetrobransko staklo ispalio pet hitaca u vlasnika narodnjačkog kluba Stipana Ivića do mjesta zločina je došao taksijem, a onda taksijem i otišao, zbog čega su danas tijekom prijepodneva vozači taksija pozivani u središte kriminalističke policije u zagrebačkoj Heinzelovoj na prepoznavanje počinitelja. Brutalni pokušaj ubojstva dogodio se u nedjelju rano ujutro, u vrijeme dok je narodnjački klub u Španskom još uvijek radio, no unatoč glazbi koja je treštala pucnjavu su jasno mogli čuti brojni svjedoci. Počinitelj se navodno sam prijavio policiji, no kako je istraga u tijeku, detalje je nemoguće doznati službenim kanalima. Vlasnik kluba na kojeg je pucano, Stipan Ivić, prema posljednjim je informacijama u komi; jedan od ispaljenih metaka pogodio ga je u glavu. A njegovo se ime u javnosti već pojavljivalo, i to u kontekstu novca za čiju je krađu iz središta kriminalističke policije optužen bivši načelnik krima, Željko Dolački. Naime, napadnuti Ivić detaljno je prepričao kako mu je policija banula u drugi klub koji vodi, iz njega 'izuzela' sto tisuća eura i zaplijenila ih, a kad je tražio povrat tog novca, upravo ga je Dolački uputio da prvo podmiri porezni dug. Iako je dug podmirio, zaplijenjeni novac nije dobio natrag, naprotiv, upravo ti euri nestali su iz sjedišta krim policije u prilično naivno izvedenoj pljački za što se danas sudi upravo - Dolačkom.  ​