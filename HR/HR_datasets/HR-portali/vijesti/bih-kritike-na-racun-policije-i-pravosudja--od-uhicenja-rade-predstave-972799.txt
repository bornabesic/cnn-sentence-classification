Foto: 123rf  AGENCIJA za zaštitu osobnih podataka Bosne i Hercegovine kritizirala je policijske agencije, ali i pravosudna tijela u toj zemlji optužujući ih da "rade predstave" od akcija usmjerenih protiv počinitelja kaznenih djela jer takve osobe izlažu nepotrebnom publicitetu i javnosti protuzakonito otkrivaju podatke o njima.  Pravo javnosti na informiranje mora biti izbalansirano s pravom na zaštitu osobnih podataka pojedinaca, upozorili su iz Agencije u reagiranju dostavljenom medijima nakon još jedne akcije u kojoj je u četvrtak pred televizijskim kamerama priveden veći broj osoba u različitim dijelovima BiH u sklopu istrage o carinskim i poreznim prijevarama povezanim s nezakonitim uvozom tekstilne robe. Ilegalno uvozili tekstil  Tužiteljstvo BiH ranije je objavilo kako su privedene osobe za koje se smatra da su kao organizirana kriminalna skupina utajile milijune eura ilegalno uvozeći tekstil.  No nakon spektakularne akcije privođenja i pretraga u kojoj su sudjelovale stotine policajaca oglasila se državna Agencija za zaštitu osobnih podataka iz koje su podsjetili kako je ovo tek jedan u nizu slučajeva na koje su opetovano ukazivali kao na primjere nezakonitih postupaka policije i tužiteljstava čije akcije privođenja gotovo redovito prate televizijske kamere i fotoreporteri.  "Ta tijela obavještavaju ili pozivaju medije o provođenju akcija privođenja s ciljem da mediji to učine dostupnim javnosti", upozoravaju iz Agencije za zaštitu osobnih podataka sugerirajući kako policija i tužitelji to ne bi smjeli raditi jer je riječ o nezakonitim postupcima kojima se krši obveza zaštite osobnih podataka. Predstave nisu u interesu javnosti  "Pravljenje predstave za javnost od kaznenih postupaka šteti i privatnom i javnom interesu. Nameće se pitanje, kako određeni mediji imaju ekskluzivitet dobiti određenu informaciju i da li iza toga postoji određeni vid korupcije", stoji u priopćenju.  Posebno se upozorava na činjenicu da policija osumnjičenike privodi u svakakvim okolnostima izvodeći ih iz njihovih domova i u donjem rublju a snimanje i prikazivanje takvih prizora, kako ocjenjuju u agenciji, ne može predstavljati javni interes.