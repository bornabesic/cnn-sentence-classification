Vulin je izjavio kako je koncert Thompsona najveći skup fašista i neonacista u Europi te da je on ustaša koji svojim pjesmama slavi ubojstva srpskih civila Udruga hrvatskih branitelja u srijedu je podnijela kaznenu prijavu Državnom odvjetništvu u Hrvatskoj te Javnom tužiteljstvu Srbije protiv Aleksandra Vulina, srbijanskog ministra rada. Nije ga ta prijava uplašila, kaže Vulin. >>>‘Vulina proglasiti nepoželjnom osobom u Hrvatskoj!’ Srbijanski mediji pišu da je prijava protiv Vulina podnesena zbog kaznenog djela uvrede, klevete i sramoćenja, i to zbog njegovih izjava koje se odnose na sudionike prošlotjedne komemoracije na Bleiburgu, kao i ministrovih izjava o pjevaču Marku Perkoviću Thompsonu. Vulin je izjavio kako je koncert Thompsona najveći skup fašista i neonacista u Europi te da je on ustaša koji svojim pjesmama slavi ubojstva srpskih civila, piše tportal. “Nadam se da nitko više neće čuti ustašu kako pjeva Čavoglave i druge pjesme u kojima se slave ubojstva srpskih civila, ljudskih bića”, rekao je srbijanski ministar. Prijava ga previše, kako kaže, ne zamara te naglašava da se Srbija i on ne boje prijavljivanja. “Zbog istine kojoj svjedočimo o buđenju nacizma u Europi, o povratku ustaštva u Hrvatskoj, uz podršku i pristanak vlasti, do sad su mi prijetili razni sljedbenici ustaša i neofašisti, a evo sada i udruge hrvatskih branitelja. Prijetili su mi progonom, smrću, sada i sudovima. Istina koju svjedočim o stotinama tisuća ubijenih u Drugom svjetskom ratu i protjeranih u građanskim ratovima na prostorima bivše Jugoslavije ne mogu nikoga povrijediti. U istini nema mržnje, ona je takva kakva jest i mora se spriječiti da se strašni zločini nad srpskim narodom nikada više ne ponove”, izjavio je Vulin, dodajući kako “svi koju mu prijete moraju znati da nisu uplašili njegov narod, njegove pretke, a samim time i njega”, zaključio je ministar Vulin. 