Andrej Plenković ima četiri tjedna da uvjeri glasače da je on pravi čovjek za vođenje države, no problem je u tome što mnogi Hrvati ne znaju tko je on, piše u četvrtak Politico.eu. Kao i većina drugih zastupnika u Europskom parlamentu, Plenković je nepoznat u svojoj domovini, piše u europskom izdanju ovog uglednog američkog časopisa, u članku naslovljenom "Misteriozni čovjek koji se nada vladati Hrvatskom".  Plenković ima misiju spašavanja hrvatskog desnog centra koji je vladao prvom polovicom godine i još uvijek se nalazi u previranju.  "Želim novi početak", rekao je Plenković, dodajući kako bi prekid s prošlošću bilo osvježenje na hrvatskoj političkoj sceni, pogotovo nakon što su u vrijeme bivšeg predsjednika HDZ-a Karamarka mnogi bili zabrinuti zbog koketiranja s ustaštvom. Tadašnje političko vodstvo optuživano je da nije osudilo ustaške simbole i pjesme, uključujući i one na bleiburškoj komemoraciji ili tijekom nogometne utakmice protiv Izraela.  Politico piše kako se ministar kulture Zlatko Hasanbegović nedavno fotografirao pored zastave s ustaškim simbolom i prisustvovao otkrivanju spomenika hrvatskom nacionalistu koji je sudjelovao u ubojstvu jugoslavenskog veleposlanika u Švedskoj u sedamdesetim godinama. Andrej Plenković želi stati na kraj takvim nediplomatskim gafovima, ponajviše jer se nada boljim odnosima sa susjednom Srbijom koji su u posljednje vrijeme pogoršani zbog rastućeg nacionalizma u obje države, piše Politico.  Iako je Plenković relativno nepoznat, ankete mu idu u prilog, jer je od njegova preuzimanja potpora HDZ-u narasla s 21 na 28 posto, stavljajući ga samo jedan posto iza  SDP-a.  Iako neki smatraju da nije spreman za domaću politiku, Plenkovićev dolazak pozdravila je liberalna struja unutar HDZ-a kao dašak svježine nakon Karamarkove ere.  – Plenković bi mogao promijeniti stvari u stranci i u državi ako iskoristi svoje snažno razumijevanje politike – i domaće i međunarodne – ali i ako napusti uljuđenost iz dana diplomacije – rekao je za Politico Miroslav Kovačić, dugogodišnji Plenkovićev suradnik, bivši državni tajnik i diplomat blizak vodstvu HDZ-a.  – Morat će se suočiti s ozbiljnim problemima, poput antipoduzetničke klime, birokracijom, te onim što je predsjednica Grabar-Kitarović više puta nazvala nedostatkom ambicije koja pogađa gospodarstvo, ali i druge aspekte hrvatskog života – dodao je Kovačić.  Plenkovićeve pristaše smatraju bi da bi Hrvatska pod njegovom vlašću više ličila na Njemačku Angele Merkel nego na Mađarsku Viktora Orbana. – Trebamo se usredotočiti na ekonomiju, društvena pitanja, te kako najviše profitirati iz članstva u Europskoj uniji – rekao je Plenković, dodavši kako želi "pristojnu stranku desnog centra" koja će se temeljiti na "demokršćanskim i univerzalnim humanističkim vrijednostima". Fokus na članstvu u Europskoj uniji svakako ide u prilog Plenkovićevim prednostima, jer je kao član Odbora za proračun Europskog parlamenta iz prve ruke upoznao mehanizme europskog financiranja, zaključuje Politico.  >> Davor Božinović: Plenković je lider broj jedan, veselim se njegovom TV sučeljavanju s Milanovićem 