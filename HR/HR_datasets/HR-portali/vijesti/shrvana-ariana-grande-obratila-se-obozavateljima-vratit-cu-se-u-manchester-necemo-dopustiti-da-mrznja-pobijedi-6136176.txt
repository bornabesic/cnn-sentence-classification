LOS ANGELES - Američka pop pjevačica Ariana Grande priopćila je u petak da će u Manchesteru održati dobrotvorni koncert za žrtve napada koji se u ponedjeljak dogodio u tom engleskom gradu.   Grande je u poruci na svojem Instagram profilu napisala da datum koncerta još nije određen.   - Moje srce, molitve i najiskreniju sućut upućujem žrtvama napada u Manchester Areni i njihovim obiteljima. Ja ne mogu učiniti baš ništa da ublažim vašu bol. Ipak, pružam vam svoju ruku i srce i štogod je potrebno ako biste željeli ili trebali moju pomoć u bilo čemu.   Cijeli tjedan razmišljam o svojim obožavateljima. Suosjećanje, ljubaznost, ljubav, snaga i jedinstvo koje ste pokazali jedni prema drugima ovih dana upravo je suprotno gnjusnim namjerama koje su dovele do zločinačkog čina koji se dogodio u ponedjeljak.   Nikada nećemo shvatiti zašto se događaju ovakve stvari jer to nije u našoj prirodi. Nikada nećemo odustati niti posustati od straha. Nećemo dopustiti da nas razjedine. Nećemo dopustiti da mržnja pobijedi, napisala je među ostalim 23-godišnja pjevačica u poruci koju je podijelila na društvenim mrežama.   Napad bombaša samoubojice u kojem su ubijene 22 osobe dogodio se u ponedjeljak, nakon završetka njenog koncerta u Manchesteru.   Ona je kasnije otkazala nekoliko koncerata koje je trebala održati u Londonu i drugdje u Europi.