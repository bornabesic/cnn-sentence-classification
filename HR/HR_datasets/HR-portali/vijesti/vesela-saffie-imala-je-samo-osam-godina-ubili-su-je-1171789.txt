Najmlađe nestalo dijete imalo je samo osam godina. To je djevojčica Saffie Roussos koja je na koncertu bila sa sestrom Ashlee i majkom Lisom, koje su ranjene šrapnelima iz bombe. One su prevezene u različite bolnice, no Saffie je nestala i nitko nije znao gdje je. Jedan je očevidac kazao kako je odmah nakon eksplozije vidio ranjenu djevojku kako viče da ne zna gdje je njena mala sestra. Nažalost, tijekom dana malena je Saffie identificirana. Poginula je na licu mjesta. Njena učiteljica iz sela Tarletona kazala je da Saffie bila prekrasna i vrlo mila djevojčica koju su svi voljeli zbog njene osobite topline i dobrote. Kako je riječ o maloj seoskoj školi u kojoj su sva djeca međusobno izuzetno povezana, u nju se jučer zaputio psiholog kako bi djeci pomogao da shvate što se dogodilo. Mrtvi mobiteli Deborah Hutchinson, majka tinejdžerke Courtney, nakon što joj se ni kći ni njen očuh Phillip Tron nisu cijelu noć javili na mobitel, krenula je u Manchester u potragu za njima. Objavila je njihove fotografije na Facebooku uputivši apel svima koji su ih vidjeli ili znaju što im se dogodilo da joj odmah jave. – Moja kći Courtney i Phillip nestali su nakon napada u Manchesteru. Pomozite mi da ih nađem. Oni se moraju sretno vratiti kući – napisala je očajna majka. Brojne obitelji čija su djeca bila na koncertu noć s ponedjeljka na utorak provele su u potpunoj panici jer nisu uspjeli stupiti u kontakt sa svojom djecom. Dodatnu neizvjesnost i bol nanijele su im i brojne lažne vijesti koje su se širile putem medija i društvenih mreža. Žalosno je to što je većina tih lažnih vijesti bila zlonamjerna, a širili su ih neki koji su se nadali da bi takvim objavama mogli dobiti gomilu klikova i veću čitanost. No vrlo brzo takve su vijesti demantirane i skinute s portala i društvenih mreža. Za svojom 15-godišnjom kćeri Olivijom traga njena majka Charlotte Campbell. – Još je ne mogu naći. Razgovarale smo za vrijeme koncerta, nakon što je odsvirala predgrupa i ona mi je rekla kako se jako dobro zabavlja i zahvalila mi je što samo joj dopustila da ode na koncert na kojemu je bila sa svojim prijateljem Adamom. Njega su roditelj pronašli ozlijeđenog u bolnici, no Olivije nema – kazala je Olivijina majka i dodala kako ona sjedi kod kuće i neprekidno naziva poznanike i prijatelje, policiju, bolnice i mjesta na koja su smjestili djecu. Njen je suprug u Manchesteru, obilazi sve redom, a pomažu mu prijatelji i članovi obitelji, ali i sasvim nepoznati ljudi. – Tisuće ljudi tragaju za Olivijom, no kao da je u zemlju propala, njen telefon je mrtav. Ne usudim se izaći iz kuće jer mislim da ću propustiti neki poziv, a istodobno sve je veći strah da će netko pozvoniti i kazati mi da je mrtva – govorila je Charlotte. Među nestalima su i Chloe Rutherford (17) i njen dečko Liam Curry (19). Ni oni se ne javljaju od napada u ponedjeljak navečer. Njih su dvoje Liamovoj majci poslali jedan selfie s koncerta, Nakon toga roditelji više nisu mogli stupiti u kontakt s njima. – Supruga mi je javila da se nešto loše dogodilo u Manchesteru na koncertu, a ja sam odmah sjeo u automobili i krenuo u noć kako bih što prije došao do Manchestera – kazao je Chloein otac Mark. Jedna 17-godišnja Filipinka, koja je na koncertu bila sa svojom majkom i njenim partnerom, traga za majkom koju je izgubila u panici i stampedu koji je nastao nakon eksplozije. Majčin partner pronađen je u bolnici kamo su ga prevezli zbog ozljeda. Ima dosta onih koji tragaju za svojim prijateljima s kojima su bili na koncertu, a koji se od eksplozije ne javljaju. Jordan Howe traga po bolnicama za svojom pomajkom Alison i njenom prijateljicom Lisom Lees. Njih dvije otišle su dočekati svoje kćeri koje su bila na koncertu. Djevojke su pronađene neozlijeđene, no njihovih majki nigdje nema. Evakuirani na stadion Policija i gradske vlasti mnogu su djecu evakuirale i smjestile na stadion Manchester Cityja, a brojni stanovnici Manchestera došli su na stadion kako bi uzeli djecu i sklonili ih u svoje domove dok po njih ne dođu roditelji. Studentica Alex Klis bez uspjeha traga za svojim roditeljima Angelikom i Marcinom Klisom. Nije ih čula od eksplozije, ne javljaju se na telefone. Na Facebook je stavila njihovu sliku snimljenu toga dana, neposredno prije koncerta kako bi svi mogli vidjeti kako su bili odjeveni. No, za sada je sve nažalost uzalud.      Ovakav brutalan napad na javnom mjestu u kojem ljudi budu ubijeni, ranjeni i osakaćeni, za cilj ima unijeti strah u ljude i poremetiti sve uobičajene životne tijekove, navike i ponašanja, a time destabilizirati društvo. Strah je prirodna ljudska reakcija, međutim kako ne podleći panici i nastaviti normalno živjeti pod svakodnevnom prijetnjom ovakvih stravičnih napada? – To je jako bitno, ali vrlo teško. Jedini argument koji imamo jest da pokušamo uvjeriti ljude da, ako prestanemo izlaziti, odlaziti na koncerte i prepustimo se panici, činimo uslugu onome tko je teroristički čin izveo, odnosno priznajemo da je uspio u svojoj nakani. Ako mi uspijemo sebe prisiliti da koliko-toliko nastavimo živjeti normalno, onda je to poruka “ne možete nam učiniti ništa”. Generalno će se većina ljudi uspjeti oduprijeti i nastaviti normalno živjeti, ali vjerojatno je za pojedince to preveliki šok pa neće danima izlaziti na mjesta za koja misle da postoji opasnost od sličnog događaja. Međutim, s druge strane svi moramo biti svjesni da nam se, nažalost, i u najobičnijim okolnostima događaju loše stvari: automobil se zaleti u pješake i pokosi nekoliko ljudi, može nam pasti nešto na glavu ili se možemo zaraziti nekom bolesti a da nismo odlazili u opasna područja... Dakle, opasnost vreba zaista na svakom koraku, samo što mi nismo toga svjesni, sve dok nas ne užasne ovakav događaj jer u njemu u jednom trenutku mnogo ljudi strada. Zapravo smo stalno izloženi raznim opasnostima, ali na sreću o tome ne razmišljamo, jer inače bismo sami sebe pretvorili u zamorce pod staklenim zvonom koji samo nastoje preživjeti, a to nema nikakvog smisla – kaže psihologinja prof. Mirjana Nazor. Publika na manchesterskom koncertu bili su tinejdžeri i djeca s roditeljima, no to ne znači da sad trebamo zabraniti djeci odlaske na koncerte i slična okupljanja. – Da, javna okupljanja nose veći rizik, ali i u sportu su moguće i teške ozljede i sigurnije je ležati u krevetu nego se baviti sportom. Nije dobro sputavati djecu u stvarima koje su im razvojno primjerene jer u konačnici im fali taj dio iskustva. Prezaštićivanjem im otežavamo odrastanje, a to ne bi smio biti zadatak roditelja, već upravo suprotno – podsjeća prof. Tanja Dejanović Šagadin iz Psihološkog društva Tesa. (Romana Kovačević)