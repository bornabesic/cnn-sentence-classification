Podravka je jučer u Kataru potpisala ugovor o distribuciji svojih proizvoda s katarskim distributerom Arabian Supplies, podružnicom jedne od najjačih katarskih grupacija Tadmur Holding, priopćili su jučer iz Hrvatske gospodarske komore. Ovim potpisom “pao” je prvi dogovor između dviju zemalja, i to već drugi dan službenog posjeta predsjednice Kolinde Grabar-Kitarović i gospodarskog izaslanstva predvođenog predsjednikom HGK Lukom Burilovićem zemlji bogatoj naftom. - Iako je Podravka na katarskom tržištu prisutna dvije godine, potpisom ugovora s tvrtkom Arabian Supplies Podravka dobiva jakog partnera koji će joj omogućiti ulazak na sva prodajna mjesta u Kataru te dugoročni razvoj poslovanja na jednom od ključnih tržišta regije Bliski istok i Sjeverna Afrika - istaknuo je Nermin Salman, izvršni direktor Podravke Gulf FZE, najavivši daljnje širenje poslovanja u ovoj regiji. Predsjednica Kolinda Grabar-Kitarović ocijenila je posjet iznimno uspješnim. Katar je već ranije pokazao interes za planirani LNG terminal na Krku, strateški projekt Hrvatske i EU koji bi trebao biti operativan 2019. i cilj mu je smanjiti ovisnost Europe o ruskom plinu. Predsjednica Grabar-Kitarović upozorila je na opasnost ako Hrvatska ne krene u gradnju LNG terminala, jer će nas zaobići svi energetski i drugi putevi i jednostavno se moramo uključiti. - Naglasak razgovora bio je na razvoju gospodarskih odnosa, posebno o poslovanju hrvatskih tvrtki u Kataru, ali i zainteresiranosti Katara za inicijativu triju mora za energetsku politiku i opću energetsku infrastrukturu, od LNG terminala na Krku do cijelog tog prostora između Baltika, Jadrana i Crnog mora - izdvojila je Kolinda Grabar-Kitarović iz razgovora s katarskim emirom, šeikom Tamim bin Hamad bin Khalif Al Thani. Privlačnost Katara za poslovanje leži u visokom standardu koji omogućuju bogate rezerve nafte i plina. Energenti čine čak 90 posto izvoza i više od 75 posto proračunskih prihoda tog emirata s oko 2,5 milijuna stanovnika, od čega je Kataraca 310.000. Predstavnici hrvatske gospodarske diplomacije također su potpisali i sporazume o suradnji između dviju zemalja. Tom je prilikom Luka Burilović naglasio da je Katar izuzetno vrijedan izvor mogućnosti za izvoz hrvatskih tvrtki s obzirom na njeno bogatstvo te da se ne smije zanemariti ni investicijski potencijal Katara. - Raduje me da će se danas ugovorenom suradnjom Podravkini proizvodi naći na svim katarskim policama. To će, uz ovu snažnu institucionalnu i političku potporu, dati vjetar u leđa i drugim prehrambenim i ostalim proizvodima za proboj na ovo tržište - rekao je Burilović. Na jučerašnjem sastanku održan je i Katarsko-hrvatski gospodarski forum. Burilović je potpisao s predsjedavajućim Katarske komore šeikom Kalifom bin Jasimmom bin Mohammedom Al Thanijem Memorandum o razumijevanju između Katarske komore trgovine i industrije i HGK. Hrvatski veleposlanik Tomislav Bošnjak potpisao je s ministrom lokalne uprave i okoliša Mohammedom bin Abdullahom Al Rumaihijem Sporazum o suradnji na području zaštite okoliša između vlada Katara i Hrvatske. Grabar-Kitarović otvorila vrata hrvatskim tvrtkamaHrvatska predsjednica Kolinda Grabar-Kitarović stigla je u subotu u posjet Kataru kako bi otvorila vrata hrvatskim tvrtkama na tržištu tog bogatog zaljevskog emirata. Predsjednica se u Dohi, glavnom gradu Katara, sastala s katarskim premijerom, šeikom Abdullahom bin Nasserom bin Khalifom Al Thanijem. - Katar je jedna od država u kojima se odluke donose na visokim razinama i što je veći intenzitet i razmjena posjeta, to su i mogućnosti za naše gospodarstvo veće - rekla je Grabar-Kitarović. Poseban naglasak susreta stavljen je na gospodarske odnose Hrvatske i Katara, energetiku, ali i terminal za ukapljeni plin na Krku. - Nadam se da ćemo s katarskim vodstvom i izravnim razgovorima gospodarstvenika postaviti temelje i za potencijalne katarske investicije u Hrvatsku - dodala je Grabar-Kitarović. Hrvatsku gospodarsku diplomaciju, osim predsjednice, predvodio je i predsjednik HGK Luka Burilović. U Katar su još stigli i predstavnici desetak hrvatskih kompanija, među ostalim Podravke, Emersona, Crosca, kao i Đure Đakovića, Končara, Jadranka Hotela te Udruženja stranih ulagača u Hrvatskoj.