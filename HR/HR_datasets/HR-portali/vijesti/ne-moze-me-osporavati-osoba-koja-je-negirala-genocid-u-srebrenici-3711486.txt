Sve špekulacije o strateškim razmimoilaženjima unutar Vlade potpuno su neutemeljene, izjavio je za Al Jazeeru ministar kulture Zlatko Hasanbegović. Gostujući u vijestima te televizije odbacio je optužbe medija, među kojima je i njemački Der Spiegel, da nova vlast gura Hrvatsku udesno, da je nacionalistički ton sve glasniji i da guši slobodu medija. "Više puta sam već rekao da je riječ o potpuno neutemeljenim optužbama, koje nemaju utemeljenje niti u jednoj činjenici, niti u jednom postupku hrvatske Vlade ili bilo kojega ministra, pa ni mene osobno", kazao je ministar. Neutemeljenim je ocijenio i optužbe da "trivijalizira zločine Nezavisne Države Hrvatske". "One se ne mogu izvući iz bilo koje moje izjave ili bilo kojeg mojeg postupka. Nažalost, to je sve refleksija unutarhrvatskih političkih odnosa i činjenice da se oporbeno djelovanje prenijelo na medijski prostor i da su Hrvatsko novinarsko društvo preuzele skupine koje ovu časnu udrugu koriste za jednu vrstu parapolitičkoga i paraideološkoga djelovanja", rekao je Hasanbegović i ponovio da je "priča o ukidanju, ograničavanju ili dovođenje u pitanje medijskih sloboda u Hrvatskoj potpuno neutemeljena". Hasanbegović je odbacio i kritike Efraima Zuroffa, direktora centra "Simon Wiesenthal" iz Jeruzalema. Kazao je da "osoba koja je izrijekom negirala genocid u Srebrenici nema moralno pravo biti arbitrom hrvatske politike ili odnosa u hrvatskoj politici ili javnom životu". Hasanbegović je zaključio da ne razmišlja o ostavci, uprkos zahtjevima nekih novinara i djelatnika u kulturi.