Potpredsjednik Vlade i čelnik Mosta Božo Petrov rekao je u srijedu da su najave o devetosatnom radnom vremenu bila čista medijska insinuacija te da se o tome uopće nije raspravljalo. "To je bila čista medijska insinuacija. O tome se uopće nije raspravljalo", rekao je Petrov u Dnevniku HRT-a. Istaknuo je i da sastanka pregovaračkih skupina Vlade i sindikata javnih i državnih službi 1. travnja nije bilo zato što su obećali sindikatima da će svi članovi prethodnog sastanka biti prisutni na sljedećem. "Zbog više zauzetih članova to se nije moglo ostvariti tako da smo samo odgodili sastanak, ali razgovor se nastavlja", dodao je. Ustvrdio je i da žure pristupiti pregovaranju oko novog kolektivnog ugovora.  "Jedan istječe u kolovozu, a drugi u prosincu. Mislim da je sada vrijeme, ukoliko želimo da se oni naprave na kvalitetan način. Voljeli bismo vidjeti da sindikati budu partneri u svim reformama koje smo pokrenuli u javnoj upravi, ali je sada vrijeme i da krenu razgovori oko novog kolektivnog ugovora", naglasio je Petrov. Komentirao je i istraživanje Cro Demoskopa koje pokazuje pad potpore Mostu i rast potpore Živom zidu, istaknuvši da je pad očekivan. "Most je u mnogočemu doživio fenomen 'žrtvenog jarca' i sve što se događa loše na kraju se optuži Most. Jasno je da se to događa. Promjena makar bila i na bolje, a smatram da je sudjelovanje Mosta u Vladi i Saboru promjena na bolje - na kraju remeti uobičajeni suživot i način politike zadnjih 20 godina", kazao je. Čelnik Mosta ističe i da mu nije bitna potpora koliko reforme za koje se zalažu. "Odmah ću potpisati nula posto potpore za četiri godine, ali za sve promjene za koje smo se zalagali", rekao je. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!