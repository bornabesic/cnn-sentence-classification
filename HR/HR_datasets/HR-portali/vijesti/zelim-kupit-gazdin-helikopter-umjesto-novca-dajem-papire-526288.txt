Kulmerovi dvori bi bili idealni za naš Muzej korupcije, ali pošto smo skromni, prvo ćemo pokušati kupiti Todorićev helikopter. Kaže nam to Dario Juričan, autor dokumentarnog filma Gazda koji kritički opisuje uspon Ivice Todorića. Izvanredna uprava Agrokora na čelu s Antom Ramljakom pozvala je zainteresirane za kupnju helikoptera i jahte koji su koristili Todorići. Prvu ponudu su dobili upravo od Juričana. - Dostavljam Vam najbolju ponudu koja, u maniri donedavnog predsjednika uprave Agrokora, ne sadrži novac, već prepune dvije kutije dokumenata o nastanku te korporacije i Ivici Todoriću. Kutije sadrže materijale mog trogodišnjeg istraživačkog rada i daju odgovore na pitanja koja izvanrednu Upravu i javnost najviše muče, a to su: tko je sudjelovao u udruženom pothvatu nastanka monstrum koncerna te - gdje su pare? Materijale se, ako ta institucija napokon pokaže interes, može posuditi i DORH-u - napisao je Juričan u svojoj ponudi, te dodao da vrijednost tih dviju kutija uvelike nadilazi vrijednost helikoptera, ali je razliku spreman pokloniti Domovini. Juričan je inače zaista i pokrenuo projekt Muzeja korupcije, a kaže da bi helikopter kao njegov eksponat postavio ispred sjedišta koncerna u Zagrebu. Juričan na kraju napominje da bi helikopter mogla koristiti Hitna pomoć, ali i gradonačelnik Milan Bandić kako bi iz zraka razgledao objekte koje je pomogao izgraditi Todoriću. Ramljak inače ima ozbiljnih problema s financiranjem, treba mu kredit od 250 milijuna eura za poslovanje. Ruska Sberbanka je poručila da neće više kreditirati Agrokor dok ne postignu odgovor s Vladom. Vladi su poručili da treba preuzeti i dugove kada je već preuzela upravljanje Agrokorom.      U Konzumu su ljuti jer predstavnici stranih trgovačkih lanaca obilaze prodavaonice na obali i otvoreno nagovaraju prodavače i radnike da pređu kod njih!. - Ostavljaju vizitke, nagovaraju ljude i ometaju ih u poslu. Rade to na bezobrazan način - kaže nam sugovornik iz Agrokora. U koncernu su nam i službeno potvrdili tu praksu: “konkurencija se služi neprofesionalnim metodama”. U sezoni svima nedostaje radnika na obali, a samo strani lanci su se bacili u vrbovanje Konzumovih zaposlenih. Paralelno, kao i ranijih godina, Konzum je objavio oglas u kojim traže blagajnike i vozače u gradovima na Jadranu.