Jill Dodd danas je vlasnica uspješnog modnog brenda Roxy, ali u knjizi 'The Currency of Love' (u prijevodu valuta ljubavi), koja kreće u prodaju 6. lipnja, bivša manekenka otkrila je šokantne detalje iz burne mladosti. Amerikanka je, naime, početkom '80-ih bila uspješni model, a upravo je tada igrom slučaja završila u haremu bogatog, 24 godine starijeg muškarca iz Saudijske Arabije. - S 20 godina potpisala sam ugovor s prestižnom modnom agencijom Wilhelmina Models. Počela sam dobivati unosne angažmane u Francuskoj, u Parizu sam snimala editorijale za Vogue i Marie Claire... Bila sam mlada, naivna i opijena uspjehom kad sam u Cannesu upoznala niskog, proćelavog, debeljuškastog, ali iznimno šarmantnog gospodina. Tek poslije sam shvatila da je riječ o Adnanu Khashoggiju, koji je zaradio milijarde na preprodaji oružja - piše u kontroverznoj knjizi danas 57-godišnja Jill. Saudijac Adnan prišao joj je, objašnjava, na karipskoj tematskoj zabavi i pozvao je na ples. - Odjednom je zgrabio stolac, zavitlao ga i bacio u vatru. Napravila sam isto što i on... Oboje smo prasnuli u smijeh. Onda me, bez ikakva upozorenja, primio za ruku i na nadlaktici mi prstom umrljanom krvlju (naime, u žaru tog plesa bio se porezao na staklo) ispisao riječi 'volim te' - prisjetila se Dodd. Profimedia, Zuma Press - Archives Adnan Khashoggi   Dan poslije Khashoggi je mladu Amerikanku pozvao na svoju 280 metara dugačku jahtu Nabila - na njoj se 1983. godine snimao kultni film o Jamesu Bondu 'Nikad ne reci nikad', a bogati Saudijac poslije ju je prodao sultanu od Bruneja. Od njega ju je pak kupio aktualni američki predsjednik Donald Trump, ali istu je i sam prodao 1991. kako bi otplatio dugove u kojima se našao zbog bankrota. - Kad sam s prijateljicom stigla na jahtu, Adnan nas je odveo u ogroman ormar prepun dizajnerske odjeće. Te iste večeri razgovarali smo do pet sati ujutro i već tad sam se zaljubila u njega - napisala je Jill u knjizi. Sljedećih tjedana, Khashoggi ju je obasipao skupim darovima, a onda ju je, u rujnu 1980. godine, pozvao u svoju vilu u Marbelli, ali Amerikanka nije bila jedina žena u Španjolskoj - osim stanovite Sabine, ondje su bile i druge ljepotice - sve redom bile su toliko mlade da Jill čak nije ni vjerovala da su uopće bile punoljetne. - Prije nego što smo proveli prvu večer zajedno, Adnan me gledao kako se kupam, a onda me posjeo na krevet i objasnio mi kako stoje stvari. Rekao mi je: 'Želim da budeš jedna od mojih ljubavnica. Prema saudijskom zakonu, smijem imati tri zakonite supruge i 11 priležnica. Želim da budeš jedna od njih. Poljubit ću te tek kad prihvatiš moju ponudu'. Naravno, pristala sam jer sam ga voljela - napisala je Dodd, a prenosi Daily Mail. U tom trenutku postala je, kaže, dio njegova harema - uvijek je čekala svoj red kako bi vodila ljubav s muškarcem svoga života. - Jednom mi je usred noći ušao u sobu s darom. Svijet mi se srušio kad se, nakon što me pogledao i shvatio da je došao krivoj ženi, samo okrenuo i otišao - prisjetila se Amerikanka. Njezina idila nije potrajala. Osim što se počela bojati da bi se mogla zaraziti HIV-om, Jill je, više od svega, htjela biti neovisna mlada žena. - Zbog svih skupih stvari koje mi je davao, osjećala sam se kao da mu nešto dugujem - otkrila je Dodd u memoarima. S bogatim Saudijcem prekinula je u ljeto 1982. godine. - Nije mi žao što sam bila s njim, ali naravno da ima dana kad se sramim same sebe. Nije lako slušati kako te drugi osuđuju i zovu prostitutkom, a to nikada nisam bila - zaključila je Amerikanka, koja je danas u sretnom braku i ima troje djece.