SUBOTICA - Učitelj iz Srijemske Mitrovice Mate Žarko, koji vjeruje da je otkaz u školi prošle godine dobio zbog hrvatske nacionalnosti i političke pripadnosti oporbenoj Demokratskoj stranci (DS), bit će vraćen na posao, saznaju u ponedjeljak mediji na hrvatskom jeziku u Vojvodini. Demokratski savez Hrvata u Vojvodini (DSHV) tim je povodom objavio da pozdravlja odluku Apelacijskog suda koji je donio presudu da je Žarko nezakonito ostao bez posla. „Ovakva odluka suda jasno pokazuje kako pravna država može funkcionirati i djelovati pozitivno i kad su u pitanju pripadnici nacionalnih manjina, čiji je položaj osjetljiv i specifičan“, navodi se u priopćenju što ga potpisao predsjednik DSHV-a Tomislav Žigmanov. U tom smislu, dodao je, ovim putem želimo ohrabriti i druge građane hrvatske nacionalnosti da i nadalje prijavljuju diskriminaciju, ukoliko smatraju da je trpe u svom svakodnevnom životu, a kao i u ovom slučaju Hrvatsko nacionalno vijeće (HNV) i zastupnik Hrvata u srbijanskom parlamentu uvijek će nastojati pomoći sukladno svojim mogućnostima. „S druge strane, DSHV odlučno odbija bilo kakve medijske insinuacije o djelovanju i upletenosti visokih predstavnika Republike Hrvatske u cijeli ovaj slučaj, te se nadamo da će mjerodavna tijela primjereno reagirati i kada su u pitanju pojedini netočni i zlonamjerni medijski napisi, napose dio lokalnih u Srijemskoj Mitrovici, u kojima su pripadnici hrvatske zajednice u Srbiji negativno predstavljeni“, navodi se također. „Sremskomitrovački portal“, gradski internet portal, objavio je tekst o presudi u kojemu navodi da „situaciju naročito podgrijava sumnja da je svoju ulogu u presudi Apelacijskog suda odigrala i hrvatska predsjednica Kolinda Grabar, ljubiteljica pjesama ustaškog kantautora Thompsona“. „Oni koji su razočarani ovakvom odlukom suda, pitaju se u nevjerici: Je li duga ruka 'Bljeska' i 'Oluje' stigla i do Srijemske Mitrovice?“, zaključuje se u tekstu na koji je reagirao DSHV. Učitelj Mate Žarko u srpnju 2016. dobio je otkaz poslije šestomjesečnog disciplinskog postupka u školi „Slobodan Bajić Paja“ i izgubio je licencu za rad u prosvjeti. HNV i DSHV ukazali su na slučaj diskriminacije premijeru Srbije Aleksandru Vučiću prigodom susreta s predsjednicom Hrvatske Kolindom Grabar Kitarović u Subotici sredinom prošle godine.