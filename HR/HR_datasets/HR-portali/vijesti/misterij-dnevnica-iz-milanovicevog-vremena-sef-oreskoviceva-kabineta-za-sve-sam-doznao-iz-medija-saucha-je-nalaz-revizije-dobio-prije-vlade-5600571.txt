- Nevjerojatno mi je kako Tomislav Saucha na kraju godine na obračunu nije primijetio da mu nedostaje pod stavkom službena putovanja 307.785 kuna - komentirao je u ponedjeljak Neven Zelić, bivši predstojnik Ureda predsjednika Vlade iz vremena Tihomira Oreškovića, koji tvrdi da osobno nije dao očitovanje na nalaz Državne revizije, odnosno na stavak o navodnim službenim putovanjima tri bivša posebna savjetnika u mandatu premijera Zorana Milanovića. U dokumentu revizije, naime, navedeno je sljedeće: “U očitovanju od 16. rujna 2016., u vezi s rashodima za službena putovanja posebnih savjetnika predsjednika Vlade RH, Ured za opće poslove navodi da je iz Ureda predsjednika Vlade RH dobio sljedeće informacije...”. Međutim, predstojnik Zelić u ponedjeljak nam je demantirao da je osobno Uredu za opće poslove davao bilo kakve informacije o službenim putovanjima iz 2015. godine jer ga nitko za ta putovanja nije ni pitao te nam je rekao da se nisu time uopće bavili. - Tek kad je to izašlo u javnost, doznao sam za ta putovanja, a nalaz Državne revizije prije nego što je došao u Vladu dobio je upravo Saucha kao saborski zastupnik prije nego što je stigao u Vladu - komentira Zelić. Bivši zamjenik predstojnika Ureda predsjednika Vlade u mandatu Zorana Milanovića Dalibor Dvorny također nam je kazao da nije potpisao te putne naloge. - Potpisivao sam ponekad putne naloge, ali ove sigurno nisam - rekao nam je Dvorny. U Uredu za opće poslove u ponedjeljak su nam kazali da nemaju komentar na taj slučaj i da se javimo Vladinu uredu za odnose s javnošću, a dan prije bivši ravnatelj Zvonko Matišić kazao nam je da nije sumnjao ni u jednog od djelatnika te da su svi koji su zaposleni otkako je on preuzeo ured prošli sigurnosnu provjeru. Predsjednik Vlade Andrej Plenković komentirao je navodne isplate dnevnica trojici posebnih savjetnika bivšeg premijera Zorana Milanovića i kazao da je to predmet za Državno odvjetništvo. Također je dodao da je izvješće revizije puno šire i da je bitno da sadržaj u vezi s putnim nalozima i tim dnevnicama provjeri Odvjetništvo. “Sve informacije koje se budu tražile od službe za opće poslove Vlade, mi ćemo učiniti dostupnim. Neka DORH provede istragu jer očito je da te dnevnice, prema izjavama trojice posebnih savjetnika, njima nisu isplaćene. Mislim da DORH ovdje ima dosta posla, a tko će odgovarati, to ćemo vidjeti na kraju - rekao je Plenković u Bedekovčini, gdje je pustio u promet dionicu brze ceste Zlatar Bistrica - Andraševec.  Prema Pravilniku o porezu na dohodak “izdaci za službena putovanja obračunavaju se na temelju urednog i vjerodostojnog putnog naloga i priloženih isprava kojima se dokazuju izdaci i drugi podaci navedeni na putnom nalogu... putni nalog kao vjerodostojna isprava sadrži osobito sljedeće podatke: nadnevak izdavanja, ime i prezime osobe koja se upućuje na službeno putovanje, mjesto u koje osoba putuje, svrha putovanja, vrijeme trajanja, vrijeme kretanja, podatke o prijevoznom sredstvu (za automobil treba navesti marku i registraciju, početno i završno stanje brojila), vrijeme povratka, potpis ovlaštene osobe, pečat, obračun troškova, likvidaciju obračuna te izvješće s puta... prilažu se isprave kojima se dokazuju nastali izdaci i to osobito: računi za starine i gorivo ako se putuje osobnim automobilom, preslike ili potvrde putnih karata, računi za smještaj i drugo”. Samoinicijativno su u ponedjeljak ujutro u sjedište DORH-a došli Tomislav Saucha i bivši savjetnici Neven Budak i Slavko Goldstein, kojima su navodno isplaćene dnevnice, kako bi dali izjave vezano za izvješće Državne revizije o novcu za navodna putovanja. Nakon izlaska iz zgrade DORH-a, Goldstein je samo kratko kazao da ni na kakvom putovanju nije bio te da je došao tu da bi dao izjavu. Saucha nije ništa htio komentirati, no dan prije je najavio da će DORH-u podnijeti prijavu. Prijavu je bio najavio i Budak koji je kazao da u 2015. godini “nije bio ni jedan jedini dan na putu u inozemstvu u svojstvu posebnog savjetnika”.