Ni pet minuta nakon što nam je ZET-ov kontrolor Davor otkrio da je jedan od klasičnih švercerskih trikova stajanje u “niskom startu” uz uređaj za registraciju karata s neponištenom kartom u ruci, to se i dogodilo. Njegova kolegica, kontrolorka Mila, zatražila je kartu od mlade dotjerane gospođe u crnoj bundi. Pokazala je neponištenu roza kartu od četiri kune za polusatnu vožnju s namjerom da je “štanca”, ali je Mila već blokirala uređaj. Čovjek nikad ne bi pomislio da se ta dotjerana gospođa šverca! Još je nevjerojatnije glasilo njezino opravdanje. - Ali otkud sam ja mogla znati da ste vi kontrolor, mislila sam da ste običan putnik - šireći ruke krenula je s pričom putnica. Suzdržavali smo se da ne prasnemo u smijeh. Mila je, međutim, bila ozbiljna i napisala joj je kaznu koju će platiti 250 kuna. - Nikada kod mene nije bilo praštanja. A otkad su uvedene karte od pola sata, ne toleriramo ni minutu dulje. Dakle, ako zateknemo putnika koji se vozi 31 minutu, nema gledanja kroz prste, pišemo kaznu. Da počnemo opraštati tu minutu, nakon nekog bi vremena ljudi tražili da im oprostimo pet minuta, pa deset... Dokle bi to dovelo? - objašnjava Mila. No, u jednosatnoj vožnji koju smo proveli s kontrolorima u tramvajima broj 12 i 17, bio je to jedini slučaj švercanja. Doduše, svaki put kada bi ušli u tramvaj i pokazali službene iskaznice, desetak putnika bi se ekspresno uputilo prema izlazu iz vozila kako bi izbjeglo kontrolu. Unatoč tome, otkad je prije točno 10 dana uvedena polusatna karta od 4 kune, broj švercera znatno se smanjio. - Manje ih je oko 30 posto pa nam je posao nešto lakši. Manje je uvreda, psovki, rasprava... - tvrdi Davor. Vozač sedamnaestice Tomislav Debeljak također potvrđuje da zadnjih deset dana mnogo više ljudi kupuje karte. - Od 1. veljače, kada je uvedena polusatna karta, prodajem svakodnevno i do 40 posto karata više. Jest malo veća gužva, ali većina ih ipak dolazi sa sitnim novcem, pa ne trošim mnogo vremena na vraćanje razlike. Dođu ponekad i s novčanicom od 100 i 200 kuna, ali u tom slučaju kupe po pet karata za 20 kuna. Znaju ih odjednom kupiti i 50 - kaže nam vozač Domagoj. Njegov kolega Anto, koji vozi autobus na relaciji Mažuranićev trg - Voltino, otkriva da je prije u šest sati prodavao u prosjeku 30-ak karata od 10 kuna, a sada ih proda 70 od četiri kune. Da su polusatne karte ipak pun pogodak, službeno su nam potvrdili i u ZET-u, gdje vjeruju da neće biti u gubitku zbog niže cijene karte. Dokazuje to i prodavač u kiosku na Trgu bana J. Jelačića, koji je jučer prodao čak 7000 polusatnih karata. Kupuju dvije karte od 4 kune, umjesto jedne od 10 kuna  - Karte od deset kuna gotovo više ne vidimo. Ljudi radije kupe dvije karte od 4 kune, što je opet jeftinije od karte za 10 kuna s kojom se mogu voziti sat i pol. To je logično, jer realno, od jednog do drugog kraja grada može se doći u sat vremena - primjećuje kontrolor Davor. Iako se broj švercera primjetno smanjio, gotovo za trećinu, on je ipak razočaran. - Iskreno, očekivao sam da će biti još manje švercanja. Ali eto, ima ljudi koji će se švercati i da je karta samo jednu kunu - smatra. Prvih dana nakon uvođenja nižih cijena karata, prisjeća se Davor, bilo je i smiješnih situacija. Imao je slučaj jedne djevojke koja se trebala voziti dvije stanice pa je od vozača tramvaja zatražila kartu za dvije kune. Iako joj je rečeno da takva ne postoji i da može kupiti onu polusatnu, za 4 kune, djevojka je inzistirala jer je bila uvjerena da je uvedeno više vrsta karata čija je cijena kuna po stanici.