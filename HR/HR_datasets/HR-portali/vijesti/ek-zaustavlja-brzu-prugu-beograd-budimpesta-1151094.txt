Europska komisija istražuje jesu li Kinezi, Srbi i Mađari u projektu modernizacije željezničke pruge od Beograda do Budimpešte poštovali propise EU o obvezi provođenja javnih natječaja, otkrio je jučer londonski Financial Times. Istraga Komisije fokusira se na mađarsku dionicu tog kineskog projekta jer Srbija nije u EU, a Mađarska jest, no bilo kakav negativan nalaz EK mogao bi usporiti ili oslabiti velike planove Kine da kreditiraju i grade infrastrukturu u državama srednje i istočne Europe. Brza željeznica Beograd – Budimpešta dio je megaprojekta “Jedan pojas, jedan put” kojim Kina želi izgraditi modernu verziju “puta svile”, infrastrukturu koja bi bolje nego ikad prije povezivala Aziju s Europom. Kinezi su kupili grčke luke u Ateni i Solunu, koje bi sa srednjom i zapadnom Europom bile povezane brzom željeznicom, a dionica Beograd – Budimpešta važan je dio tog plana. Taj kineski projekt predstavlja direktnu konkurenciju hrvatskom projektu povezivanja luke Rijeka s Budimpeštom, koji se želi financirati novcem iz EU fondova. Istraga Komisije trenutačno je u početnoj fazi prikupljanja relevantnih informacija od nacionalnih, u ovom slučaju mađarskih, vlasti. No, u temelju istrage je sumnja da Kinezi u pravilu žele izbjegavati javne natječaje, što je nešto o čemu je i bivši hrvatski premijer Zoran Milanović govorio kad je objašnjavao zašto ideje o mogućim kineskim ulaganjima zvuče bolje u teoriji nego što se pokažu u praksi. – Kinezi imaju problem da ne sudjeluju na natječajima. Mi smo članica EU tako da na silu ne ide. Zato projekata i nema. Financira ih njihova razvojna banka pod uvjetima koji postoje i u Europi – rekao je bivši premijer Milanović u prosincu 2014., kad je objašnjavao zašto se nije odazvao na veliki skup Kine i 16 europskih država koji se tada održavao u Beogradu. Dvije godine prije, kad se 2012. na istom takvom skupu Kine i europskih država u Varšavi susreo s kineskim premijerom Wen Jiabaom, Milanović je ustvrdio da Hrvatska želi privući kineske investicije, ali “nitko neće ući u Hrvatsku bez javnog natječaja”. U konkretnoj kineskoj investiciji koju sada istražuje Komisija, nikakav javni natječaj za mađarsku dionicu pruge od srpske granice do Budimpešte još nije proveden, barem ne prema javno dostupnim izvorima. No, prema sporazumu između Kine i Mađarske, koji su vidjeli novinari lista Financial Times, piše da će kompanije koje odredi svaka od dviju vlada “surađivati na izgradnji” projekta. To otvara sumnju da je sporazumom predviđeno da se izigraju propisi EU o javnoj nabavi, obveznoj za velike projekte prometne infrastrukture u EU.      >> Hrvati putovali u Beč, Budimpeštu i – Beograd >> U vlaku Budimpešta – Beograd uhićena djevojka koja je krenula u Islamsku državu 