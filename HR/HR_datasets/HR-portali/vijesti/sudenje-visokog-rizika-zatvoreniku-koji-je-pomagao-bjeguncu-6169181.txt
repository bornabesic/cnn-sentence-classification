Riječanin Goran Smolčić (35) zvan Smola posljednjih 16 godina uporno krši zakon i zbog toga je dosad osam puta osuđivan, a na Općinski kazneni sud u Zagrebu doveden je u lisicama jer je prošlog ljeta u Zatvorskoj bolnici u Zagrebu (BOLS) pomogao pritvoreniku da preskoči zid šetnice, rukama improvizirajući ljestve. Prava drama odvijala se, prema optužnici, 30. srpnja u 7.35 sati kada je Smolčić tijekom šetnje okrenuo leđa zidu bolničke šetnice te ruke postavio kao ljestve da bi se Ilija Vidačak preko njegova ramena popeo na zaštitni zid, visok 3,8 metara, te ga preskočio. Zbog omogućavanja bijega osobi kojoj je oduzeta sloboda, Smolčić je ponovo završio pod lupom istražitelja te zaradio optužnicu u kojoj tužiteljstvo za njega traži godinu dana zatvora. - Nisam spreman iznijeti obranu. Sve što sam pripremio od dokumenata, ostalo mi je u zatvoru u Lepoglavi, a mene su sada na sud doveli iz zatvorske bolnice. Imao sam tri epileptična napadaja u proteklih par tjedana. Potreban mi je glavni svjedok Ilija Vidačak, o kojem ne znam ništa osim kako se zove. Bez njega svoju obranu neću iznijeti. U ono vrijeme nisam bio pri sebi i nisam znao tko je sve bio u šetnji. U zatvorskoj bolnici tada sam bio zbog pokušaja suicida. Vidačak je moj i vaš svjedok. Trenutno se ne osjećam loše, ali bez Vidačka ništa - uvjeravao je Smolčić suca Darija Lokasa, koji mu je potom objasnio da će postupak biti okončan ako do Vidačka ne uspiju doći s obzirom na to da o njemu nemaju nikakvih konkretnih podataka. Čuvši to, Smolčić nije odustajao od svojeg zahtjeva, pa je uzrujano dobacio: - Pa Vidačak je izbjeglica, mislim iz Bosne! Kako se nemaju njegovi podaci? Pa nije on nitko i ništa. Njegov iskaz je vrlo bitan za donošenje odluke, ali o njemu ništa ne znam. Pravosudni policajac koji je u kobno vrijeme preskakanja zida nadgledao zatvorenike u zatvorskom šetalištu u sklopu BOLS-a detaljno je tužiteljima opisao okolnosti bijega i atmosferu. - Radi se o nenatkrivenom prostoru koji je s tri strane ograđen visokim zidom na kojem je žilet-žica, a s jedne strane je žičana ograda koja gleda na zatvorski odjel i ulaz za zatvorenike. S vanjske strane zida je livada, a iza nje još jedna žičana ograda, dok je s vanjske strane preostalog zida porta. Ja sam bio s vanjske strane žičane ograde, na malo povišenom položaju s kojeg se vide cijelo šetalište i zatvorenici. Vidio sam da se Vidačak i Smolčić došaptavaju. Smolčić je stao leđima uza zid, od ruku načinio ljestve te podigao Vidačka koji mu je stavio noge na rame. Prebacio ga je preko zida na područje ispred porte. Povikao sam: ‘Jedan bježi!’ a odbjeglom zatovreniku dvaput izdao upozorenje: ‘Stoj, pucat ću!’ Nakon toga sam zapucao u zrak, pa je legao trbuhom na tlo - prisjetio se pravosudni policajac drame u BOLS-u. Inače, Smolčić se prvi put ogriješio o zakon 2001. Posljednji je put, pak, punio novinske stupce prije pet godina, kada ga je riječki Odjel droga uhvatio sa 818 grama heroina tijekom tzv. ulične redukcije na području Kastva. Četiri mjeseca prije uhićen je s pola kilograma iste droge u centru Rijeke, i to nedugo nakon što je pušten iz pritvora zbog drugog kaznenog djela. U vrlo kratkom vremenskom razmaku ostao je tako bez više stotina tisuća kuna vrijednih opijata namijenjenih preprodaji. Osuđivan je i zbog posjedovanja 2,4 kilograma marihuane koju je skrivao u drvarnici jedne zgrade na Krnjevu, a na suđenju se branio da ju je koristio kao čaj za liječenje epilepsije.