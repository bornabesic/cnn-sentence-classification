Foto: 123rf 31-godišnji Vjeran Š. iz Poreča nalazi se u pritvoru u Puli jer je 43-godišnju djelatnicu iz Slavonije držao zatočenu u središtu grada, u neprimjerenim uvjetima i zaključanu, piše Glas Istre. Slavonka se na ulici pojavljivala u modricama, neuglednom izdanju, izmorena i izmrcvarena. Susjedi su mislili da je narkomanka. Vjeran Š. ženu je maltretirao psihički i fizički. "Ako može tata, mogu je i ja tući", odgovorilo je susjedu dijete 31-godišnjaka na pitanje o tome zašto i ono tuče 43-godišnjakinju. Prema iskazima susjeda, Vjeran Š. i njegova obitelji prošle se godine doselila iz Zadra, u Pasageu su iznajmili lokal i dali mu ime Franšiza. Žena iz Slavonije je od početka bila s njima i radila je sve potrebne poslove u lokalu. Nakon toga je lokal zatvoren, a Vjeran Š. je poslovanje premjestio na kat iste zgrade - pokrenuo je posao kuhanja marendi, koje je upravo 43-godišnja Slavonka raznosila po Poreču. Žena je teško ozlijeđena PU istarska se o svemu jučer očitovala priopćenjem. > Trgovanje ljudima u Istri: Muškarac zatočio 43-godišnjakinju u skladištu pa je zlostavljao "Muškarca se sumnjiči da je početkom 2015. godine, u svom ugostiteljskom objektu na porečkom području, zaposlio 43-godišnjakinju, koja je bila bez sredstava za život i smještaja, no pritom joj za taj rad nije isplaćivao naknadu, nego joj je povremeno davao manje količine novca i druge predmete, javlja PU istarska.  Osumnjičeni je ženu smjestio u skladišnu prostoriju, gdje je spavala u neprimjerenim uvjetima, držao je pod nadzorom njene komunikacijske uređaje i povremeno je zaključavao u navedenu prostoriju, a u slučajevima kada je pogriješila u radu, zlostavljao ju je psihički i fizički, pri čemu ju je teško ozlijedio.  Osumnjičeni je po dovršetku kriminalističkog istraživanja, 23. srpnja u poslijepodnevnim satima, priveden u pritvorsku jedinicu PU istarske", naveli su.