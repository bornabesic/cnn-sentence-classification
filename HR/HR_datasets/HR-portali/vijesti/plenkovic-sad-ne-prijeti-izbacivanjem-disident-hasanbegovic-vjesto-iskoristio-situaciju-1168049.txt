Šef HDZ-a Andrej Plenković prije nepunih mjesec dana zaprijetio je na Predsjedništvu stranke da neće tolerirati sabotaže HDZ-ovih kandidata na lokalnim izborima, a to se prvenstveno odnosilo na Zlatka Hasanbegovića zbog podrške Bruni Esih. Štoviše, dan kasnije govorio je i o otvorenim izlaznim vratima iz HDZ-a. A Hasanbegović mu je već dugo išao na živce. Jučer, nakon što se doznalo da je Zlatko Hasanbegović, član Predsjedništva HDZ-a, drugi na listi nezavisne Brune Esih za zagrebačku Skupštinu, koja je u Zagrebu protukandidatkinja HDZ-ovu Dragi Prgometu, ni slova o izbacivanju Hasanbegovića iz HDZ-a. Ni unatoč tome što Statut te stranke za ovu situaciju predviđa automatsko brisanje iz članstva. Plenković je jučer u Vinkovcima rekao da se čuo s Hasanbegovićem, da će idući tjedan razgovarati i s njim i s Esih te najavio da će potom o svemu razgovarati stranačka tijela i vidjeti “što dalje”. Štoviše, Plenković je rekao da su i Esih i Hasanbegović u situaciji političke krize glasali vrlo korektno. Izbacivanje riskantan potez Iz svega bi se moglo zaključiti da je disident Hasanbegović vrlo vješto iskoristio politički dramatičnu situaciju za HDZ nakon raskida s Mostom te svoje “korektno glasanje” sada naplatio mogućnošću da bez sankcija bude na HDZ-u suparničkoj listi. HDZ trenutačno u Saboru ima 76 ruku, toliko je zastupnika glasalo za izbor Gordana Jandrokovića za šefa Sabora, pa je Plenkoviću izbacivanje Hasanbegovića, očito, riskantan potez. Budući da je Hasanbegović matica na koju se vežu nezavisni Bruna Esih i Željko Glasnović, a da su oboje u Saboru proteklih dana glasali na način da je uvijek netko od njih dvoje držao “štangu” HDZ-u (Hasanbegović je bio lojalan HDZ-u u svim glasanjima), moguće je da Plenković s Hasanbegovićem ima dogovor kako bi tu trojku zadržao uz HDZ. I Davor Božinović, Plenkovićev šef kabineta i najbliži suradnik, ujutro je u Intervjuu tjedna Hrvatskom radiju rekao da “HDZ nije prijeki sud” i da će o Hasanbegoviću raspravljati tijela stranke, ali da nitko u vrhu HDZ-a nije znao da će on biti na listi B. Esih. Hasanbegović je pak na naše pitanje smatra li se zbog kandidature isključenim iz HDZ-a odgovorio da se on i dalje smatra članom stranke jer nije podnio nikakvu ostavku. Tvrdi da se s Plenkovićem ni o čemu nije dogovarao te da je odluku da bude na toj listi donio prekjučer potaknut zbivanjima u Saboru koja su vrhunac moralne kaljuže dosegnula u saborskom preslaganju. – Prekjučer sam procijenio da je sve stavljeno na kocku i, da nije bilo Sauche, Marić bi bio smijenjen – rekao nam je Hasanbegović. Što će u konačnici odlučiti HDZ-ova stranačka tijela, ostaje za vidjeti, ali sudeći po Plenkovićevoj blagosti prema Hasanbegoviću, informacije koje su se proteklih dana čule o frakciji ili autonomiji potencijalnog kluba Esih-Hasanbegović-Glasnović unutar Kluba HDZ-a u Saboru dobivaju sve više smisla. Lukavo odigrao Međutim, Plenković mora očekivati i određene probleme unutar HDZ-a bude li ustrajao na zaštiti Hasanbegovića jer pojedini članovi vodstva te stranke inzistiraju da Statut HDZ-a u ovom slučaju propisuje izbacivanje. Uostalom, kako objasniti, osim eventualno čuvanjem parlamentarne većine, da visokopozicionirani član HDZ-a može biti kandidat na suparničkoj listi. U cijeloj priči sigurno je najviše razočaran Drago Prgomet koji je u zadnji trenutak prihvatio biti HDZ-ov kandidat za zagrebačkog gradonačelnika, svjestan da mu šanse nisu bajne, a sada se tolerira da mu je konkurent Zlatko Hasanbegović. Da se Hasanbegović sprema kandidirati, zagrebački HDZ-ovci znali su još prošli tjedan jer je viđen da vadi dokumente potrebne za kandidaturu. Zasad se čini da je Hasanbegović vrlo lukavo odigrao.      