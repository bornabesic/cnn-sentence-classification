Badnja najava otkupa Ininih dionica od MOL-a i dalje je najintrigantniji potez Plenkovićeve Vlade uz koji se veže puno nepoznanica. Poznato je da premijer Plenković podupire ideju da se Inine dionice otkupe prodajom četvrtine dionica HEP-a i da je Vlada osnovala savjet koji će pregovarati s MOL-om o mogućem otkupu Ine, a Večernji list otkriva još tri zanimljiva detalja. Prvo, izvor iz vrha Vlade tvrdi da je odluka o kupnji Ine u premijerovu krugu donesena prije odluke Arbitražnog suda Komisije Ujedinjenih naroda za međunarodno trgovačko pravo (UNCITRAL) u Ženevi kojom je Hrvatska izgubila spor pokrenut protiv MOL-a u studenom 2013. godine. Budući da je premijer na Badnjak objavio da je Hrvatska izgubila spor te istovremeno poručio da Vlada ide u otkup Ine, jedini logičan zaključak bio je da je to povezano s gubitkom spora. Izvor blizak premijeru Plenkoviću dodaje, međutim, da je gubitak arbitraže okolnost koja se dogodila nakon te odluke. Premda treba uzeti u obzir da su upućeni, a premijer to svakako treba biti, i prije formalne odluke o propasti arbitraže za hrvatsku stranu mogli imati informacije da bi arbitraža mogla biti izgubljena. Drugo, premijer Plenković, doznajemo, zbog otkupa Ine kontaktira s Viktorom Orbanom, mađarskim premijerom. – Znate tko odlučuje o svemu u Mađarskoj – rekao je naš sugovornik. Nakon što je Zsolt Hernadi krajem studenog prošle godine u intervjuu njemačkim poslovnim novinama Handesblatt rekao da je MOL spreman prodati Inu ako se ne uspije dogovoriti s hrvatskom Vladom o tome da “Ina bude dio novog MOL-a”, premijer Plenković je, doznajemo, osobno provjerio je li MOL zaista spreman prodati Inu. I prekjučer, na novinskoj konferenciji nakon sjednice Vlade, premijer Plenković jasno je poručio da u priču s otkupom Ine ne bi išao da nema jasne potvrde da je MOL voljan prodati svojih 48,09 posto dionica Ine. Treće, cijena MOL-ova paketa u Ini ključno je pitanje i dalje enigma. O cijeni se Vlada s MOL-om sigurno neće dogovarati “preko medija”, ako uopće dođe do realizacije otkupa, štoviše, pitanje cijene je i najdelikatniji dio posla jer podliježe nizu regulatornih i poslovnih restrikcija. Kako bi uopće utvrdila kolika je stvarna vrijednost Ine, Vlada će, doznajemo, u dogledno vrijeme raspisati natječaj na kojem će odabrati konzultante koji će napraviti analizu i utvrditi koliko trenutačno vrijedi MOL-ov udio u Ini. Ta bi cijena trebala biti okvir unutar kojeg će se, ako do toga dođe, pregovarati o cijeni Ine. Iako je energetska politika, i u okviru svjetskih trendova, trebala ići u smjeru obnovljivih izvora energije, a ne fosilnih goriva, energetska strategija koju je proteklog vikenda potpisao novi američki predsjednik Donald Trump vraća naftu kao energent budućnosti. U Vladi smatraju da taj potez opravdava otkup Ine jer će nafta biti “in” i idućih pedesetak godina. – Jedino se pribojavamo da cijena nafte ne počne drastično rasti jer bi to onda poskupilo dionice Ine – rekao nam je izvor iz vrha Vlade. Iako je javnost sumnjičava spram premijerove ideje o povratku Ine u hrvatsko vlasništvo, dojam je da su u njegovu krugu i dalje odlučni da se ta najkompliciranija poslovna operacija u povijesti Hrvatske, koja bi uključivala i IPO 25 posto dionica HEP-a, ipak ostvari. – Što nam je alternativa, da u Ini dobijemo novi MOL? – pita se izvor blizak premijeru Andreju Plenkoviću. Otkup Ine podržava i Most, međutim, oni osporavaju prodaju dijela HEP-a ako se istovremeno Ustavom ne zabrani privatizacija strateških tvrtki. >> Velika analiza Večernjeg lista: Što je Vlada napravila u prva tri mjeseca? 