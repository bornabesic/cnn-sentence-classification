Premijer Andrej Plenković najavio je danas da će njegovo stajalište o SDP-ovu prijedlogu za pokretanje pitanja povjerenja ministru financija Zdravku Mariću biti poznato u četvrtak nakon sjednice Vlade. "Sutra ćemo o tome nakon sjednice Vlade", odgovorio je Plenković na novinarsko pitanje hoće li odgovoriti oporbi na zahtjev za opozivom ministra Marića. Nakon radnog ručka Hrvatske udruge poslodavaca novinare je zanimalo hoće li Vlada biti jedinstvena oko pitanja Marićeve sudbine i hoće li Marić imati podršku cijele parlamentarne većine. "Sutra imam jako zanimljivu sjednicu Vlade. Ja sve znam, ali ne mogu vam reći. Sutra ću vam sve reći, 'pojest' će se ova današnja tema ako sada kažem", odgovorio je premijer. Upitan za odluku Arbitražnog suda oko Piranskog zaljeva, koja bi mogla biti donesena i objavljena idućih dana, Plenković je istaknuo da ta odluka neće biti obvezujuća za Hrvatsku s obzirom na to da je Hrvatski sabor 2015. donio odluku o izlasku iz arbitražnog sporazuma sa Slovenijom o rješavanju spornih graničnih pitanja na Jadranskom moru.   "Odluka Hrvatskog sabora iz ljeta 2015. jasno je artikulirana i objašnjena. Arbitraža neće biti obvezujuća za Hrvatsku. Tek nam predstoji naći rješenje za pitanje granice na kopnu i moru sa Slovenijom", poručio je Plenković. Upitan hoće li Sberbankova najava mogućnosti prodaje potraživanja donijeti neku promjenu u procesu stabilizacije Agrokora, Plenković je odgovorio da neće, jer je jasno razlučeno što su stara, a što nova potraživanja. "Hrvatske banke su temeljem zakona koji smo donijeti vidjele poruku povjerenja i iskazale spremnost da i ovakvim okolnostima daju svježu likvidnost. Kakve će biti poslovne odluke Sberbanke, ja u ovom trenutku ne mogu znati", rekao je Plenković. Na pitanje što će biti ako Sberbank aktivira tužbu prema državi koju je kao mogućnost najavio, premijer je odgovorio da za to u ovom trenutku ne vidi razloga. "Možemo razgovarati s njima. Bili su u Vladi nekoliko puta, iskazali spremnost za suradnju, podržali zakonski okvir sasvim jasno, pa prema tome ne vidim problem", rekao je Plenković. Prvi zamjenik predsjednika Sberbanka Maksim Poletaev izjavio je kako ta banka razmatra prodaju 1,1 milijardu eura zajmova odobrenih Agrokoru, dodavši i kako je najveća ruska banka spremna ići na sud radi odgovarajućeg rješenja u restrukturiranju dugova tog koncerna. "Razmatramo i mogućnost prodaje duga Agrokora te smo u razgovoru s kupcima na svjetskim tržištima", izjavio je Poletaev u intervjuu za Reuters. Sberbank je u ožujku dao kredit Agrokoru od 100 milijuna eura i sada želi za taj zajam dobiti status najstarije tražbine kako bi imao prvenstvo u naplati u restrukturiranju. Mogućnost davanja novih zajmova Agrokoru i budući razgovori o spašavanju tog koncerna ovisit će o statusu tog zajma od 100 milijuna eura, kazao je Poletaev. Dodao je da je taj zajam Sberbanka održao poslovanje Agrokora dva mjeseca bez kojih je "tvrtka mogla bankrotirati mjesec dana ranije". "Zato smatramo da je prikladno imati pravo na povlašteni zahtjev za zajam od 100 milijuna eura koje je dao Sberbank prije nego što osiguramo dodatno financiranje", rekao je Poletaev. >> Božo Prka: Kriza Agrokora povući će za sobom i druge >> Croatia i Primorska banka ne mogu čekati na naplatu dugova 