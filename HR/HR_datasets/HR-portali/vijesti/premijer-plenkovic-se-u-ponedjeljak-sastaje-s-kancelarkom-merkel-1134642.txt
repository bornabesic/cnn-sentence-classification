Hrvatski premijer Andrej Plenković boravit će 11. i 12. prosinca u službenom posjetu Njemačkoj na poziv kancelarke Angele Merkel, priopćio je u petak ured premijera. Premijer Plenković će se u ponedjeljak sastati s kancelarkom Merkel, a nakon razgovora u četiri oka radni će ručak biti prilika za nastavak razgovora o "bilateralnim odnosima, gospodarskoj suradnji te regionalnim, vanjskopolitičkim i europskim temama", navodi se u priopćenju.m Plenković će se u ponedjeljak susresti i s Norbertom Lammertom, predsjednikom Bundestaga te zastupnicima u Bundestagu. U nedjelju prvog dana posjeta hrvatski premijer sastat će se s predstavnicima hrvatske zajednice u Berlinu. Plenković je u četvrtak na susretu s izaslanstvom Njemačko-hrvatske parlamentarne skupine Bundestaga u Zagrebu izrazio zadovoljstvo dobrim odnosima dviju zemalja, ali i rekao da imaju još mnogo prostora za poboljšanje suradnje, posebice na području gospodarstva. Plenković je od preuzimanja dužnosti premijera u listopadu u okviru vanjskopolitičkih putovanja do sada službeno posjetio Bosnu i Hercegovinu i Ukrajinu te sudjelovao na sastanku šefova vlada zemalja središnje i istočne Europe i Kine u Rigi. >>Plenković mora prekinuti podjele na ustaše i partizane >>'Vrlo je važno da vodimo računa o doprinosu iseljenika i o perspektivama suradnje s iseljenom Hrvatskoj' 