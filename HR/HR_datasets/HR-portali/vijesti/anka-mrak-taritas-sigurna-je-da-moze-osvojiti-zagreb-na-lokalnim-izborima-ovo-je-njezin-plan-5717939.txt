'Tako blizu, a tako daleko', to sam prvo pomislio kada sam u petak došao na dogovoreni intervju s Ankom Mrak Taritaš u prostorije njezina stožera koji joj vodi kampanju za lokalne izbore. Stožer je, naime, smješten samo par stotina metara od središnjice SDP-a na Trgu Drage Iblera, u Vlaškoj 65. Iako najveća oporbena stranka sigurno neće imati svog kandidata za zagrebačkoga gradonačelnika, nego će, izgledno je, podržati HNS-ovu Mrak Taritaš, dogovor nije na pomolu, a stranački timovi još nijednom nisu ni sjeli za stol. Zapelo je na foteljama jer SDP traži sve druge pozicije ako podrže Mrak Taritaš, a upravo je taj dan Jutarnji objavio kako Bernardić na čelnom mjestu Holdinga želi bivšeg predsjednika Uprave Podravke, Zvonimira Mršića, umjesto Josipa Budimira kojeg gura HNS. To se Mrak Taritaš nimalo nije svidjelo. CROPIX   Dogovor između HNS-a i SDP-a još nije postignut, a Davor Bernardić govori o tome da želi dogovor na nacionalnoj razini. U kojoj su fazi ti pregovori, sudjelujete li vi u tome i što ako ne uspijete? - Pregovore oko nacionalne razine vode predsjednici stranaka Vrdoljak i Bernardić. Na nacionalnoj razini dogovori su postignuti u nekim sredinama, negdje idemo zajedno, negdje odvojeno... Koje su to sredine? - U Varaždinskoj županiji SDP podržava našeg kandidata za župana, a mi njihova za gradonačelnika, u Osijeku je dogovor da svi stanemo iza Vrkića, u Krapinsko-zagorskoj županiji je dogovor postignut, blizu je i u Zagrebačkoj. Jasno je rečeno na zadnjem širem sastanku da se, kada je riječ o Zagrebu, pregovori vode sa mnom i s mojim timom. Mi imamo tim od troje ljudi koji imaju mandat za vođenje pregovora. Kolegi Bernardiću smo ponovili da kada budu imali tim za pregovore, sjednemo za stol, a kada će to biti, ovisi o njima. Niste još ni sjeli za stol? - Ne. Ti pregovori se moraju odvijati u nekoliko faza. Prvo, trebaju se odvijati u dobroj atmosferi, uz međusobno razumijevanje i bez isključivosti. Drugo, moramo se dogovoriti o projektima i programima za četiri godine i to odmah sada. Ne smije nam se dogoditi da uspijemo osvojiti vlast u Gradu i da se onda tek idemo dogovarati. Jer, ako idemo zajedno, onda trebamo sada sjesti i dogovoriti, a ako ne idemo, onda ide svatko svojim putem, a nakon izbora ćemo se ionako naći. U svakom slučaju, nema dogovora o foteljama, o tome ne može biti riječi!  Posljednji uvjet koji SDP postavlja jest da morate prihvatiti njihova bivšeg šefa Podravke Zvonimira Mršića na čelu Holdinga. Je li to vama prihvatljivo ili inzistirate da Holding vodi Josip Budimir? - Ne inzistiram ni na jednom imenu.  Ali zašto bježite od toga? Građanima je dosta bitno tko će voditi koji resor. - Ne bježim, ali ovi izbori nisu kao parlamentarni, jer pročelnici za razliku od ministara ostaju i nakon izbora kao i predsjednik Uprave Holdinga. Pristojno bi bilo očekivati da ti ljudi ponude ostavke. Za Holding treba dati program i onda idemo vidjeti čiji je bolji. Ne bježim od toga da priznam da je nečiji program bolji od našega. Josip Budimir napisao je program restrukturiranja Holdinga i ni u jednom trenutku nisam s njim razgovarala o pozicijama, kao ni s jednim drugim članom svog tima. To vam baš ne vjerujem. - Vjerujte, zaista je tako. Ali zašto ne razgovarati i o tome? - Ovo nije trenutak, a doći će i za to vrijeme i onda ćemo razgovarati. Sada nema razgovora o foteljama, jer ljudi nisu krumpiri. Ne volim baratati s imenima po medijima, pa da onda ti ljudi poslije ne budu ono što su trebali biti. Ja to neću raditi. Spremna sam na stol staviti dva, tri imena i onda odlučiti nakon izbora tko je za što najbolji. Znači, uspijete li se dogovoriti sa SDP-om, tek nakon izbora ćete dogovarati fotelje? - Upravo tako. Ali na temelju čega ćete se onda dogovoriti jer i te programe netko treba provoditi? - Naravno da je bitno tko će ih provoditi i da to budu stručni ljudi, ali to sad nije tema. Ima dovoljno kvalitetnih ljudi, ali ne želim da neko ime izađe u novinama, a da za dva mjeseca ne bude taj. Ljudi to nisu zaslužili. Ne može biti podjela fotelja dok ne znamo što ćemo raditi. Sad smo fokusirani na ulazak u drugi okrug i da osvojimo što veći broj zastupnika u Skupštini. U SDP-u kažu da su spremni na korak nazad i podržati vas. Jeste li onda i vi spremni na taj korak unazad? - Spremna sam samo na korake unaprijed. Ono na što smo spremni jest sjesti za stol i da bude prijateljska atmosfera, da ne bude bahatosti i tvrdoglavosti i da konačni cilj budu promjene. Oko toga se treba dogovarati. Moj tim nije bahat ni bezobrazan i ne govorimo da smo najpametniji. Uvijek treba duboko udahnuti prije odluka, ali za ples je potrebno dvoje. Koliko vam ta eventualna podrška SDP-a pomaže, a koliko odmaže jer vi i sada dobro stojite u anketama, a sa SDP-om nećete moći privući možda malo od centra desnije biračko tijelo? - Teško je reći, ali mislim da je dobro da svi koji su za promjene u Gradu budu na istoj strani. Dvije trećine građana žele promjene i dobro je da se okupe svi oni koji to žele. Nije tajna da je moje biračko tijelo na građanskom lijevom centru, iako susrećem i građane koji mi kažu da su glasači HDZ-a, ali bi glasali za mene na lokalnima izborima. Želim biti gradonačelnica svih građana. Radimo nadstranačku kampanju, to znači da će nas podržati i stranke, ali i pojedinci koji nisu u politici, udruge, ljudi iz javnog života, obični građani... Može se primijetiti da radite nadstranačku kampanju jer ne vidimo nigdje obilježja HNS-a, čak niste uzeli ni stranački PR tim... - Cilj jest nadstranačka platforma i inzistiramo na tome. Nije slučajno da najveće stranke HDZ i SDP nemaju svoje kandidate za Zagreb, jer one funkcioniraju na parlamentarnim izborima, a ovdje građani biraju osobu za koju vjeruju da može ispuniti njihova očekivanja. I zbog toga mora biti široka platforma koja može donijeti promjene. Slažete li se sa SDP-om da bez njihova podrške ne možete postati gradonačelnica? - Važna je podrška građana. SDP je ozbiljna stranka i bilo bi dobro da su tu, ali mi ćemo preživjeti ako oni odluče drugačije. Koliko vama štete ta prepucavanja po medijima oko fotelja, posebice jer se i HNS u javnosti često doživljava kao klijentelistička stranka? - Čim se spomenu fotelje, to znači da niste promjena, nego ste isti kao oni prije vas i mislim da na svome primjeru treba graditi tu priču. Dok sam bila ministrica, u mom kabinetu od 10 dužnosničkih mjesta, samo smo dvoje suradnika i ja bili stranački, i to vrlo stručni u svom poslu. Pitanje jest koliko to šteti. Ja sam jasna otpočetka - ne želim o foteljama! Možda to vama zvuči čudno, ali tako je. Moj najuži stožer ima sedam ljudi i otprilike znamo koga želimo na listama iz tima, ali zaista o foteljama po gradskim strukturama ne želim i meni je to strašno. Hoćete li imati svoju listu ili zajedničku i s kime još razgovarate, jesu li tu HSS i HSU? - To će biti tema dogovora. S HSS-om ne razgovaramo, jer oni se nisu ni javili, a s HSU-om da. Osnovali smo i zajednički klub u Skupštini. O HSS-u samo čitam u medijima, ali ne znam zapravo tko je HSS u Zagrebu. No, vrata su svima otvorena za razgovore. Čini se da će i utrka za Skupštinu biti tijesna, predviđa se da će dosta stranaka prijeći prag. S kime možete, a s kime nikako ne možete zamisliti suradnju poslije izbora? - Suradnja je moguća sa svima onima koji su za promjene. Kako onda gledate na suradnju s Mostom, jer izgledno je da će i oni ući u Skupštinu? - Idemo vidjeti što će Most biti u Zagrebu. Srela sam kolegu Marka Sladoljeva u Saboru i rekao mi je da će se kandidirati za gradonačelnika kao da se ispričava. Izrazila sam mu podršku jer dobro je da se profiliraju neki novi, mladi ljudi. On je mlad i neka se profilira i pokaže što zna. Znači mogući su neki dogovori s Mostom iako na nacionalnoj razini ratujete? - Apsolutno. Idemo vidjeti što je Most u Zagrebu i ako žele promjene u Zagrebu, ne vidim razloga da ne sjednemo za stol. Ako vidimo da ne možemo zajedno, zašto tjerati neke neprirodne koalicije? Ja bih samo voljela da ovi izbori budu pristojni. Pristojno je i da kažete da ste bolji od nekoga, ali ne vrijeđati. Što bi za HNS predstavljao uspjeh na ovim izborima? - Uspjeh je biti bolji nego na prethodnim izborima. Ovaj put je cilj 20 posto bolji rezultat, a Zagreb bi bio kruna tog uspjeha. U svom programu spominjete smanjenje prireza, bolje prometnice i infrastrukturu, socijalne i obrazovne programe... Uvijek imamo idealne programe na svim izborima, ali nikad ne vidimo koliko bi to koštalo građane. Imate li vi tu cifru? - Ne bih se složila da imamo idealne programe na svim izborima već samo želje i pozdrave i nažalost nisam vidjela nijedan program osim ovih koje sama predstavljam. Razlog zbog kojih naglasak stavljam na programe jest negativno iskustvo iz parlamentarnih izbora 2011. Što se tiče cifri, točno znam koliko što košta, ali to ćete doznati u travnju kada predstavimo sve programe. OK, zalažete se za smanjenje prireza, za koliko i koliko bi to koštalo? - U prvoj godini bi radili analizu, u sljedećoj godini bi prirez smanjili za jedan posto, što bi koštalo otprilike 60 milijuna kuna, to je šest fontana, a do kraja mandata prirez bi smanjila na 15 posto. Danas u Gradu nemate ništa centralizirano, jer svatko ima svoj proračun, pa se neke stvari plaćaju i triput. Zagreb mora imati gradsku riznicu, upravljanje s jednog mjesta, a onda bi i plaće išle kroz centralni obračun. Ima li viška ljudi u gradskoj upravi i ako da, koliko? - Naša je analiza pokazala da nema viška onih koji rade, nego ima malo viška onih koji ne rade i u strukturama upravljanja negdje do 10 posto. Kako se onda uhvatiti u koštac s raznim nevistićima? - To se nastavlja i dalje jer vidimo da gradonačelnik zove brata ministra Marića da dođe raditi u Holding. Nepotizma ne smije biti i s time se treba obračunati odmah u startu. Tim hobotnicama treba stati na kraj. Što je po vama najveći gradonačelnikov minus, a što mu je plus? - Najveći minus mu je što je samo kratkoročno rješavao probleme, a ništa sustavno nije napravljeno, a plus mu je vidljivost i socijalna inteligencija. Primjerice, svi misle da u Zagrebu imamo odlične socijalne mjere, a zapravo nema sustava, nego se sve rješava kada problem iskrsne i to uz kamere. Primjer je i crkva na Savici gdje gradonačelnik dođe na teren i kaže: “Ja sam odlučio da će tu biti crkva!” Kada smo već kod crkve, jeste li vi vjernica? - Nisam praktična vjernica. Odgojena sam u klasičnoj katoličkoj obitelji, poštujem sve, imam sve sakramente, djeca imaju pravo na izbor, jedan sin ide u crkvu, drugi ne, a mi obiteljski u crkvu idemo za Božić, Uskrs, mise zadušnice. CROPIX   Koja je razlika između vas i Sandre Švaljek? Tu ste negdje u anketama, je li ona više kandidatkinja desnog, a vi lijevog centra? - Mislim da je ipak ona više od centra prema desno, a ja od centra prema lijevo. Moj životni i radni vijek urbanista i prostornog planera vezan je za Zagreb, a kao ministrica pokazala sam da iza sebe imam rezultate. Gospođa Švaljek je odrađivala posao zamjenice Milana Bandića i tu su ljudi shvatili da se ništa strašno nije dogodilo dok je on bio u Remetincu. Ona je bila novo lice, pristojna. Ja sam pak odradila dvije teške kampanje i nije bilo lako prestići Švaljek i dostići Bandića u anketama. Svi očekujemo da će Bandić ući u drugi krug, a vjerujem da ću se ja naći s njim tamo i to će biti referendum za promjene. Bandić kreće s mjesta gradonačelnika i u prednosti je jer ima infrastrukturu. Uđete li u drugi krug, računate li na birače Sandre Švaljek, a spominjala se i suradnja prije izbora? - Ono što sam rekla jest to da je gospođa Švaljek duboko u kampanji i koncentrirana je na drugi krug kao i ja, a mislila sam da se podrži ona koja uđe u drugi krug. Ako to budem ja, da ona pozove svoje birače da glasaju za mene, a ako to bude ona, ja nemam problema reći to svojim biračima. U tom smislu sam mislila da treba razgovarati, odraditi pristojnu kampanju jer ćemo ionako poslije morati sjesti za stol. Ona je malo žestoko reagirala, dosta smo svi nervozni, duga je kampanja i nisam htjela odgovarati, no čini mi se da je vrijeme za takve razgovore. Za promjene je bitno izvući sve birače u drugom krugu.  Zašto ne govorite ništa o Bandićevim optužnicama, zar vam ne bi to bilo korisno u kampanji? - Time se trebaju baviti pravosudna tijela kojima vjerujem. Da sam se htjela baviti time, onda bih otišla raditi u DORH ili USKOK. O optužnicama neka odluče oni kojima je to posao, a ja bih voljela Bandića pobijediti na izborima. Godinama se priča o raznim malverzacijama u Gradu. Vjerujete li vi da je Bandić tome sklon? - Previše je toga da čovjek ne bi vjerovao i da je samo riječ o insinuacijama. Malverzacijama mora doći kraj na sljedećim izborima. Čini se da će i nogomet obilježiti ovu kampanju. Most i HDZ ratuju u Dalmaciji i Zagrebu, Sladoljev je vatreni BBB-ovac i antimamićevac. Kakvi ste vi na tom polju? - Most se ponaša u vladajućoj koaliciji kao oporba, a pitanje je u čemu su korektiv. Nogomet je dio moje obitelji, oba sina su rođenjem postali članovi BBB-a, muž navija, a kad govori o Dinamu, taj mu je klub na prvom mjestu, djeca na drugom, pa tek onda ja. Kod mene se doma prate svi sportovi i rado idemo na utakmice i navijamo.  Je li po vama došlo vrijeme za promjene u nogometu? - Jest. Ovo što se događa traje predugo i treba već jednom reći dosta. Na Facebooku je pokrenuta gerila kampanja protiv vas gdje vas se optužuje da ste za vrijeme ministarskog mandata zaposlili supruga u Plinacrou i da ste potpisali prvu spornu izmjenu GUP-a u Zagrebu dok ste bili pročelnica. Kako to komentirate? - To je bilo za očekivati jer sam postala najozbiljniji kandidat za gradonačelnicu Zagreba. Prvo, moj suprug javio se na natječaj u Plinacrou i dobio posao. Dok sam bila ministrica, nije mogao ništa raditi u svom resoru jer je građevinar i to bi se smatralo sukobom interesa. Ja sam mu rekla da se javi na natječaj jer je i radio u plinskom biznisu. Kada se ta priča pojavila u medijima, odmah je dao otkaz, bio neko vrijeme na burzi i zaposlio se u privatnoj tvrtki. U tom trenutku to jest bilo nezgodno i voljela bih da ono kako je on postupio bude pravilo. Kada je riječ o potpisima na izmjene planova, nije bila riječ o GUP-u nego o DPU-u za Hoto centar, i to samo zbog greški koje su se dogodile jer su pisale veće vrijednosti u planu nego što su bile u stvarnosti. Ništa nisam radila, a da prije nisam pitala resorno ministarstvo. U javnosti se često pojavljuju priče da bi HNS u jednom trenutku mogao na nacionalnoj razini surađivati s HDZ-om? Mislite li da je to moguće? - U ovom trenutku ne, jer sljedeće dvije-tri godine nema novog HDZ-a. To je ista stranka, samo je vodi nešto umiveniji čovjek, ali s istim sadržajem. To vidimo po dosadašnjim politikama. To nisu naše politike. Kako ocjenjujete rad Vlade, a kako predsjednice? - Predsjednik mora biti predsjednik svih građana, a nažalost naša predsjednica to nije. Ne možete u svom poslu lutati, a ona luta i to se vidi. Ne zatvaraju se problemi, ostaju otvoreni, a novi dolaze. Treba se strukturirati i biti predsjednica svih građana, a ona se tako ne ponaša. Je li Josipović bio predsjednik svih građana u svakom trenutku? - Jest. Dalo bi se diskutirati je li baš u svakom trenutku, ali neusporedivo više od predsjednice. Vlada? - Ova Vlada ne radi korake naprijed, ne donose odluke i nisu dosljedni. Primjerice, kada su bili u oporbi protivili su se porezu na nekretnine, a sada ga uvode. Mi smo tu uvijek bili dosljedni. Netko bi rekao da se protivite tom porezu jer HNS-ovci imaju puno nekretnina? - U politici i takve kritike treba istrpjeti. Svjesna sam da je i taj porez potreban, ali do toga treba ispuniti niz preduvjeta.