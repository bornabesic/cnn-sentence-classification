Prema procjenama Sindikata turizima i ugostiteljstva Hrvatske (STUH) u Dalmaciji je ove godine radilo i do 15.000 sezonaca iz Slavonije. No zbog loših ekonomskih uvjeta u zemlji, od niskih plaća do neosiguravanja smještaja i prehrane na račun poslodavca, Slavonci radije biraju rad u inozemstvu, kako doznaje Glas Slavonije. Za odluku su kriva i pravila poslodavaca na Jadranu koji radnike na neodređeno zamjenjuju sezoncima, pa im sada ne ostaju ni jedni ni drugi. Većina Slavonca posao i sreću potražila je u Irskoj, Austriji ili Njemačkoj. Postavlja se pitanja kako uz ovaj negativan trend premostiti sljedeću turističku sezonu i zadržati turizam na razini velikog oslonca BDP-a.  Resorno ministarstvo pokrenulo je novi projekt sufinanciranja deficitarnih zanimanja za 240 učenika. Glasnogovornica Hrvatske obrtničke komore Snježana Tomić navodi kako je suradnjom Ministarstva rada i mirovinskog sustava, HZZ-a, HOK-a i Obrtničkog učilišta pokrenut program prekvalifikacije nezaposlenih, koji je prošlo 236 osoba. - S njim nastavljamo i sigurni smo da ćemo do sljedeće turističke godine, 2017., imati respektabilan broj kvalificiranog kadra spremnog za rad u ugostiteljstvu. Što je najvažnije, to su zanimanja koja su sami ugostitelji tražili, dakle kadari koji im je potreban - rekla je Tomić. Uvozit ćemo radnu snagu iako nije kvalitetna Nadodaje da na burzi postoji 230.000 kvalificiranih nezaposlenih osoba, a izgleda da će Hrvatska za sezonu 2017. morati uvoziti radnu snagu. – Na sezonce iz Slavonije moramo zaboraviti, pa smo prisiljeni tražiti ih po republikama bivše države, poput BiH, no i Bosanci vide da naši sezonci odlaze raditi u zemlje gdje se mnogo bolje plaća, pa tamo odlaze i oni. I što nam ostaje? Rumunjska, Bugarska, za koje smo svjesni da njihovi radnici nisu baš kvalitetni. Oni će doći jer kod njih je još lošiji standard nego kod nas, no za naš turizam to nije rješenje - upozorava predsjednik STUH-a Eduard Andrić. >> I Rumunji nas prestigli po kupovnoj moći, lošiji od nas još su samo Bugari 