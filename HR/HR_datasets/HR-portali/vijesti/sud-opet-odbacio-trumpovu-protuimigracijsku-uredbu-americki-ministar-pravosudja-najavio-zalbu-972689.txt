Foto: FAH AMERIČKI ministar pravosuđa Jeff Sessions žalit će se na odluku suda koji je u četvrtak potvrdio obustavu protuimigracijske uredbe predsjednika Donalda Trumpa i borit će se da vrati na snagu zabranu ulaska u SAD državljanima šest većinski muslimanskih zemalja.  Američko pravosuđe jučer je potvrdilo obustavu protuimigracijske uredbe predsjednika Donalda Trumpa i zadalo mu novi udarac odbacivši jednu od njegovih najosporavanijih mjera.  Sessions je najavio da će se ministarstvo žaliti Vrhovnom sudu Sjedinjenih Država i poručio je da je uredba koju je Trump potpisao "u skladu s njegovim zakonskim ovlastima kako bi nacija bila sigurna".   "Predsjednikova dužnost nije prihvaćati ljude iz zemalja koje sponzoriraju ili pružaju utočište terorizmu sve dok on ne odluči da oni mogu biti valjano provjereni i da nisu sigurnosna prijetnja Sjedinjenim Državama", rekao je Sessions.  Tako ne misli Roger Gregory, predsjednik prizivnog suda Richmonda koji je ranije u četvrtak potvrdio obustavu protuimigracijske uredbe. Gregory: Nema apsolutnih ovlasti  "Kongres je dao predsjedniku velike ovlasti za zabranu ulaska stranaca, ali te ovlasti nisu apsolutne", one ne mogu biti bez kontrole i predsjednik se "poslužio uredbom koja donosi štetne nepopravljive posljedice za osobe u cijeloj zemlji", rekao je Gregory.  Ustav Sjedinjenih Država zabranjuje vjersku diskriminaciju.  Pošto mu je prvu verziju uredbu o imigrantima izdanu 27. siječnja blokirao savezni sud, američki predsjednik Trump potpisao je 6. ožujka izmijenjenu uredbu o zabrani ulaska u SAD koja se neće odnositi na iračke državljane.  Ostalih šest većinski muslimanskih zemalja, Iran, Libija, Sirija, Somalija, Sudan i Jemen ostale su na popisu te je za njihove državljane izdana zabrana ulaska u SAD u trajanju 90 dana.  Prvu uredbu zaustavio je privremeno savezni sudac iz Seattlea, a podržao je prizivni sud u San Franciscu. Protiv druge uredbe tužbe je podignulo nekoliko saveznih država,  a Trump je komentirao da su te obustave dokazi ispolitiziranosti pravosuđa.