Mještani Čiste Velike ne skrivaju suze. S grčem na licima i prepuni straha, dok su promatrali opsadno stanje u Čistoj Velikoj, o ubijenim supružnicima Šunjerga imaju samo riječi hvale. Prepuni gnjeva govore nam da je 19-godišnji Tin, kao sin jedinac, ocu Martinu i majci Silvani “posljednjih godina zadavao ozbiljne glavobolje zbog svog iskrivljenog ponašanja”. - U široj obitelji Šunjerga alarm se upalio nakon što se Silvana svome bratu u subotu uopće nije javljala na telefone, ni na mobitel niti na fiksni pa je policajčev šogor u nedjelju oko 10 sati došao u Čistu Veliku, gdje su ga dočekala zatvorena vrata kuće. Nije dvojio pa je dignuta na noge policija koja je temeljitim pregledom kuće, točnije u garaži pronašla nesretnog Marina u lokvi krvi i prekrivenog plahtom. Bio je to prizor koji ledi krv u žilama. Silvanu nisu našli nigdje, a ni Tina. A u dvorištu kuće nije bilo ni Šunjergina crnog Mercedesa niti crvenog Citroena - priča za Jutarnji list jedna od mještanki, pritom sumnjajući da je u cijeloj tragediji ubojica imao i pomagača. Roditelji ubijenog specijalca Marina cijeli život rade u Münchenu u Njemačkoj, a tamo je i Marin rođen. Početkom Domovinskog rata pridružio se obrani Republike Hrvatske te je nakon svega ostao raditi u policiji. - Brak sa Silvanom bio mu je prepun ljubavi i poštovanja. Rođenje Tina im je samo upotpunilo taj sklad. Tin je bio odlikaš u osnovnoj školi, ponajbolji učenik, ali upis u srednju tehničku školu ga je okrenuo. Ponavljao je prvi razred, a prošle godine je maturirao. Imao je mladenačke hirove i bio je istaknut u okolini. Svima se uvukao pod kožu jer, realno gledajući, dobar je on bio susjed. Miljenik sela zajedno sa svojim psom Zenom. Ali upao je očito u loše društvo vršnjaka čim mu je, kako se priča po selu, droga bila dostupna. Upravo to je njegova oca toliko bacilo u očaj da mu je nedavno ozbiljno zaprijetio slanjem u komunu ako ne prestane i ne spusti se na zemlju. Šunjerge su skromni ljudi i žive po pravilima - zaključuje još susjed obitelji Šunjerga. Željko Škarić, susjed i rođak ubijenog specijalca, ne može doći k sebi od šoka. Da se nešto u selu događa doznao je u nedjelju nešto iza 11 sati, kada je pod sirenama pristiglo vozilo Hitne pomoći. - Tin je dečko koji je mladenački slobodniji, ali koliko ja znam, nikad nije imao problema sa zakonom. Svi smo u šoku, teško je povjerovati da se pred našim vratima dogodila ova tragedija. Imao je mladenačke hirove, no ovo je prestrašno - priznao je Škarić okupljenim novinarima.