Djevojčica (8) iz Hrvatske navodno je oteta u subotu u kasnim jutarnjim satima u gradu Mestre kraj Venezije. Otmicu je prijavio njezin otac. Policiji je rekao da su u Italiju došli u subotu ujutro u Peugeotu 308. S njima je stigao i muškarac koji je navodno iskoristio trenutak nepažnje oca i pobjegao automobilom u kojem je bila curica. Otac tvrdi da je ubrzo nakon otmice dobio poruku na mobitel u kojoj otmičar od njega traži novac u zamjenu za život kćeri. Policija slučaj istražuje. U gradu su napravili nekoliko kontrolnih točaka, a prema pisanju talijanskih medija istragu su proširili i na Hrvatsku. Naime, ne isključuju mogućnost da je otmičar s djevojčicom pobjegao u Hrvatsku. Navodno je u pozadini slučaja svađa između dvije obitelji.  