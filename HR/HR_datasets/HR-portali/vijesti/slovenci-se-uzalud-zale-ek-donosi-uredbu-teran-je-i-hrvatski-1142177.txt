Europska komisija dala je mišljenje i samo je pitanje dana kad će hrvatski vinari bez straha od Slovenaca ponovno proizvoditi i plasirati svoj teran diljem EU, pa i, htjeli to oni ili ne – i na slovenskim policama. Čeka se još, naime, samo završni zakonodavni akt EK kojim se pojašnjavaju uvjeti kompromisa pod kojima se naziv teran kao naziv vinske sorte može koristiti kod označavanja hrvatskog vina zaštićene oznake izvornosti “Hrvatska Istra”, doznajemo u Ministarstvu poljoprivrede, tako da je prekjučerašnji sastanak slovenskog ministra poljoprivrede Dejana Židana s europskim povjerenikom za poljoprivredu Philom Hoganom neslavno završio. Toliko da je Židan nakon sastanka za STA izjavio kako ne isključuje ni tužbu protiv Europske komisije jer sumnja kako ona u sporu favorizira Hrvatsku. – Ako se to pokaže točnim, bilo bi to šokantno i skandalozno i Slovenija bi tužila EK – zaprijetio je Židan. Uvjeren je kako borba za teran predstavlja i borbu za položaj Slovenije u EU te će pravo na teran koji je ekskluzivno zaštitila kao svoje vino s geografskim podrijetlom na razini EU “beskompromisno” braniti. Slovenija se, podsjetimo, kod zaštite terana pozivala na činjenicu da je teran prije nekoliko godina zaštićen kao slovensko vino koje se proizvodi na slovenskom Krasu, no hrvatska je strana očito i EK uvjerila kako je Slovenija geografskom oznakom podrijetla zapravo zaštitila sortu teran, što nije dopušteno. Tim više što se slovenski teran proizvodi od grožđa sorte refošk, a u hrvatskom dijelu Istre na oko 300 hektara sorte teran. Iz hrvatskog Ministarstva poljoprivrede jučer su kazali kako je hrvatski teran kao sorta grožđa i prije pristupanja EU obrazložen velikim brojem povijesnih i tehničkih dokaza i te se činjenice ne mogu ignorirati kako hrvatski proizvođači ne bi bili u nepovoljnom i diskriminatornom položaju: – Hrvatska stoga u potpunosti podržava usvajanje zakonodavnog akta EK.       >> Erjavec se slaže: Treba tužiti EK ako Hrvatskoj omogući da prodaje teran