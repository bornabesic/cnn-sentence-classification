Svjetski čelnici oštro su u nedjelju osudili teroristički napad u Londonu i poslali svoje izraze sućuti i solidarnosti britanskom narodu i vlastima. "Francuska je uz Britaniju više nego ikada. Moje su misli sa žrtvama i njihovim voljenima", rekao je francuski predsjednik Emmanuel Macron. Napadači su se u subotu navečer zaletjeli velikom brzinom kombijem u pješake na London Bridgeu i nakon toga noževima napadali prolaznike na ulicama i posjetitelje obližnjih barova u Borough Marketu usmrtivši šest osoba i ozlijedivši najmanje 48. Američki predsjednik Donald Trump napisao je na Twitteru: "Što god Sjedinjene Države mogu učiniti kako bi pomogle Londonu i Ujedinjenom Kraljevstvu, mi ćemo biti tu - mi smo s vama. Bog vas blagoslovio".     Vijesti o napadu šokirale su i australskog premijera Malcolma Turnbulla. "Naše molitve i solidarnost su danas kao i uvijek s britanskim narodom suočenim sa šokantnim terorističkim napadima u Londonu", kazao je. Indijski premijer Narendra Modi osudio je napade nazvavši ih "šokantnima". "Napadi u Londonu su šokantni i izazavli su veliku tugu. Osuđujemo ih", kazao je on dodajući da su njegove misli i molitve s obiteljima stradalih.  "Strašne vijesti iz Londona. Moje su misli sa stradalima", izjavila je škotska premijerka Nicola Sturgeon. Američka pop zvijezda Ariana Grande, na čijem je koncertu u Manchesteru bombaš samoubojica prije dva tjedna ubio 22 osobe, rekla je kako se "moli za London". Njemačka kancelarka Angela Merkel izrazila je sućut i solidarnost Britancima nakon terorističkog napada u Londonu. "Danas smo, bez obzira na granice, ujedinjeni u užasu i žalovanju, ali i u odlučnosti. U borbi protiv svih oblika terorizma Njemačka je odlučno na strani Britanije", kazala je. Predsjednik Europske komisije Jean-Claude Juncker rekao je da "s užasom" prati posljednje napade. "Moje misli i molitve su sa žrtvama i njihovim obiteljima", kazao je. "Užasne vijesti noćas iz Londona. Pratimo situaciju", napisao je kanadski premijer Justin Trudeau na Twitteru. Ruski predsjednik Vladimir Putin osudio je "teroristički napad" u Londonu i izrazio "najdublju sućut" Britancima, objavio je u nedjelju Kremlj. Novozelandski premijer Bill English kazao je da "teroristi, kojima je cilj nanijeti patnje i bol nevinim ljudima, odnose previše života". Finski premijer Juha Sipila objavio je na Twitteru da su ga "šokirale i rastužile vijesti iz Londona". "Snažno osuđujemo napade i naše misli su sa stradalima". Danski ministar vanjskih poslova Anders Samuelsen napisao je na Twitteru: "Užasni teroristi. To je toliko bolesno da nedostaje riječi". Švedska ministrica vanjskih poslova Margot Wallstrom također se oglasila u povodu "još jednog okrutnog terorističkog napada u Londonu". "Solidarnost s Ujedinjenim Kraljevstvom. Moje su misli sa žrtvama i njihovim voljenima", napisala je. "U počast žrtvama, mi smo ujedinjeni u našoj zajedničkoj predanosti borbi protiv terorizma", rekao je talijanski premijer Paolo Gentiloni a ministar vanjskih poslova Angelino Alfanao poručio je Britancima da "nisu sami". Španjolski premijer Mariano Rajoy izrazio je solidarnost i ponudio "potporu britanskim vlastima i narodu".  Austrijski predsjednik Alexander Van Der Bellen najoštrije je osudio "taj kukavički čin". "Solidarnost s britanskim narodom", napisao je. Poljsko ministarstvo vanjskih poslova izrazilo je najdublju sućut britanskim građanima i vlastima te pozvalo Poljake u Londonu da budu oprezni i prate preporuke lokalnih vlasti.