- Poslije ostavke Bože Petrova na poziciju predsjednika Sabora prijevremni parlamentarni izbori ipak padaju u drugi plan, iako je još preksinoć, kad je Most uputio zahtjev za raspuštanje Sabora, izgledalo da su nam izbori blizu. Sada više nema šanse da bi, primjerice, HNS glasao za raspuštanje Sabora. HDZ sada samo čeka svoj trenutak formiranja većine, što možemo očekivati da se potvrdi tek nakon lokalnih izbora - smatra Ivica Relković, jedan od osnivača Mosta i bivši savjetnik Petrova i Ivana Kovačića, koji se, pošto je podnio ostavku u ovoj Vladi, počeo baviti analizama političkih kretanja koje objavljuje na svom blogu www.besplatnapolitika.com. Relković je jučer na svom blogu, pak, analizirao omjere snaga u slučaju potencijalnih prijevremenih parlamentarnih izbora, i to pod tezom - “Novi izvanredni parlamentarni izbori - put u krah SDP-a i jednostranačku Vladu HDZ-a?”. S obzirom na brze promjene u Saboru jučer popodne Relković je bio uvjeren da se parlamentarni izbori ipak neće dogoditi. - Plenković je izjavio da je na dnevnom redu bio opoziv ministra Marića, a ne imenovanje novih ministara, isto tako je rekao da će dovesti nove ministre, kad odluči, a to može biti i nakon lokalnih izbora - smatra Relković. Na blogu je jučer napisao da bi parlamentarni izbori u ovom trenutku najviše odgovarali HDZ-u “jer je teško očekivati da će trenutačni rejting od oko 32 posto znatnije oscilirati”. - Sasvim je jasno da bi na takvim izborima HDZ izvršio pročišćavanje svojih redova, pa bi one najglasnije separatne struje ostale bez pozicija na listama. U slučaju brzih izbora teško da bi te separatne struje stigle organizirati neku novu stranku, a Bruna Esih bez nekih od tih članova teško da bi imala snage za promjenu kampanje iz zagrebačke u nacionalnu - tvrdi Relković. Isto tako smatra da bi se “Most na brzim izborima mogao na neki način ‘resetirati’, pa time sebi i javnosti dokazati da ga birači nisu kaznili zbog novih izbora”. - Možda bi došli čak i do više zastupnika nego što ih sada imaju. Ipak to neće promijeniti sada već činjenicu oporbene sudbine Mosta - smatra Relković. Nadalje drži da bi Živi zid također mogao profitirati na brzim parlamentarnim izborima, a “IDS uvijek može na izbore”. No, “Lijevi koalicijski kaos” bio bi, smatra Relković, najviše na gubitku. - Ako SDP i HNS ne bi išli zajedno na parlamentarne izbore, kako će izgledati njihova “zajednička” kampanja za grad Zagreb s jedne strane i istodobna suprotstavljena kampanja s druge strane? Most može ponoviti rezultat od 15 zastupnika. Ali ostaje oporba, ma koliko bili potrebni SDP-u za nekakvu nategnutu moguću većinu. Lijeva (kompletna) koalicija može maksimalno do 55 mandata. Lijeva koalicija može doživjeti i debakl, pa pasti i ispod 50 mandata - zaključuje Relković.