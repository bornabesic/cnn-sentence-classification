Izvanraspravno vijeće zagrebačkog Županijskog suda odlučilo je spojiti predmete koji se u korupcijskom slučaju INA-MOL vode protiv bivšeg premijera i predsjednika HDZ-a Ive Sanadera i direktora MOL-a Zsolta Hernadija. Vijeće je odluku argumentiralo činjenicom da u odnosu na slučaj INA-MOL postoji međusobna veza i optužnice se temelje na istim dokazima, a istovremeno se radi o postupcima koji se nalaze u istoj fazi, čime su ostvareni razlozi za provedbu jedinstvenog postupka, objavio je sud. Sanadera se u slučaju Hypo i INA-MOL tereti za ratno profiterstvo i primanje mita od mađarskog MOL-a, dok je Hernadiju još u veljači trebalo početi suđenje za podmićivanje bivšeg premijera, no ono je odgođeno jer s Vrhovnog suda nije vraćen spis koji je tamo završio nakon što se Hernadijeva obrana žalila što cijela dokumentacija u tom opsežnom slučaju nije prevedena na mađarski. Naknadno će biti odlučeno kojem će sucu biti dodijeljen objedinjeni spis, sucu Zdravku Majeroviću kojem je ranije dodijeljeno suđenje Sanaderu ili sucu Ratku Šćekiću kojem je dodijeljen Hernadijev slučaj, rekao je Hini glasnogovornik suda Krešimir Devčić. Pretpostavlja se da Majerović neće moći voditi spojene predmete jer je bio u optužnom vijeću koje je odlučivalo o osnovanosti optužnice protiv Hernadija. Sanader je već bio pravomoćno osuđen zbog slučaja Hypo i INA-MOL ali je Ustavni sud naložio ponavljanje suđenja. Bivšeg premijera i predsjednika HDZ-a tereti se i zbog drugih korupcijskih slučajeva ali protiv njega nema više ni jedne presude jer je Vrhovni sud u listopadu ukinulo prvostupanjsku presudu protiv njega i ostalih okrivljenika u slučaju Fimi media. Sanaderu se trenutno sudi zbog slučaja Planinska, a na rasprave dolazi sa slobode jer je nedavno pušten iz istražnog zatvora. Direktor MOL-a Zsolt Hernadi još je nedostupan hrvatskim vlastima, a hrvatska policija je sredinom listopada zatražila preko Interpola od austrijskih i njemačkih kolega objašnjenje zbog čega nisu postupili po europskom uhidbenom nalogu u slučaju predsjednika uprave mađarskog MOL-a Zsolta Hernadija koji je unatoč tjeralici zbog hrvatskih optužbi za korupciju putovao van Mađarske.  >> Sud traži da vijeće odluči ima li uvjeta za razdvajanje  >> Zsolt Hernadi, unatoč Interpolovoj tjeralici, u Beču razgovarao s direktorom OMV-a