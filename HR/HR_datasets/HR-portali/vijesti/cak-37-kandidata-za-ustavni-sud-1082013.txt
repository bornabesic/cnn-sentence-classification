Objavljeno je 37 kandidatura za deset mjesta ustavnog suca, s tim da neke prijave još mogu stići poštom iako je natječaj jučer završen. Nikad bogatijeg izbora nije bilo tako da će se ubrzo vidjeti je li natječaj bio svrsishodan ili uzaludan jer je politika dogovorila sve i prije objave natječaja. Omejec podržao i HHO Aktualna predsjednica Ustavnog suda prof. dr. sc. Jasna Omejec ipak je odlučila prihvatiti prijedlog Pravnog fakulteta u Zagrebu za kandidaturu, a tom se prijedlogu jučer pridružio i Hrvatski helsinški odbor koji joj je 2013. godine dodijelio godišnju nagradu Mika Tripalo za doprinos u zaštiti i promicanju ljudskih prava koji nadilaze profesionalne obveze i uobičajene standarde. Kandidiralo se još četvero ustavnih sudaca, dr. sc. Snježana Bagić, dr. sc. Duška Šarin, doc dr. sc. Mario Jelušić i doc. dr. sc. Marko Babić, te jedan bivši, prof. dr. sc. Željko Potočnjak, zatim viši ustavnosudski savjetnik dr. sc. Dubravko Ljubić i glavni tajnik dr. sc. Teodor Antić. Od 11 sudaca redovnih sudova, dvoje je s Vrhovnog suda, dr. sc. Branko Brkić i Katarina Buljan. Zatim predsjednik i sutkinja Visokog upravnog suda, Ante Galić i Mirjana Juričić, te predsjednik Upravnog suda u Zagrebu Andrej Abramović. Prijavile su se sutkinje Županijskog suda u Zagrebu Lana Petö Kujundžić i Sandra Artuković Kunšt, donedavna zamjenica ministra pravosuđa, te sutkinja Općinskog suda u Novom Zagrebu Zorka Ćačić-Zagrajski. Dvoje je sudaca Visokog prekršajnog suda mr. sc. Antonija Kovačić i Mihovil Klapšić, te prekršajni sudac u Sisku Stevo Bunčić koji se kao pripadnik srpske nacionalne manjine pozvao na primjenu Ustavnog zakona o pravima nacionalnih manjina. Darko Klier zamjenik je glavnog državnog odvjetnika, dr. sc. Goran Selanec zamjenik pravobraniteljice za ravnopravnost spolova, a dr. sc. Joško Badžim viši stručni savjetnik u Vijeću za nacionalnu sigurnost. Prof. dr. sc. Sanja Barić predstojnica je Katedre za ustavno pravo Pravnog fakulteta u Rijeci čiju je podršku dobila. Prijava iz Njemačke Prijavio se i znanstvenik dr. sc. Senad Bajramović, a iz Njemačke je prijavu poslao dr. sc. Ramo Atajić. Kandidiralo se šest odvjetnika, bivši sudac i predsjednik Županijskog suda u Zagrebu Miroslav Šumanović, Vlado Sevšek kojeg podržava Upravni odbor HOK-a, Mila Mikecin Mišetić, Lovorka Kušan, Šime Savić i Željko Olujić. Kandidirali su se i aktualni zastupnici Josip Leko, Davorin Mlakar i Ingrid Antičević Marinović te bivši Pero Kovačević, sada u Zagrebačkom holdingu, a iz gospodarstva još su stigle prijave Branke Genzić-Horvat i Hrvoja Junaševića. >>Jasna Omejec se ponovno kandidirala u Ustavni sud 