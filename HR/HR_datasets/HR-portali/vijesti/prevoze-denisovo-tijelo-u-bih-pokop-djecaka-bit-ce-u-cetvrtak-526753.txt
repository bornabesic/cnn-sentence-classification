Pogrebna tvrtka Posljednji ispraćaj iz Pule i njen vlasnik Mauro Nadišić, nakon nekoliko dana birokratsko-pravnih zavrzlama s tijelom prošli tjedan u Puli ubijenog trogodišnjeg dječaka Denisa Pašića, krenuo je u srijedu prijepodne put Velike Kladuše gdje ću u krugu obitelji i prijatelja s očeve strane u četvrtak pokopati. - Tijelo dječaka sam preuzeo i sada s kompletnom dokumentacijom idemo na konzulat Bosne i Hercegovine u Zagrebu. Temeljem sve dokumentacije konzulat će nam izdati  sprovodnicu za Republiku Bosnu i Hercegovinu. U principu to proceduralna stvar koja se brzo rješava, unutar sat-dva. Dokumentacija je kompletno ispravna i mislim da ćemo već u popodnevnim satima biti u Velikoj Kladuši - kazao nam je Nadišić.  Dodaje kako se zbog ovog slučaja u javnosti stekao dojam da je birokracija troma i totalno zakazala, međutim, poradi objektivnosti i javne percepcije on kao vlasnik pogrebnog poduzeća naglašava da je Sanitarna inspekcija Pula sve radila i odradila po slovu zakona. - Zakon je taj koji propisuje da su roditelji ti, ako su živi, daju potpis i suglasnost za izdavanje sprovodnice. Ovdje je slučaj specifičan s obzirom da su i mama i tata pokojnog dječaka u zatvoru, nadležna služba se držala propisa. Međutim, mora se predvidjeti i ovakva rijetka situacija kada do nje dođe da onda netko iznad tih službi iznađe neko rješenje da se slučaj riješi čim prije i izbjegne agonija i dodatno traumatiziranje obitelji u iščekivanju tijela za pogreb. U ovom slučaju je netko iz vrha trebao reagirati da obitelj ne ostane prepuštena sama sebi - govori Nadišić.  Stvar je riješena na način da su uspjeli dobiti potpis oca u bihaćkom zatvoru koji je ovjeren kod javnog bilježnika. Nakon tog dokumenta u Puli su uspjeli dobiti sve potrebne papire i sanitarnu sprovodnicu. - Ovo je presedan u mojoj praksi i na ovom primjeru oni koji donose propise moraju predvidjeti što činiti i u ovakvim situacijama. Unatoč svemu ovom prilikom moram se zahvaliti Zaposlenicima Sanitarne inspekcije Pula i ravnateljici Opće bolnice Pule koji su se na sve načine trudili da čim prije slučaj s ishodovanjem sprovodne dokumentacije razriješi do kraja – kaže Mauro Nadišić koji je s tijelom ubijenog dječaka na putu za Veliku Kladušu.