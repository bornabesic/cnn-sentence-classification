Ian Paterson (59), bivši kirurg iz Manchestera, osuđen je na 15 godina zatvora nakon što je proglašen krivim po 20 točaka za ozljeđivanje devet žena i jednog muškarca s namjerom nanošenja teških tjelesnih ozljeda, prenose britanski mediji. Paterson je punih 14 godina davao svojim pacijentima lažne dijagnoze kako bi dodatno zarađivao. Najprije je zarađivao na dodatnim pretragama na koje je slao pacijente, a kasnije i na operacijama. Pretpostavlja se i da je uživao uvjeravajući pacijente da su teško bolesni te u tome što su bili uvjereni da im život ovisi o njemu. Sudac u Nottinghamu je obrazložio da se radilo o nestručno napravljenim operacijama, a budući da se radi o iskusnom kirurgu, teško je povjerovati da operacije nije namjerno sabotirao kako bi kasnije dodatno zarađivao na njima. Iako je novac njegov najvjerojatniji motiv, stručnjaci pretpostavljaju da bi pravi motiv mogao biti sadizam te uvjeravanje pacijenata da im život ovisi o njemu i njegovim operacijama. Jedna od njegovih pacijentica, Leanne Joseph, bila je trudna u vrijeme postavljanja lažne dijagnoze. Budućoj majci Paterson je rekao da joj se u mliječnim kanalima dojke nalaze kancerogene stanice. Nakon operacije jedna joj je dojka prestala biti funkcionalna, a on ju je zatim počeo uvjeravati da odstrani i dijelove druge dojke. Paterson je 14 godina radio u bolnici u Birminghamu i u dvije privatne bolnice.