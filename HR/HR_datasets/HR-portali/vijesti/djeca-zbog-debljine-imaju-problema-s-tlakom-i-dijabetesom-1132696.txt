Poseban naglasak, rečeno je na konferenciji, treba biti na prevenciji od samog rođenja jer su djeca u Europi zbog viška kilograma počela obolijevati od dijabetesa 2, visokog tlaka, ortopedskih, ali i sociopsiholoških problema. Dokazano je da vrijeme oduzeto od učenja u korist fizičke aktivnosti ne utječe na školski uspjeh djece. Dr. Jesper von Seelen Hanse s danskog University College South ističe da argument kako je zdravlje briga roditelja više ne može vrijediti. Upravo je fizička aktivnost u školama jedna od predloženih mjera iz strategije koje je predstavila Svjetska zdravstvena organizacija. Djeci bi, prema tim preporukama, trebalo omogućiti fizičku aktivnost prije nastave, za njezina vremena i nakon te osigurati sigurnu i dostupnu infrastrukturu poput pješačkih, biciklističkih staza, parkova, igrališta. Uz (ne)kretanje, drugi je problem prehrana djece za koju se više također ne smatra da je isključiva odgovornost obitelji. Kako pojedina zemlja Europske unije može uz europsku podršku promijeniti stvar, pokazala je Grčka, gdje je četiri milijuna stanovnika u riziku od siromaštva, a imaju najviše pretile djece u Europi. – U grčkom školskom sustavu neka djeca hranu nose od kuće, neki imaju novac za hranu, a neki nijedno od toga. Prema socioekonomskim kriterijima, odabrali smo škole gdje već šest godina svaki dan dostavljamo besplatnu zdravu hranu – opisala je Afroditi Veloudaki iz jedne grčke neprofitne organizacije i predstavila rezultate prema kojima je, zahvaljujući takvoj akciji, povećan broj djece koja jedu voće, povrće, odnosno uravnotežen dnevni obrok. >> Maltežani najdeblji, Rumunji najmršaviji, a evo na kojem su mjestu Hrvati 