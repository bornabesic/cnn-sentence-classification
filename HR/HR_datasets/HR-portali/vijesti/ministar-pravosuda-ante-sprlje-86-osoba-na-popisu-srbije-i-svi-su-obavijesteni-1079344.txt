Ministar pravosuđa Ante Šprlje izjavio je danas kako ne postoji popis od 300-tinjak hrvatskih branitelja koji se nalaze na međunarodnoj tjeralici srbijanskoga tužiteljstva u Beogradu zbog navodnih ratnih zločina, već je riječ o ukupno 86 osoba, i sve su obaviještene o tome da se nalaze na tjeralicama.  "Odgovorno ću reći da nikakav popis od 300 ljudi nije postojao u Ministarstvu pravosuđa", kazao je Šprlje odgovarajući na pitanja novinara u Dnevniku NoveTV da komentira što je s popisom branitelja koje susjedna zemlja želi procesuirati zbog navodnih ratnih zločina, jesu li oni o tome obaviješteni, te jamči li im hrvatsko Ministarstvo pravosuđa pravnu zaštitu. Šprlje je rekao kako postoji popis od 86 ljudi, no nije riječ o klasičnom popisu "već je to ukupan zbroj ljudi koje je susjedna država tražila i ti ljudi znaju da se nalaze na tim tjeralicama". Kao pravna sljednica Jugoslavije, Srbija se proglasila nadležnom za sve ratne zločine na prostoru cijele bivše Jugoslavije, a srbijansko je tužiteljstvo raspisalo međunarodnu tjeralicu na kojoj se navodno nalaze imena 340 hrvatskih branitelja koji su se borili u Vukovaru i Osijeku a koje se tereti za ratni zločin. Temeljem tjeralice moguća su uhićenja i zahtjevi za izručenjem Srbiji hrvatskih građana.  >> 'Ministarstvo pravosuđa ne posjeduje popis 300 hrvatskih branitelja' 