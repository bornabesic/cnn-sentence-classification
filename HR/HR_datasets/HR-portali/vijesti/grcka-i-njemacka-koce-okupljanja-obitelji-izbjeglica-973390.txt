Foto: 123rf  ATENA i Berlin dogovorili su se da zakoče transfer iz Grčke u Njemačku izbjeglica koje bi se povezale s obiteljima.  "Premještanje radi spajanja obitelji prema Njemačkoj usporit će se kao što je dogovoreno", piše ministar zadužen za migracijsku politiku Yannis Mouzalas u pismu od 4. svibnja upućenom njemačkom ministru unutarnjih poslova Thomasu de Maizieresu.  U pismu čiji faksimil objavljuje grčki dnevnik ističe se da se sporazum odnosi na "privremeno ograničenje broja osoba koje se premješta svakog mjeseca".  Grčko ministarstvo suzdržalo se od svakog neposrednog komentara, ali nije opovrglo postojanje pisma. Zajednička linija grčkih i njemačkih vlasti  Mouzalas ondje pripisuje Njemačkoj inicijativu oko tog sporazuma otkrivajući da Grčka "nije odgovorna" za time izazvana kašnjenja.  Po Mouzalasu, "više od 2.000 osoba od kojih će neke morati čekati godinama kako bi putovale u Njemačku" bit će zahvaćene tom mjerom.  Suočen sa "sve očajnijim komentarima i kritikama", grčki ministar predlaže "zajedničku liniju odgovora" njemačkom kolegi.  Kašnjenje se po njemu treba predstaviti kao "neizbježno" s obzirom da Grčka i Njemačka imaju jako velik broj azilanata.  Europski propisi o azilu predviđaju, uz niz uvjeta, pravo za izbjeglice pristigle u zemlju Europske unije da se ujedine s bliskom obitelji nastanjenoj negdje drugdje u EU.