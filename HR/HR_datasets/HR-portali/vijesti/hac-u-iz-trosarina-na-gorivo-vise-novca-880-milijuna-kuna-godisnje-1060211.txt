Problem dugova za autoceste, koji iznose oko 4,3 milijarde eura, Vlada će pokušati riješiti refinanciranjem kredita i restrukturiranjem tvrtki koje upravljaju autocestama. U HDZ-u su to predlagali i dok su bili u oporbi i dok je bivša Vlada taj problem pokušavala riješiti prvo davanjem autocesta u koncesiju, a zatim privatizacijom HAC-ONC-a kroz inicijalnu javnu ponudu (IPO). U oba je slučaja namjera bila da se jednokratnim uplatama koncesionara ili novcem od IPO-a pokrije dio duga HAC-a i ARZ-a.  Izlazak na tržište kapitala Novi ministar pomorstva, prometa i infrastrukture Oleg Butković potvrđuje ovih dana da nije odustao od onoga za što se zalagao dok je bio u oporbi i najavljuje, kako kaže, snažno restrukturiranje tvrtki koje upravljaju autocestama s ciljem smanjenja rashoda i povećanja prihoda. Isto tako najavljuje da će s tim planom restrukturiranja na tržištu kapitala tražiti reprogramiranje kredita. Vlada još nije definirala na koji način će točno provesti to refinanciranje i restrukturiranje, no Svjetska banka joj nudi povoljan kredit od 1,2 milijarde eura za refinanciranje dijela dugova za autoceste, ali pod uvjetom snažnog restrukturiranja HAC-ONC-a, o kojem ministar Butković i govori. A to snažno restrukturiranje u konačnici bi moglo dovesti do privatizacije te tvrtke, no ne kroz IPO, kao što je to planirala bivša Vlada, koja je zbog toga na tu tvrtku namjeravala prebaciti upravljačka prava na autocestama. Time bi prihod od cestarine išao HAC-ONC-u. Vlada pak razmatra privatizaciju tvrtke koja samo održava autoceste i obavlja naplatu cestarine za HAC i ARZ i kojoj bi te tvrtke za tu uslugu plaćale naknadu. Prihodi od cestarine bi išli HAC-u i ARZ-u koji bi onda njima vraćali kredite. Snažno restrukturiranje HAC-ONC-a značilo bi odlazak popriličnog broja ljudi iz te tvrtke. Koliki će taj broj biti, ovisi ponajprije o tome hoće li se uvesti vinjete ili ne. Bude li studija koja se izrađuje pokazala da su vinjete dobro rješenje, da će prihodi od cestarine njihovim uvođenjem rasti, onda bi iz HAC-ONC-a moglo otići, doznajemo, i do 1000 ljudi. Time bi se drastično srezali i rashodi. Ta tvrtka trenutačno ima oko 2800 zaposlenih, a uvođenjem vinjeta u prvom redu bi se pojavio višak blagajnika na naplati cestarine. Vlada namjerava HAC-u vratiti 20 lipa od trošarina na gorivo kako bi lakše vraćao kredite. HAC je do 2012. dobivao 60 lipa iz cijene litre goriva, a tad mu je bivša Vlada to srezala na 20 lipa. U tadašnjoj Vladi su mislili da HAC-u neće trebati svih 60 lipa jer su planirali monetizaciju duga za autoceste. Stoga su po 20 HAC-ovih lipa preraspodijelili na Hrvatske ceste i HŽ Infrastrukturu. Teška situacija bez trošarina No kako do monetizacije nije došlo, HAC se s ogromnim dugovima našao u vrlo teškoj poziciji sa smanjenim prihodima od trošarina. Namjera je Vlade da se HAC-u vrati 20 lipa koje je dobila HŽ Infrastruktura, dok lipe koje su otišle HAC-u neće dirati jer je i ta tvrtka jako zadužena. Na godišnjoj razini prihodi od 20 lipa iz cijene litre goriva iznose oko 440 milijuna kuna pa će HAC iz tog izvora s dodatnih 20 lipa dobivati oko 880 milijuna kuna.  >> Butković: Prvi cilj je refinanciranje zaduženja HAC-a Trima cestarskim državnim tvrtkama – Hrvatskim autocestama, Autocesti Rijeka - Zagreb i Hrvatskim cestama – ove godine na naplatu stiže oko 900 milijuna eura kredita. HAC tako ove godine treba vratiti oko 660 milijuna eura, ARZ oko 94 milijuna eura, a HC oko 240 milijuna eura.  Osim ove godine, velike rate za vraćanje kredita stižu u sljedeće tri godine.  Tako 2017. godine samo HAC-u na naplatu stiže 632 milijuna eura, i to samo glavnice kredita, a godinu poslije treba vratiti 622 milijuna eura. Najkritičnija je pak 2019. godina kad HAC-u na naplatu stiže čak 708 milijuna eura glavnice kredita.  Nakon toga bi se krediti trebali puno lakše otplaćivati jer 2020. i 2021. HAC-u stiže na naplatu 267 milijuna odnosno 227 milijuna eura. Nakon toga godišnje prispjeće dugova pada ispod 100 milijuna eura. Prema sadašnjem planu otplate, zadnja rata stiže 2039. godine i iznosi 461 tisuću eura.