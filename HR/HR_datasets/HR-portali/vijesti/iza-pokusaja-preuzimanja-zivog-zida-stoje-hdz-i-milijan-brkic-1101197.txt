– Ministarstvo uprave odbija zahtjev Siniše Gabrića za upis sjedišta i zastupanje Živog zida u Registar političkih stranaka. I sjednica izvanredne skupštine stranke, održana 19. lipnja, ne može se smatrati pravovaljanom. Postoji samo jedan Živi zid i jedan predsjednik Ivan Vilibor Sinčić – držeći u rukama rješenje Ministarstva uprave kazao je danas na izvanrednoj konferenciji za novinare ispred Sabora čelnik Živog zida Ivan Vilibor Sinčić, čime je samo dva mjeseca prije izbora riješena dvojba tko vodi Živi zid, Sinčić ili Gabrić.  Sinčić je kazao da je ovakav rasplet situacije pobjeda nad paraobavještajnim strukturama koje su na podli način htjele preuzeti Živi zid i uvesti pomutnju među njene članove. – Iza toga pokušaja stoje HDZ i Milijan Brkić, čime se htjelo ojačati Most i onda opet s njima koalirati. Ovdje se radi o pokušaju orkestriranog udara izvana, što ćemo pravno goniti – kazao je Sinčić dodavši da su kaznene prijave protiv Brkića i Gabrića već pokrenute. Član Glavnog odbora stranke Branimir Bunjac sve što se u zadnjih mjesec dana događalo oko Živog zida opisao je kao pokušaj skupine od nekoliko nasilnika koja je uz pomoć obavještajnog podzemlja, nekih medija i nekoliko saborskih zastupnika željela razbiti Živi zid nadajući se da će "moći nastaviti krasti zemlju". – Sada je jasno i HDZ-u, i SDP-u, i obavještajnom podzemlju da je jedini treći put upravo Živi zid. I zato nas se htjelo razbiti i neutralizirati. No, Živi zid je jedan, jedinstven, i idući ćemo tjedan predstaviti našu koaliciju. To je jedna impresivna ekipa - kazao je Hrvoje Runtić, također član Glavnog odbora Živog zida. Ni on ni Sinčić nisu htjeli precizirati tko će to sa Živim zidom činiti široku koaliciju koju je Sinčić nedavno najavio riječima da Živi zid na izbore neće izaći samostalno, već kao široka koalicijska platforma. >>Sinčić o saborskom mandatu: 'Biti sam, okružen poluljudima, gore je od pakla' >>Ivan Vilibor Sinčić: Živi zid ima svog kandidata za gradonačelnika Zagreba 