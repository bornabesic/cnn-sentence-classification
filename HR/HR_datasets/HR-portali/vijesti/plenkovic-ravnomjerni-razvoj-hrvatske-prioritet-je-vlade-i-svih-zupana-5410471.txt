Premijer Andrej Plenković poručio je u ponedjeljak, nakon sastanka sa županima i predstavnicima udruga gradova i općina, kako je ravnomjerni razvoj Hrvatske prioritet Vlade, kao i svih župana, bez obzira iz koje političke opcije dolaze. Sastanak u Banskim dvorima trajao je više od četiri sata, govorili su svi župani i ministri, a nazočan je bio i predsjednik saborskog Odbora za lokalnu i regionalnu samoupravu, gradonačelnik Labina Tulio Demetlika. Plenković je naveo da se kao jedna od prioritetnih tema istaknula kvalitetnije upravljanje državnom imovinom, pri čemu je naglasio da su svi župani pozdravili osnivanje Ministarstva za upravljanje državnom imovinom, upravo zbog brojnih problema s imovinom koja nije u funkciji, a nalazi se u gradovima i općinama. Razgovaralo se i o nužnosti dogovora o planu gospodarenja otpadom i njihovoj prilagodbi trendovima u EU, rekao je premijer te najavio izradu novog indeksa razvijenosti, kao i novog sustava dodjele pomoći jedinicama lokalne i regionalne samouprave, kao i kvalitetnijem i jednostavnijem korištenju sredstava EU te boljoj apsorpciji sredstava i bržoj realizaciji projekata. Posebno zanimljivom temom istaknuo je razgovor vezan uz Ministarstvo financija, odnosno o decentraliziranim sredstvima, kompenzacijskim mjerama, pomoći te novom Zakonu o financiranju jedinca lokalne i područne samouprave, s ciljem da se osigura "kvalitetno funkcioniranje i jedna predvidljivost njihovog rada". Razgovaralo se i o obrazovanju, zdravstvu, demografskim pitanjima, poljoprivredi, turizmu, očekivanjima od koristi spajanja zemljišnih knjiga i katastra, prometnom povezivanju, među ostalim Pelješkom mostu i brzoj cesti koja će povezati podravske županije. "Mislim da je ovaj sastanak referentan. Prema informacijama koje su mi dostupne, u zadnjih desetak, petnaest godina ovakvog cjelovitog susreta nije bilo. Međutim, nastojat ćemo da ta nova praksa bude dio novog redovitog djelovanja i usklađivanja višerazinskog upravljanja Hrvatskom", rekao je premijer. Sličan sastanak najavio je ponovno za srpanj iduće godine, nakon što budu provedeni lokalni izbori, a pred početak priprema za izradu proračuna za 2018. godinu. Predsjednik Zajednice županija Goran Pauk sa zadovoljstvom je naglasio je kako ovaj sastanak jasno daje do znanja koliko Vlada i premijer drže do lokalne samouprave. "Bilo mi je zadovoljstvo čuti i službeno, u uredu Vlade i od premijera koji stoji čvrsto na tome da je županijski ustroj temeljni ustroj od kojeg se neće odstupati. I da sve ono što nas čeka ide u smjeru koji zastupamo, po načelu supsidijarnosti - decentralizacija funkcija i decentralizacija financija koje će pratiti te funkcije na niže razine vlasti", rekao je Pauk. Premijera su, kazao je, izvijestili da Zajednica županija može vrlo brzo, u smislu decentralizacije, preuzeti poslove državne uprave, niza inspektorata i državnih agencija na području županija, kao i da očekuju daljnju decentralizaciju poslova zdravstva, školstva i socijala, koje županije provode, ali ne provode ih i ne odlučuju o njima u potpunosti. Predsjednik Udruge gradova, zaprešićki gradonačelnik Željko Turk rekao je, u kontekstu porezne reforme, kako će se prilikom sljedećeg susreta u srpnju razgovarati o uvođenju poreza na nekretnine, te je ukazao na potrebu da se porezni zakoni ne mijenjaju ad hoc. "Stabilnost poreznog sustava uvjet je napretka države", rekao je. Predsjednik Udruge općina, načelnik općine Lukač Đuro Bukvić upozorio je da je u zadnjih 15-ak godina "nestalo preko 20 posto stanovništva u ruralnim sredinama, odnosno nestalo je 200-tinjak sela", a vjeruje da će ovakvi sastanci pomoći kako bi svima u ruralnim područjima bilo bolje.