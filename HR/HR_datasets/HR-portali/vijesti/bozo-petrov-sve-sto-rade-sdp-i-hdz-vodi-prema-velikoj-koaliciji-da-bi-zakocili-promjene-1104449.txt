S Božo Petrovom, predsjednikom Mosta i potpredsjednikom tehničke Vlade, razgovarali smo o uzavreloj političkoj situaciji. Kako uopće funkcionira tehnička Vlada u predizbornim uvjetima, kada su HDZ i Most na suprotnim stranama?  Sve do sada Vlada je funkcionirala izuzetno dobro. Međutim, HDZ kao stranka ponovno upliće svoje prste na ružan način. Zadnje što su napravili jest da su odbili naš prijedlog da izdavanja za političke stranke smanjimo na 90.000, a prihvatili svoj, znatno viši iznos nakon što su vidjeli da mi nećemo odustati. Nakon što su natjerani da smanje davanja, u javnost su pustili informaciju kako je to njihov prijedlog. Licemjerno i pokvareno! Opet su me razočarali. Promijenili su vodećeg čovjeka, ali ponašaju se isto. Može se očekivati da će prijepora biti sve više. Ova trzavica nije između ministara, već je to došlo od njihova Predsjedništva i predsjednika koji je naložio da se tako napravi. Očito, oni ne znaju drugi način, a možda se i boje za financijsku budućnost stranke koja je opterećena kreditima i zajmovima. Maksimalno dugo smo pokušavali stvari rješavati diplomatski, između četiri zida, šuteći u javnosti, tako da se sve nesuglasice riješe među partnerima. Upozoravali smo njihove čelnike da ne puštaju lažne “ofove” jer nam to ne treba i samo narušava povjerenje. Vjerovali smo u našu Vladu i trpjeli udarce zbog dobrobiti građana, ali sve ima svoje granice. Kada smo ih upozorili da prestanu s lažima u javnosti, znate što mi je savjetovano? “Nemoj čitati novine!” Tko vam je to rekao? Tomislav Karamarko.  Kada ćete predstaviti izborni program? Program je gotov, i uskoro ćemo ga predstaviti u cijelosti. Racionalan je i realan, ali ako kažem 4-5 najvažnijih stvari, izgledat će kao floskule jer to govore i drugi. Primjerice, ne možete govoriti o zapošljavanju 150.000 ljudi a da niste obavili pretpripreme koje oni nisu u stanju napraviti. Država mora stvoriti okvir za zapošljavanje, a oni već 20 godina probleme ne rješavaju, već ih stvaraju. Vidim da izbjegavate riječ reforma. To jesu reforme, ne izbjegavam. Optužuju nas da nismo proveli reforme, a nisu nam dali da ih provedemo. Reforme smo započeli unutar naših ministarstava. Svjetlo dana trebale su ugledati u rujnu. Riječ je među ostalim o Ovršnom zakonu, Zakonu o kaznenom postupku, o gospodarenju otpadom itd. To je sve trebalo doći na red, a oni su nam uspjeli srušiti Vladu i sada govore da ne postoji ni “r” od naših reformi. Nakon što su nas blokirali i šest mjeseci varali.  Što očekujete od izbora? Nadam se da građani uviđaju tko želi promjenu nabolje, a tko to koči bilo kakav pokušaj sređivanja sustava. Zbog toga očekujem još bolji rezultat nego na prošlim izborima. Nitko ne može poreći da Most nije donio pozitivnu promjenu na hrvatsku političku scenu i nove standarde koje svi pozdravljaju poput dosljednosti, moralnosti i odgovornosti. Što nakon izbora, ako opet budete morali birati? Ja ne znam kome je gore, nama što moramo s takvima, jer ako želite promjene, ne možete biti po strani, ili njima zato što znaju što ih čeka. I HDZ i SDP. Znaju da kod nas nema nagodbi, pogodbi, kompromisa. A na tome je izgrađen njihov sustav. Zoran Milanović, sudeći po zadnjim izjavama, gradi most prema Mostu. Sada je vidio da će možda opet ovisiti o Mostu pa je malo fin. Što to meni znači? Ništa, ako za vrijeme pregovora kaže da jedni drugima moramo vjerovati, a onda me pokušava prevariti. Prije mjesec dana je rekao “Most je pročitana priča” da bi sada rekao da nisu svi loši. Nudio vam je mjesto premijera, niste prihvatili, a sada ste kandidat Mosta za premijera. Što se promijenilo? On meni u stvarnosti nikad nije nudio mjesta premijera. Za njega je prihvatljivo jedino da on bude premijer. Znao sam da to radi s figom u džepu i zbog toga je bilo neprihvatljivo. Sada, kada sam dobro upoznao konkurenciju koja se vodi isključivo privatnim interesima, ne vidim razloga zašto Most ne bi dao premijera. Ja znam da u Hrvatskoj žive i rade sposobnije i kvalitetnije osobe od mene i ljudi okupljenih na platformi Mosta. Nažalost, ne žele se uključiti u politiku. Dok se oni ne uključe, ljudi poput Jamba, Beljaka, Plenkovića, Milanovića, Šukera i ekipe zauzimat će mjesta koja su trebala biti popunjena kvalitetnijim osobama. Pisalo se kako je vaša misija srušiti i Zorana Milanovića.  Moja misija je srušiti sustav koji su oni sebi izgradili i uspostaviti novi, pravedniji, u korist ljudi koji žive u Hrvatskoj, a ne političkih grupacija i kasta. Mene on kao osoba ne zanima, jednako kao što me ne zanima ni Karamarko, ali nisam mogao prešutjeti da se neke teške, ozbiljne stvari, nesagledive za Hrvatsku, događaju u Ini. A nije mi ni normalno da predsjednik SDP-a o višemilijunskom bonusu govori kao o omaški i da se ograđuje i kaže da ga se ne tiče to što će osoba koja ima više od 100 kaznenih prijava i tri sudska aktualna procesa biti na njegovoj listi.  Ako mu je Gabrić dobar, super, neka ih posloži sve takve i ne sumnjam da će izgubiti još jedne izbore. Ja sam gledao kako moj grad propada i morao sam pokušati nešto promijeniti kako za 20 godina ne bih gledao svoju djecu kako odlaze Što mislite o Andreju Plenkoviću, može li on transformirati HDZ? Ne može. Nisam ulazio u analizu njega kao osobe, vidjeli smo se samo jednom, a razgovarali nismo nikada. Ali, sve i da je politički svetac i da ima moć kao Mahatma Gandhi, jedan jedini je. Sustav u HDZ-u i SDP-u nije se promijenio. Imate zajedničku Vladu, a vi kao predsjednik Mosta nikada niste razgovarali s predsjednikom HDZ-a? Ne. Dovoljno oni djeluju preko svoga koordinatora. Pokazali su se i na ovom prijedlogu za smanjenje financijskih sredstava. Kada imaju takav odnos, ne možemo se ponašati kao da smo u odnosu punom povjerenja. To je zapravo vrlo tužna činjenica ako gledamo budućnost. Kako komentirate povratak Drage Prgometa u HDZ? Kao još jedan korak u smjeru velike koalicije. Jako mi je zabavno vidjeti da je čovjek koji je pregovarao s Milanovićem, izdajući svoju stranu na čijoj je listi bio, sada pogodan HDZ-u. Ne znam tko ima veći želudac, oni ili on. On ima nula zarez nešto podrške i zanimljivo je koja se ekipa okuplja. HDZ ide prema centru, SDP također uzimajući HSS. Idu jedni prema drugima, a i ne odbijaju pomisao o velikoj koaliciji. Ne žele se izjasniti. Obojica. To, pretpostavljam, govori dovoljno. Eto, možda se vaš plan ostvari i HDZ i SDP krenu zajedno? To nije ta ideja ni taj plan. Mi smo htjeli tropartitnu vladu da bismo konsenzusom rješavali najvažnija, ključna pitanja za RH. Željeli smo da se promjene dogode i trebala nam je stabilna većina u Saboru. Oni danas idu u smjeru velike koalicije da bi zaštitili postojeći sustav i zakočili promjene. Mislite li da je velika koalicija zaista realna? Jedini problem za njih su fotelje kojih je malo, a puno je gladnih usta. Način na koji oni razmišljaju i donose odluke identičan je. Ta svjetonazorska, ideološka podjela na vrhu obiju stranki običan je cirkus za javnost. Ne govorim o bazi, pravoj ljevici i desnici, koja će im možda biti problem uđu li u koaliciju. Ali, oni uvijek mogu reći da je Most za sve kriv, da oni nude stabilnost. Da, stabilnost pokvarenog sustava. Oni štite sebe, a međusobno nisu neprijatelji. Nekidan su se prozivali zbog presude Perkoviću i Mustaču. Da, ali da tada nisu jedni drugima prigovorili, otkrili bi se potpuno. Govorim o dokumentaciji koju oni imaju jedni o drugima, a nikada je nisu razotkrili. HDZ je došao nakon SDP-a kada se Ina prodala i sve je bilo u redu, a SDP je došao nakon HDZ-a i opet je sve bilo u redu. Kako je onda pala vrijednost Ine za 10-12 milijardi kuna, a nitko nije progovorio ni riječi?! Most je morao progovoriti o katastrofalnoj situaciji unutar Ine. Stoji li Most iza objave krunske afere Konzultantica? Mi smo imali naznake da se neke jako ružne stvari događaju oko Ine. Nismo imali dokumente i nismo ih dali Nacionalu. Da sam ja imao dokumente, javno bih ih dao novinarima i rekao “Čitajte!” Ja se ne bojim. Ako ću biti kukavica, ravan s podom, mogu umrijeti i danas. To je odgovor i za ove afere oko SDP-a. Jedino što smo dali u javnost jesu troškovi u Vili Costabella, i to zbog interesa javnosti te kao reakciju na prethodne napise. Željeli su ocrniti Oreškovića, a znamo koliko su oni trošili u državnim vilama. Je li vam žao što Orešković neće na izbore s vama? Naravno, ali razumijem ga. Divim se njegovu duhu i borbenosti u zadnjih šest mjeseci.  Hoće li na listama biti i novih ljudi? Evo u 10. izbornoj jedinici Ante Pranić, novi gradonačelnik Vrgorca. Nadam se da će ići, on je primjer što mladi ljudi mogu napraviti u svojim lokalnim samoupravama ne žaleći truda i odricanja. Uspjeli smo animirati ljude, ali imamo situacija da oni koji bi mogli puno dati strahuju ako izađu u političku arenu na našoj strani, da će se to negativno odraziti na njihov osobni život. Druga strana ne prašta protivljenje. Je li se vaš osobni život promijenio nagore? Ne želim i ne smijem o tome razmišljati. Najvažnije je postići dogovor unutar obitelji, a moja supruga razumije razlog zbog kojih sam se odlučio ovim baviti. Ne treba čekati Godota, on se neće pojaviti. Moramo uzeti stvar u svoje ruke ili barem pokušati. Ja sam gledao kako moj grad propada i morao sam pokušati nešto promijeniti kako za 20 godina ne bih gledao svoju djecu kako odlaze. Ne smijem razmišljati je li mi sada dobro ili nije. Nema natrag! Još nisam odradio ono zbog čega sam krenuo. Ako me netko uspije stopirati, znat ću da sam barem pokušao. Dokle god postoji nada, neću odustati. Izlazite li u 1. izbornoj jedinici na megdan Milanoviću i Plenkoviću? Ne mogu to potvrditi iako bih volio. U Mostu mi kažu da svatko od nas treba izaći tamo gdje znamo da ćemo odnijeti najveći broj mandata. To je ono što se broji. Meni ne bi trebalo biti u interesu moj osobni izazov, već mi Most treba biti na prvom mjestu. Složit ću se što god odluče. >> Tko će s kim poslije izbora? Opet borba za naklonost Bože Petrova 