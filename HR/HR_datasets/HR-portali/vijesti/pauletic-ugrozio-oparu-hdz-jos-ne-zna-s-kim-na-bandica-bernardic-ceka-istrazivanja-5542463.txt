Split je riješen, u Zagrebu se ništa ne zna - tako bi se nekako mogla sumirati priča o lokalnim izborima koji se održavaju u svibnju. Drugi najveći grad u Hrvatskoj, Split, već ima definirane kandidate za gradonačelnika iz svih važnijih političkih stranaka. Zasad ih je čak šest, a očekuju se i novi, dok s druge strane HDZ, SDP i Most još ne znaju koga kandidirati u Zagrebu. I tako će biti barem do veljače. U Splitu će se borba voditi između Andre Krstulovića Opare, HDZ-ova kandidata, SDP-ove kandidatkinje Aide Batarelo, zamjenice aktualnog gradonačelnika Ive Baldasara, koji ju je jučer i smijenio zbog te činjenice, Roberta Pauletića, koji će biti kandidat Mosta, Marijane Puljak, predsjednice stranke Pametno, Željka Keruma i Ive Baldasara. I bit će vrlo tijesno, što sada shvaćaju i u HDZ-u, u kojem su bili uvjereni da će Krstulović Opara lako do pobjede. - Donedavno smo bili uvjereni kako su nam, od četiri velika grada, najveće šanse u Splitu, gdje će naš kandidat biti Andro Krstulović Opara. No, sada su se i njemu smanjile šanse nakon što je Most najavio da u utrku ide s Pauletićem, a tu su još i Kerum, Batarelo, Puljak... Nisam više uvjeren da možemo dobiti Split - komentirao je jedan od članova HDZ-a. Zagreb je zato još velika nepoznanica, jer ni SDP ni HDZ ne znaju koga kandidirati, a Most bi trebao tu odluku donijeti nakon izbornog sabora u subotu, na kojem biraju tijela stranke. Kada je riječ o SDP-u, kažu nam izvori iz stranke, odluka o tome hoće li predsjednik stranke Davor Bernardić ući u tu utrku, znat će se nakon što dobiju rezultate ankete koju će raditi u Zagrebu. Naime, ako Bernardić bude dobro stajao u toj anketi, ako prestigne HNS-ovu kandidatkinju Anku Mrak-Taritaš ili ako barem bude blizu nje, onda će se kandidirati, a ako bude u većem zaostatku za njom, onda nema smisla da se kao šef SDP-a potroši na unaprijed izgubljenoj bitki za Zagreb. Tu je onda i opasnost da ni Mrak-Taritaš ni Bernardić ne uđu u drugi krug s aktualnim gradonačelnikom Milanom Bandićem jer bi se glasovi lijevog centra u prvom krugu raspršili na dvoje kandidata. Bernardić je, dakle, u velikim dilemama i problemima. S jedne strane, oni dobronamjerni u stranci savjetuju mu da ne ide ginuti za Zagreb, ali svjesni su da nemaju boljeg kandidata od njega kad se već inzistira na SDP-ovu čovjeku. To izričito traži zagrebačka organizacija, koja ne želi podržati Anku Mrak-Taritaš, pa je tako Davor Bernardić nedavno čak tražio od Ivana Vrdoljaka, predsjednika HNS-a, da ta stranka podrži njega za gradonačelnika i odrekne se Mrak-Taritaš. Premda je to Vrdoljaka zateklo pa mu nije odmah odgovorio, poslije je to javno demantirao i male su šanse da Mrak-Taritaš, koja je u kampanji mjesecima, na kraju odustane u korist Bernardića. Postoje i oni članovi Predsjedništva koji još zagovaraju suradnju s HNS-om u Zagrebu, a s tom bi se strankom trebao održati i drugi krug pregovora. - Ako doista ta anketa pokaže da Mrak-Taritaš ima, primjerice, 10 posto veću podršku od Bernardića, onda nema smisla ići u to i SDP bi trebao podržati HNS-ovu kandidatkinju, a mi bismo mogli dobiti predsjednika Skupštine, predsjednika Uprave Holdinga, dogradonačelnika. Ali, zagrebački SDP želi našeg kandidata i to će biti problem - govori jedan istaknuti član Predsjedništva SDP-a, koji ipak razumije motive zagrebačkih SDP-ovaca koji se boje HNS-a. - Nije ta logika bezveze. Kad HNS jednom negdje zasjedne, teško ga je rušiti. Pogledajte Međimurje, Varaždin, Dubrovnik. Uglavnom, mislim da će se odluka donijeti sredinom veljače - kaže ovaj član Predsjedništva. Ni HDZ, zapravo, još nema kandidata za Zagreb. - U vrhu stranke ne znaju koga bi uopće poslali u tu utrku i zato šef stranke Andrej Plenković oteže s objavljivanjem imena. Istina, razmatraju se neke opcije, ali kako sada stvari stoje, to bi na kraju ipak mogao biti šef zagrebačkog HDZ-a Andrija Mikulić - rekao nam je jedan od sugovornika iz HDZ-a. Dodaje da se u kuloarima spominje i ime Željka Reinera, ali da je, kako vrijeme prolazi, sve manje prostora za neko iznenađenje. - Malotko se voljan upustiti u tu bitku kad su nam šanse loše - komentira jedan istaknuti član HDZ-a. Ističe kako im je zbog toga važnija Skupština te da će se zato fokusirati na to da tamo postignu što bolje rezultate. - Tko drži Skupštinu, drži sve. Tu je velika šansa za nas - kaže naš sugovornik iz HDZ-a. Uvjeren je, kaže, da HDZ u Skupštini može dobiti dvanaest do trinaest mandata. HDZ-ovci ističu da će u Skupštini biti prilična gužva. Kažu kako onaj tko prijeđe pet posto automatski ima tri mandata, a procjenjuju da će proći HDZ, SDP, Bandić, Most, Mrak-Taritaš i HNS, Švaljek i HSLS te Živi zid. Za sada se čini da kampanju u Zagrebu ozbiljno vode samo aktualni gradonačelnik Milan Bandić i HNS-ova Anka Mrak-Taritaš, no i u HDZ-u i u SDP-u ističu da će se situacija i postoci potpore koji se vrte u raznim istraživanjima znatno promijeniti kada te dvije stranke objave svoje gradonačelničke kandidate. U HDZ-u kažu da do 3. veljače u središnjicu trebaju stići prijedlozi za kandidate za župane i gradonačelnike velikih gradova, a da će nakon toga biti objavljena imena. Šef HDZ-a Plenković, kako doznajemo, svojim je stranačkim kolegama rekao da će se smatrati pobjednikom lokalnih izbora ako osvoje barem jedan veliki grad, odnosno Split, i jednu županiju više nego što imaju sada. Most će pak svog kandidata objaviti nakon sabora u subotu, a u međuvremenu su imenovali povjerenike za sve veće gradove i županija, pa tako i za Zagreb, gdje novoustrojenu gradsku organizaciju vodi Antonio Pešut, menadžer poznate grupe S.A.R.S. i koautor njihove pjesme “Lutka”. Ovaj bivši organizator koncerata u KSET-u ipak neće biti njihov kandidat, a kako nam otkriva Nikola Grmoja, dopredsjednik Mosta, u igri su dva kandidata. - Imamo dva jaka kandidata i iza izbora ćemo javnosti predstaviti tko je naš konačni odabir. U Zagrebu smo ustrojili organizaciju kojoj je cilj kroz programske savjete napraviti program za grad, pripremiti stranku i kandidata za gradonačelnika za izbore te sastaviti listu za Skupštinu - kaže Grmoja. Cilj im je, ako već ne mogu pobijediti za gradonačelnika, sa svojom listom dobiti što više mjesta u Skupštini, a kako su na posljednjim parlamentarnim izborima osvojili 11 posto glasova, taj cilj je i ostvariv. - Pred građane izlazimo s programom u kojem ćemo upozoriti na loše upravljanje gradom i tražit ćemo njihovu podršku za promjene koje zagovaramo. Natjecat ćemo se argumentima i programom - kaže Grmoja.