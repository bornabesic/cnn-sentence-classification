Policajci naoružani do zuba. Izbezumljeni, naoružani čovjek koji s pištoljem u rukama hoda okolo te policajcima koji ga pokušavaju smiriti, nervoznu hodajući, dobacuje: – Učinio sam to zbog duga! Nikada nisam kažnjavan! Ubit ću se! Ili ću se ja ubiti ili ćete me vi ubiti! Trećeg izbor nema! Prijetio samoubojstvom Cijelu tu dramu, iz kolike-tolike sigurnosti svojih kuća promatrali su šokirani Šibenčani, svjesni da se nalaze u blizini čovjeka koji je prethodno tog dana ubio troje ljudi: Milku (70) i Hakiju (64) Keranovića te Ivana Bajića (65). A taj je čovjek Boris Luketa, za kojim je policija, u srijedu poslijepodne na širem području Šibenika organizirala opsežnu potragu. Nakon što Luketa lociran i okružen policijom, počeo je prijetiti samoubojstvom, a prijetnje je i ostvario, kada si je oko 1.30 iz pištolja ispalio hitac u usta. Policajci su ga u tome pokušali spriječiti uporabom elektrošokera, no nisu u tome uspjeli. Luketa je prevezen najprije u šibensku, a zatim u splitsku bolnicu gdje mu se liječnici i dalje bore za život. Policija je jučer nastavila s očevidom pokušavajući sklopiti kockice mozaika koji je doveo do trostrukog ubojstva. Službenih informacija o onom što se dogodilo nema puno, no neslužbeno se kao mogući motiv ubojstva spominje dug od 420.000 eura koje je Kemal Keranović, sin ubijenih supružnika, navodno bio dužan Luketi. Zbog tog duga šest se godina vodio sudski spor, koji je okončan nagodbom, no Luketa do svog novca nije došao. Prema jednoj, neslužbenoj verziji te priče, problem je bio što je Kemal Keranović dug s Luketom htio prebiti tako da mu ustupi neko svoje zemljište. Luketa se navodno s tim složio, no poludio je kada je shvatio da se na zemljište ne može upisati jer je pod sudskom blokadom zbog istrage koja se već nekoliko godina vodi u Sloveniji zbog malverzacija s kreditima Nove Kreditne banke Maribor. Ta je banka davala kredite za kupnju zemljišta po Dalmaciji, koja su malo nakon toga preprodavana po znatno višim cijenama. Navodno je jedno od takvih zemljišta bilo i ono Kemala Keranovića, a kada je u Sloveniji pokrenuta istraga, sva su sporna zemljišta sudski blokirana. Drži li ta verzija događaja vodu, znat će se nakon što policija završi svoj dio posla, a u međuvremenu je na policijskom ispitivanju završila još jedna osoba, koja je navodno bila s Luketom u vrijeme ubojstva. Je li u njemu sudjelovala, još nije poznato. Sam se javio policiji I dok policija obavlja svoj dio posla, dan nakon trostrukog ubojstva, po Brodarici se prepričava ono što se dogodilo. – Luketa je upao u njihovu obiteljsku kuću, Kemal je isto bio unutra, došlo je do svađe i navodno je Luketa unutra nešto rušio i tražio novac. Zašto i kako je povukao pištolj, zašto je pucao u Kemalove roditelje samo bog zna, kao i to kako se Kemal uspio spasiti bijegom – pričaju u Brodarici, gdje na obali s pogledom na Krapanj, Kemal ima vilu s apartmanima i kafićem u prizemlju, koji jučer nije radio. Keranović se u srijedu oko 19 sati sam javio policiji, a u to vrijeme Luketa je još bio u bijegu. Lociran je sat, dva kasnije. U cijeloj toj stravičnoj priči nije baš najjasnije kako je nastradao Ivan Bajić, bivši tjelohranitelj Zlatka Bagarića, ali i bivši član Gradskog poglavarstva Šibenika zadužen za turizam. Upućeniji Šibenčani kažu da je Bajić s Keranovićima bio povezan kumstvom te da je moguće kako su ga pozvali upomoć kada im je Luketa upao u kuću. – Nitko ne zna što je točno bilo, ali s obzirom na to da je Bajić nađen mrtav u svom autu ispred kuće Karanovićevih, vjerojatno je došao prekasno kada su već bili mrtvi, a Luketa je smaknuo i njega. Nije uspio ni izaći iz auta – kažu naši sugovornici. Susjedi Keranovića ne žele previše pričati o ubojstvu, no o ubijenim supružnicima imaju samo riječi hvale. Kažu da je Hakija radio u Vijaduktu, došao je graditi most, upoznao Milku, vjenčali su se i dobili troje djece. Jedno su vrijeme radili u Njemačkoj, stekli kapital i vratili se. Vrijedni, radišni i pošteni, a zašto i kako im je sin Kemal imao toliki dug, ne znaju. – Ova Kemalova kuća je trebala biti prodana u ovrsi prije nekoliko godina. Sud ju je prodavao najprije za 1,8 milijuna eura, a onda za 1,2 milijuna. Nitko je nije kupio – kažu mještani. Sudski spor između Lukete i Karanovića završen je nagodbom, pa se od dražbe odustalo.      Ljudi u Primoštenu, odakle je Luketa, ne mogu vjerovati da je njihov sumještanin ubojica. Kažu da mora da se osjećao prevarenim te da ga se za ovakav čin sigurno trebalo silno isprovocirati. – Prije mjesec dana u kafiću je govorio da ne zna što će, da imamo banana državu u kojoj ne možeš sudskim putem utjerati dug i da mu je pun kufer svega. On je bivši pomorac, novac je pametno uložio, ima veliku kuću i desetak apartmana u Primoštenu. Ima novca. Zašto je posudio toliki novac Keranoviću, ne znamo, ali uvjereni smo da nije kamatar, nema šanse – kažu Primoštenci koji poznaju Luketu.