Oni su Krila Oluje – bojnik Damir Barišić, vođa akrobatske skupine, satnik Ivan Anđić, natporučnik Goran Grgić, natporučnik Darko Belančić i poručnik Denis Živaljić u zrakoplovnoj bazi Zemunik promovirani su u srijedu kao nova postava akrobatske skupine Krila Oluje. Odlazak u Katar svojih kolega iz stare postave nisu komentirali, a na upit kako će oni reagirati na eventualnu nemoralnu ponudu, odgovarali su kako su isključivo koncentrirani na letenje i postavljene im zadaće. Svojim kolegama koji su napustili Krila Oluje zahvalili su na svemu i poželjeli im sreću. Nakon odlaska stare postave, novi piloti uspjeli su se uvježbati u samo dva mjeseca. Skupinu je uvježbao Damir Barišić, instruktor letenja i nekadašnji član Krila Oluje koji se u aeroskupinu vratio kako Hrvatska ne bi ostala bez ovih letača. Krila Oluje 5. kolovoza obilježit će deset godina, dosad su imali 107 nastupa u Hrvatskoj, ali i u 13 zemalja. Grupa je svrstana u sam vrh svjetskog akrobatskog letenja. – Zadovoljan sam i potencijalom i voljom pilota. U dva mjeseca oni su bili spremni napraviti gotovo kompletan program. Najteži elementi još će malo pričekati. Piloti su motivirani, a istina je da je odlazak kolega njima ranije otvorio prostor. Mi smo u posljednjih četiri do pet godina došli na svjetski nivo i zadaća je da dođemo što prije opet na taj nivo. Šesti član je upravo u programu obuke – rekao je vođa skupine Damir Barišić. Novi član skupine Denis Živaljić istaknuo je zadovoljstvo prezentacijom dijela programa za 2015. godinu i izvođenjem 18 atraktivnih manevara na međusobnoj udaljenosti aviona manjoj od dva metra, pri brzinama do 550 kilometara na sat... – Jako sam zadovoljan što smo savladali program. Svi su elementi zahtjevni i zahtijevaju puno pažnje i snage. Nisam imao strah, samo pozitivnu tremu, a najbitnije je povjerenje u kolege. Ne razmišljam o nemoralnoj ponudi, samo sam koncentriran na rad aeroskupine. Hrvatska ima pilota i nadam se da će ih imati još i više – rekao je Živaljić. >> Krila oluje u svibnju će opet nastupati kao ponos Hrvatske! 