Ministrica kulture Nina Obuljen Koržinek u radijskoj emisiji A sada Vlada osvrnula se na aferu u HAVC-u i istaknula kako su se u toj "nesretnoj situaciji" djelatnošću HAVC-a bavili ljudi koji malo ili ništa o toj djelatnosti znaju. – Došli su nadzori i uočene su neke nepravilnosti. U skladu s tim pripremili smo nacrt izmjene zakona gdje će se određeni problemi ispraviti, donesen je financijski plan kakav je bio potreban, deblokiralo se financiranje i sustav potpora i ušli smo u neko razdoblje koje ide u jako dobrom smjeru – kaže Obuljen, piše HRT. Komentirala je i krizu na knjižarskoj i nakladničkoj sceni. – Gubici, u ovom trenutku akumulirani u nakladništvu, zbog krize dva velika distribucijska kanala su veliki i novčani, no postoji i problem povlačenja knjiga koje se nemaju gdje distribuirati – rekla je Obuljen. Što se tiče promjena na HRT-u istaknula je kako će do promjena doći kada se budu otvarali svi zakoni o medijima. – Što se tiče same situacije na HRT-u mislim da pažnju treba staviti na raspravu o ugovoru - temeljnom dokumentu koji definira sadržaj javne usluge, svega onoga što će HRT prikazivati i emitirati javnosti kroz različite i nove platforme – rekla je ona.