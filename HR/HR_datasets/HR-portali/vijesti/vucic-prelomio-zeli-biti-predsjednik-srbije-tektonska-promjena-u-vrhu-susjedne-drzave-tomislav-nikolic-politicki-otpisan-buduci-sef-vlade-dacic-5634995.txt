Aleksandar Vučić bit će kandidat Srpske napredne stranke na predsjedničkim izborima, javlja RTS. Sadašnji premijer tako je odlučio krenuti u utrku za predsjednika države, što u prijevodu znači da je sadašnji predsjednik, Tomislav Nikolić, otpisan. Zasad nije jasno je li plan da se istovremeno s predsjedničkima raspišu i prijevremeni parlamentarni izbori ili će Vučić jednostavno delegirati premijersku funkciju nekom svom odabraniku kojega bi potvrdila postojeća parlamentarna većina. Blic je izvijestio da bi, u slučaju da Vučić krene u utrku za šefa države, najizgledniji kandidat za njegova nasljednika na mjestu premijera bio trenutni šef diplomacije Ivica Dačić. Sam Tomislav Nikolić u utorak je izjavio da se nema namjeru natjecati za šefa države ako Vučić odabere biti kandidat svoje stranke. Ranije se u srpskim medijima spominjalo da mu je želja kao svojevrsnu utjehu dobiti mjesto ambasadora u Rusiji, no nije jasno koliko je ta ideja izvjesna ili ostvariva. U priopćenju nakon sjednice navodi se da Predsjedništvo SNS-a predlaže Glavnom odboru stranke da za predsjednika Republike Srbije, kao svog kandidata, istakne Aleksandra Vučića. "Predsjednik Srpske napredne stranke Aleksandar Vučić obvezuje se da u najboljoj vjeri nastavi razgovore sa sadašnjim predsjednikom Republike, Tomislavom Nikolićem, i pokuša osigurati puno državno jedinstvo svih odgovornih faktora u Republici Srbiji, u namjeri da se Srbija obrani od snaga prošlosti i osigura njezin napredak”, kaže se u priopćenju. “Predsjednik SNS-a Aleksandar Vučić dužan je razgovarati sa svim partnerima SNS-a i pokušati osigurati široku narodnu podršku za pobjedu na predstojećim izborima", dodaje se. Sjednica Glavnog odbora SNS-a na kojoj će biti donesena konačna odluka zakazana je za petak, 17. veljače. Odluku da se kandidira za predsjednika Srbije, Vučić je, prema pisanju medija, donio na temelju istraživanja javnog mišljenja koja pokazuju da bi on sve ostale kandidate za tu dužnost mogao pobijediti već  u prvom izbornom krugu. Tom odlukom najvišeg tijela SNS-a razriješena je dilema hoće li ta stranka stati iza kandidature dosadašnjeg srbijanskog predsjednika Tomislava Nikolića. Ranije je Nikolić rekao da će danas ili sutra od Vučića čuti tko će biti kandidat njihove stranke na predsjedničkim izborima te je opovrgnuo medijska nagađanja da neće s njime surađivati odluči li se Vučić kandidirati. Nikolićev mandat  istječe 31. svibnja, a izbori za predsjednika moraju biti raspisani 90 dana prije tog roka. Prema najavama, izbori za predsjednika Srbije održat će se drugog tjedna u travnju, odnosno 9. travnja.