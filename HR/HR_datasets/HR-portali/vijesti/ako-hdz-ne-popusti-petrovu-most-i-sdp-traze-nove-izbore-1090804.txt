Lider Mosta i potpredsjednik Vlade Božo Petrov, okružen svim Mostovim ministrima i zastupnicima, poslao je jučer kristalno jasnu poruku HDZ-u – nema nikakvog preslagivanja Vlade ni rušenja premijera Tihomira Oreškovića. Odnosno, Petrov je apelirao na partnere iz HDZ-a da “urazume” svog stranačkog šefa Tomislava Karamarka da odstupi iz Vlade kako bi Vlada Orešković – HDZ – Most nastavila dalje, jer inače – Hrvatskoj slijede novi izbori. Žao im je! – Most neće sudjelovati u preslagivanju Vlade, ako je gospodin Karamarko odluči rušiti, Most neće sudjelovati u preslagivanju i za nas su opcija izbori. Most ima svoj stav od samoga početka, uvijek je isti, mi zaista pozivamo na političku odgovornost sve one osobe koje sudjeluju u izvršnoj vlasti i nadamo se da će u ovom kratkom vremenu koje je ostalo pokazati da je svima stalo da se održi Vlada i da će na kraju povjerenje koje su dobili od svojih birača opravdati. Nama je iskreno žao zbog svega ovog što se događa, zaista se nadam da će se i s druge strane pokazati razum i odgovornost – poručio je Petrov. Ionako oštru i odrješitu izjavu Petrova jučer poslijepodne dodatno je “zasolio” šef Kluba zastupnika Mosta Miroslav Šimić. – Most veže svoju sudbinu uz ostanak cijele Vlade, a rušenje Oreškovića rušenje je cijele Vlade, a kako je Petrov rekao, mi ne namjeravamo sudjelovati ni u kakvim preslagivanjima. Imamo različite opcije o kojima razmišljamo, a jedna od njih je i samoraspuštanje Sabora. Tu odluku još nismo donijeli, ali i o njoj razmišljamo – rekao je Šimić. Upitan je li Most HDZ-u dao ikakav rok (do kada moraju Karamarka povući iz Vlade i povući zahtjev za izglasavanje opoziva premijeru), Šimić je odgovorio da je očito da im vrijeme samo diktira tempo donošenja konačne odluke i da će je Most relativno brzo donijeti. Zaključno, Most je svojim partnerima u Vladi još jednom poručio da nema problem s HDZ-om, nego samo s Karamarkom. Ne postoji mogućnost, tvrdi, da Most odustane od stava da će glasovati za opoziv Karamarka, čak ni u slučaju da HDZ odustane od opoziva premijera. S druge strane, podsjeća, Petrov je rekao da je spreman napustiti Vladu, ako to bude uvjet za njezin opstanak, ali samo ako ode i Karamarko. – Osobno imam drukčije mišljenje, ali slažem se s Petrovom da sam bira svoju sudbinu. A to je da je on spreman, iako ne vidim nikakav krimen, ako to znači stabilizaciju ove Vlade, iz nje otići – zaključio je Šimić. Ne dođe li do velikog preokreta u stavu Mosta, a što nakon jučerašnjih izjava više nije realna opcija, te ako šef HDZ-a ne ode iz Vlade i povuče zahtjev za rušenje Oreškovića, Hrvatska juri prema novim izborima. Nakon izjave Bože Petrova u SDP-u su uvjereni upravo u takav scenarij. Petrov je, kažu, HDZ-u dao samo dvije opcije – Karamarko odlazi, Orešković ostaje ili idu novi izbori. Prešla se granica – Ovo je bila ponuda uzmi ili ostavi – ili će Karamarko otići ili idemo na nove izbore – kaže jedan visokopozicionirani SDP-ovac. Novi su izbori, dodaje, zbog toga pitanje dana jer ne vidi načina kako bi HDZ, nakon svega, pristao na ovakvu ucjenu Mosta. – Sve je moguće u teoriji, ali nakon toga više nitko nikada u HDZ-u ne bi mogao reći da su oni najjača, najveća stranka koju se ne da ucjenjivati. Prešla se granica – kaže naš izvor iz SDP-a. I naš drugi sugovornik iz SDP-a drži da je nemoguće da HDZ potpuno reterira i pristane na ovaj zadnji Mostov uvjet. – Šanse da Karamarko ode, a sve ostalo ostane, isto su ravne nuli. Uopće nije bitno što govore europarlamentarci HDZ-a. Bitni su saborski zastupnici HDZ-a, a njih je za ruku u Sabor uveo upravo Karamarko – kaže naš izvor. Neki iz vodstva SDP-a sve su uvjereniji da Petrov zapravo i želi nove izbore, s Tihomirom Oreškovićem na svojim listama, ali ne želi biti taj koji će biti kriv za njih i to prepušta HDZ-u. – Rejting im raste, s Oreškovićem su sigurno na deset posto do izbora. Osim toga, u prednosti su u odnosu na Živi zid jer imaju profilirane ljude – kaže naš izvor. I dok u SDP-u vole davati savjete kako bi se Most sada trebao ponašati, pitanja o eventualnoj suradnji koja bi ih nakon novih izbora čekala s istim tim Mostom u SDP-u najradije izbjegavaju uz opasku da su to hipotetska pitanja. Ali jasno je da su u stranci s Iblerova odlučili Most ne napadati i da im se šalju pomirljive poruke jer su očito svjesni da će ih, u slučaju tih novih izbora, opet čekati mukotrpni pregovori upravo s ekipom iz Smičiklasove. Ili sa Živim zidom, ali o tome tek ne žele ni razmišljati.  Povjerenstvo za odlučivanje o sukobu interesa vjerojatno će idući tjedan donijeti konačnu odluku je li prvi potpredsjednik Vlade Tomislav Karamarko bio u sukobu interesa ili nije. Kako neslužbeno doznajemo u Povjerenstvu, već u petak bi mogao biti objavljen datum održavanja i dnevni red javne sjednice na kojoj će biti objavljena konačna odluka. Doznajemo i kako Povjerenstvo sada ima dovoljno materijala za donošenje konačne odluke, što znači da je Tomislav Karamarko očito dostavio dopunu svog očitovanja o slučaju Konzultantica. Povjerenstvo za odlučivanje o sukobu interesa pokrenulo je 18. svibnja postupak u slučaju Tomislava Karamarka nakon objave podataka o poslovnom odnosu između Karamarkove supruge i njegova prijatelja Josipa Petrovića, lobist MOL-a. (Petra Maretić Žonja)      Hrvatski laburisti u saborsku su proceduru jučer uputili zahtjev za raspuštanje Sabora radi raspisivanja prijevremenih izbora. U tome ih podržavaju i SDP, HNS, HSU, IDS, HSS, HDSSB, SDSS i Radimir Čačić, Klub nacionalnih manjina na čelu s Furijem Radinom, nezavisni Stipe Petrina, Ivan Vilibor Sinčić iz Živog zida. Ako se tome pridruži i Most, koji još razmišlja, prema nekoj računici, čak bi 81 zastupnik to podržao iako je moguće da ih bude i više jer se još nisu svi izjasnili. Ključni problem ovog prijedloga za raspuštanje Sabora jest što se tretira kao prijedlog zakona, što znači da ga predsjednik Sabora, nakon što ga uvrsti na dnevni red, može držati na dnu, pa i do kraja mandata, kad god on bio. Nema propisanih rokova u kojima bi se ovaj zahtjev morao raspraviti i izglasati. – Odgovornost svih nas u Saboru leži u činjenici da moramo reagirati i djelovati i jedino što možemo napraviti jest raspuštanje Sabora, izvanredni izbori na kojima ćemo dati građanima mogućnost da ponovno izaberu. Nadam se da će nam ovo iskustvo biti zrno mudrosti koje nam neće dopustiti da radimo iste greške i nasjedamo na iste priče kao prije nekoliko mjeseci – poručila je Nansi Tireli iz Laburista. (Tea Romić)      