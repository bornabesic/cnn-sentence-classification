Krunoslav Katičić, kandidat za zamjenika gradonačelničkog kandidata Drage Prgometa, rekao je da će gradskom imovinom upravljati po načelu dobrog i savjesnog gospodarstvenika. Fokus će biti na reaktivaciji svih neiskorištenih poslovnih prostora i stanova koje ćemo dodjeljivati po potrebama svakog građanina. Katičić je u Prgometovom timu zadužen za upravljanje gradskom imovinom, a inače je državni tajnik u Ministarstvu državne imovine. Imate li informacija o vlasništvu Grada Zagreba – s koliko stanova i poslovnih prostora Grad raspolaže?  Teško je znati točan broj nekretnina u vlasništvu Grada Zagreba budući da ne postoji registar imovine, a koji će naš kandidat Drago Prgomet uspostaviti kada postane gradonačelnik. Prema podacima  iz više javno dostupnih izvora i evidencija, Grad se vodi kao vlasnik 5199 stanova i 2293 poslovna prostora te 1840 garaža i garažnih mjesta. U pogledu zemljišta, kako građevinskog tako i drugih oblika zemljišta, teško je procijeniti zbog brojnih postupaka koji se vode po Zakonu o povratu oduzete imovine za vrijeme jugokomunističke vladavine. Sve je više praznih gradskih prostora, kako ih aktivirati? Gdje vidite prostor za najveći pomak? Najveći pomak je moguć, kako je to navedeno u našem predizbornom program, u reaktivaciji poslovnih prostora. Svaki građanin Grada Zagreba vidi brojne zapuštene poslovne prostore, i to u raznim dijelovima grada. Reaktivacijom samo tih poslovnih prostora, bez druge imovine, moguće je bez velikih ulaganja iz gradskog proračuna stvarati novu vrijednost. Ta nova vrijednost bila bi izravna korist koja bi se ostvarivala od zakupa ili najma, dok bi se neizravna korist ostvarivala korištenjem drugih usluga koje se vežu uz te nekretnine.   Može li Grad s tim resursima pomoći mladima? Mladi i mlade obitelji svakako su u fokusu naše stranke i našeg kandidata. Stoga ćemo upravo toj populaciji omogućiti najam stanova u vlasništvu Grada, i to u svim Gradskim četvrtima i kvartovima, a ne samo u tzv. POS-ovim stanovima. Na taj način ćemo, pored zadovoljavanja potreba mladih i mladih obitelji, razvijati sve dijelove grada, što je također jedno od naših predizbornih obećanja - razvijati policentričnost, kojom se osiguravaju gradske četvrti, kao i svi drugi sadržaji u svim kvartovima.   Spominjali ste mjere za poduzetnike, o čemu točno je riječ? Što se tiče razvoja poduzetništva, upravo kroz dodijelu poslovnih prostora poduzetnicima, i to u svim oblicima, dat će se novi zamah razvoju tih gradskih područja. Posebnu brigu i programe prilagodit ćemo poduzetnicima za prvi poduzetnički pothvat, samozapošljavanje ili razvoj postojećeg obrta. Da bi se to ravnomjerno moglo ostvarivati, treba postojati jasan dokument iz kojeg će biti vidljivo koje djelatnosti će se poticati u pojedinim gradskim četvrtima ili kvartovima. Po tom načelu predvidljivosti svaki poduzetnik će imati dodatnu sigurnost da će dodijeljeni poslovni prostoir moći koristiti dostatno kako bi mogli rentabilno raditi i zapošljavati i nove radnike. Što građani mogu očekivati u segmentu povrata imovine? Povrat imovine oduzete za vrijeme jugokomunističke vladavine jedan je od gorućih pitanja ne samo grada Zagreba, nego i svih jedinica lokalne samouprave i uprave. U tom pogledu mogu se napraviti brojni koraci koji će rezultirati jasnijim i vidljivim pomacima. Možemo obećati da ćemo većinu zahtjeva po tom Zakonu okončati do kraja mandata, jer smatramo kako je dvadeset godina nakon donošenja tog Zakona doista nastupilo vrijeme da se taj dio završi na dobrobit svih naših sugrađana. Razrješenje tih postupaka dodatno će stvoriti preduvjete za oživljavanje tržišta nekretnina i razvoj poduzetništva. 