Slovenski ministar poljoprivrede Dejan Židan oštro je u srijedu reagirao na neslužbene najave da će Europska komisija (EK) uskoro predložiti kompromisno rješenje u sporu oko vina teran, koji u zadnje vrijeme ugrožava inače dobru suradnju Hrvatske i Slovenije u poljoprivredi. – Ako je to točno, cijela će Slovenija biti ogorčena, jer Hrvatska svojim teranom krši europska pravila, a mi ih branimo. Ako se to dogodi, past će ugled Europske unije u Sloveniji – kazao je Židan za Slovenski radio, dodavši da je nije isključena tužba Slovenije protiv EK i da je takvo stajalište cijelog slovenskog političkog vodstva koje će odlučno reagirati. Židan je kazao da u idućem razdoblju planira sastanke s europskim povjerenikom za poljoprivredu Philom Hoganom i drugim europskim kolegama, pri čemu će braniti slovenske interese i slovenski kraški teran. – Bit ću vrlo razočaran dopusti li se Hrvatskoj izuzetak u korištenju zaštićenog naziva vina teran i upotrijebit ćemo sva pravna sredstva za zaštitu slovenskih proizvođača – kazao je Židan u izjavi za Slovensku tiskovnu agenciju STA. Pozivajući se na neimenovane izvore u Bruxellesu, slovenski su nacionalni mediji u srijedu objavili da je EK Hrvatsku zamolio da privremeno pričeka s prihvaćanjem novog zakona kojim bi u Hrvatskoj bilo dopušteno na bocama s vinom uz naziv vina na naljepnici istaknuti i sortu grožđa od koje je proizvedeno te da je Bruxelles nezadovoljan što Ljubljana i Zagreb u dvije godine nisu postigli rješenje za bilateralni spor, kao i da će pokrenuti postupak kako bi se on riješio kompromisom kojim bi mogle biti zadovoljne obje strane. To rješenje navodno predviđa da bi na bocama s hrvatskim teranom pisalo "hrvatska Istra", a manjim slovima "teran", kako bi konzumenti mogli razlučiti između terana iz slovenskog primorja koji se proizvodi od sorte refošk i hrvatskog vina teran iz Istre koji nastaje od sorte teran. Slovenija na to dosad nije pristajala te je tražila zabranu prodaje terana iz Hrvatske na području Europske unije, ali i na hrvatskom tržištu. Kako navode slovenski mediji, Europska komisija navodno pokušava naći rješenje koje je Sloveniji omogućilo da proizvodi slovensko vino frankovka, iako se ono proizvodi i prodaje pod tim imenom i u drugim državama srednje i mediteranske Europe, a slično je i sa slovenskim vrstama šampanjca i burgundca. >> Čija je 'zlevanka', hrvatska ili slovenska? 