Hrvatski radio Vukovar (HRV) danas realizira program posvećen uredniku i novinaru toga radija Siniši Glavaševiću, ubijenom na Ovčari 19. studenoga 1991. godine. Riječ je o posebnom programu pod nazivom „GLAS KOJI NE ŠUTI – Glas koji se čuje“ tijekom kojega se, od 00 do 24 sata  emitiraju emisije i prilozi o Siniši Glavaševiću, ratnoj novinarskoj i tehničkoj ekipi HRV-a, nastanku HRV-a te brojnim drugim temama vezanim uz djelovanje te radijske postaje na početku i tijekom agresije na Vukovar 1991. Tijekom Domovinskog rata Siniša Glavašević bio je urednik Hrvatskog radija u Vukovaru i ratni izvjestitelj. Nakon sloma obrane grada, odveden je 19. studenoga 1991. iz vukovarske bolnice i gubi mu se trag. Ekshumiran je 1996. godine iz masovne grobnice Ovčare i identificiran, tako da se pretpostavlja da je ubijen i pokopan na Ovčari istog dana kad je odveden. Matica hrvatska u Zagrebu posmrtno mu je 1992. godine objavila „Priče iz Vukovara“, zbirku priča o temeljnim ljudskim vrijednostima koje je čitao slušateljima radija u opkoljenome gradu.  Osim Siniše Glavaševića, u agresiji na Vukovar 1991. poginuli su i djelatnici HRV-a Stjepan Penić, Vladimir Levar, Branko Polovina i Zdenko Purgar. >> Bojan Glavašević: Odvratne su stvari govorili o meni, ocu i obitelji, a Glasnović potiče i na nasilje