Foto: Facebook/Index DANAS se opet održala manifestacija Hod za život.  Oko 15.000 ljudi okupilo se u subotu u Zagrebu u "Hodu za život" na Trgu dr. Franje Tuđmana, odakle su u povorci prošetali do Trga bana Jelačića uz poruku da treba štititi život od začeća do prirodne smrti.   >> 15.000 ljudi na Hodu za život, prosvjednice tijelima blokirale povorku, policija ih strpala u maricu  Među njima je bila i hrvatska zastupnica u Europskom parlamentu, Marijana Petir. Nije neočekivano da će na ovakvom skupu biti netko tko je proglašen homofobom desetljeća, međutim osoba koja nas predstavlja u Europi sad se pojavila i fotografirala s osuđenim ratnim zločincem, Darijom Kordićem, koji je nedavno otkrio vjeru.  Objavila je fotografije na svom Facebook profilu, na kojima se grli s Kordićem uz oznaku "feeling blessed".     Homofob desetljeća  Blagoslovljena Marijana Petir imala je mnoštvo ispada koje su joj donijele titulu homofoba desetljeća:   "Kao što oni koji vole odlaziti na nudističku plažu ne hodaju goli po gradu jer znaju da to nije primjereno i u skladu s neki uzusima, isto tako kada je riječ o homoseksualnosti potpuno je jasno da je riječ o okolnosti koju pojedinci mogu kontrolirati ako žele".   "Homoseksualni odnos se protivi naravnom zakonu jer dijete je najsavršeniji čin ljubavi, a dva muškarca ga ne mogu donijeti na svijet".   "Ne može manjina indoktrinirati svoj sustav vrijednosti većini".  "Ponašanje homoseksualaca u nekim slučajevima prelazi u agresiju".  "Normalna i ljudska potreba svakog čovjeka je da bude roditelj. I to je sasvim normalno".  "Riječ je o sklonosti, to nije nešto što je urođeno. Ne postoji gen za homoseksualnost".  "Sramiti se trebaju ipak oni koji javno obznanjuju s kim spavaju i šire govor mržnje prema svima koji misle drugačije od njih. Osim što takvo ponašanje pokazuje nedostatak kućnog odgoja, riječ je i o evidentnom nedostatku samopoštovanja".  "Ja se zalažem da svi imaju jednaka ljudska prava, dok se oni zalažu za to da samo oni imaju prava kao manjina, a nama kako bude".   "Križ je izraz moje vjere i nosim ga oko vrata otkad znam za sebe. Neće mi ga razni licemjeri i farizeji, a posebno ne kršćanofobi, skidati s vrata".    Osuđeni ratni zločinac  Podsjetimo, ratni zločinac Dario Kordić, između ostalog, odgovoran je i proglašen krivim za ratni zločin u selu Ahmići u BiH, gdje su pripadnici HVO-a 16. travnja 1993. godine izvršili zločin protiv čovječnosti. Bio je to najveći pokolj u sukobu Bošnjaka i Hrvata.  Kordića je Međunarodni kazneni sud za bivšu Jugoslaviju (ICTY) osudio na 25 godina zatvora, proglasivši ga odgovornim po zapovjednoj odgovornosti za pokolj 116 bošnjačkih civila u selu Ahmići, među kojima i 11 djece - uključujući i tromjesečnu bebu. Pušten je na slobodu nakon što je u austrijskom zatvoru odslužio dvije trećine kazne.  Nakon puštanja na slobodu priređen mu je doček u zračnoj luci. Kordić je posebno blizak s kontroverznim sisačkim biskupom Vladom Košićem.  Kordić, osuđen za pokolj 116 civila među kojima je najmlađe dijete imalo tek tri mjeseca, protivi se abortusu pa ga se i prošle godine moglo vidjeti na "Hodu za život" Željke Markić.