Foto: Index  NIKAD teže nije bilo Milanu Bandiću osvojiti gradonačelničko mjesto. Ni kada je smicalicama u prošlom tisućljeću lomio HDZ-ovu većinu, ni kada ga je Zoran Milanović svim silama želio spriječiti da ide po još jedan mandat, ni kada je prvi put 2013. godine sam osvojio mandat.   Uspio je sa samo 16 tisuća glasova prednosti pobijediti Anku Mrak Taritaš i tako ostati na čelu Zagreba. Pobjedu, tijesnu, ali ipak pobjedu njegovi operativci potpuno ozbiljno pripisuju dvojici ljudi.  "Kad vidim Vrdoljaka i Ferenčaka pitat ću ih: "Dečki što pijete? Ma ne, pitat ću ih treba li im prenamijeniti neko zemljište u Zagrebu", euforično, ali sasvim ozbiljno rekao je jedan od Bandićevih najaktivnijih operativaca.   Posljednjih dana kampanje nisu u Bandićevim krugovima bili sigurni u pobjedu. Nisu računali ni na glasove HDZ-ovaca koji su u Zagrebu u potpuno rasulu. S druge pak strane, "Zagreb je naš" odrađivao je ozbiljan posao za Anku Mrak Taritaš. Zapravo, činili su sve ono što se očekivalo da joj s puno jačom infrastrukturom odradi SDP. No, SDP je u još goroj situaciji nego zagrebački HDZ.  Vrdoljak - Bandićev spasitelj  A, onda se kao spasitelj pojavio predsjednik HNS-a Ivan Vrdoljak i njegova ljubavna afera s HDZ-om. Šef Narodnjaka učinio je sve što je mogao da uništi kampanju Anke Mrak Taritaš podgrijavajući priče o koaliciji s HDZ-om i ulasku u Plenkovićevu Vladu.  "Bilo nas je strah da Anka u posljednji trenutak javno ne podere iskaznicu HNS-a. Da je to napravila bili bismo gotovi. Ovo je bilo puno gušće nego što se sada čini", priznaje Bandićev suradnik koji javno mora govoriti da je oduvijek znao da će Bandić pobijediti. Po njemu takav bi potez protukandidatkinju pretvorio u žrtvu pokvarenih političara i heroinu koja se bori sama protiv svih.   No, ona to nije napravila i vrlo tijesno je izgubila. Bandiću je bila bliže nego itko drugi i zahvaljujući vlastitom šefu izgubila. Dubrovački HNS-ovac Andro Vlahušić već je zatražio da se smijeni Vrdoljaka. Ako ga i smijene i izbace iz stranke uvijek mu ostaje vrijedna utjeha da od Bandića može tražiti što god želi.