Svjetske burze drastično su pale u noći s utorka na srijedu nakon što su rani rezultati američkih izbora pokazali da je Donald Trump neočekivano prešao u vodstvo, piše Washington Post. Indeks Dow Jones u terminskoj je trgovini u jednom trenutku pao više od 750 bodova, Standard & Poor’s 500 je potonuo za 63 boda, dok je Nasdaq pao za više od 100 bodova. Procijenjena buduća vrijednost burze pala je za maksimum od 5% i prema S&P-u i prema Dow Jonesu. Analitičari za današnje trgovanje očekuju gori pad od onog u studenom 2008. kada je počela financijska kriza. Japanski Nikkei pao za 800 bodova, odnosno 5,39 posto, dok je Hang seng u Hong Kongu pao za 750 bodova, odnosno oko 3,3 posto, a meksička valuta peso pala je na najnižu razinu u zadnjih osam godina. Trump je tijekom kampanje slao jasnu antiglobalizacijsku poruku koja se protivi trgovinskim sporazumima te je također obećao da će prema Meksiku napraviti zid kako ilegalni imigranti ne bi mogli ulaziti u državu. - Ovo je ludnica. Istraživači javnog mnijenja trebali bi uzeti kolektivni godišnji, zapravo svima do jednoga bi trebali dati otkaz. Burze za ovo nisu bile pripremljene, izjavio je burzovni analitičat tvrtke IG Markets Chris Weston. >>Izvoznici: Clinton ili Trump? Svejedno! >>Šoumen ili žena, prevrat ili kontinuitet