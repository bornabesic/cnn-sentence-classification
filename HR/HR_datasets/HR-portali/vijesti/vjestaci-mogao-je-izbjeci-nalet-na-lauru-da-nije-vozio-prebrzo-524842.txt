Samo prema oštećenjima na vozilu, iako su ona bila iznimno velika za tijelo mase od tek oko 50 kilograma, nije moguće utvrditi brzinu naleta, međutim naletnu brzinu utvrdio sam na temelju drugih materijalnih tragova, prije svega položaja na koje je tijelo odbačeno, kazao je prometni vještak Srećko Hlišć, koji je utvrdio da je Dino Pleša (24) 30. rujna 2015. godine nešto prije 22 sata na Branimirovoj cesti u Zagrebu naletio na Lauru Vidaković (14) i usmrtio je. Pleša je optužen da je kršeći brzinom većom od dopuštene i pod utjecajem alkohola izazvao prometnu nesreću sa smrtnom posljedicom, ali i da je spriječio dokazivanje jer se nakon naleta vratio na mjesto nesreće kako bi pokupio otpalu registarsku pločicu. Na Općinskom kaznenom sudu u Zagrebu sude i njegovim prijateljima Denisu Levickom (24) i Damiru Egrediji (22) jer nisu prijavili kazneno djelo, već su se vlakom vratili kući u Dugo Selo kao da se ništa nije dogodilo. Prometni vještak kazao je i da postoje tri moguća scenarija kako je Pleša mogao izbjeći nalet na pješakinju koja je neoprezno pretrčavala Branimirovu cestu. - Prva mogućnost bi bila da je vozač vozio ispod 30 km/h jer onda bi se pravovremenim kočenjem uspio zaustaviti ispred mjesta gdje je bila pješakinja. U drugoj varijanti, da je brzina vozila bila 51 km/h vozač ne bi morao kočiti jer bi pješakinja izašla iz putanje kretanja tako da bi vozilo prošlo lijevom trakom iza njezinih leđa. U trećoj varijanti položaj pješakinje je nebitan jer bi pješakinja ponovno izašla izvan putanje vozila da je vozač vozio brzinom ne većom od 70 km/h. Da je brzina vozila bila ograničenja prometnim znakom na tom dijelu ceste, a koje iznosi 60 km/h pješakinja bi pretrčala cestu ispred vozila i do naleta ne bi došlo -  objasnio je Hlišć.  Sudsko-medicinska vještakinja dr. Vedrana Petrovečki, koja je s vještakom Hlišćem radila kombinirano vještačenje rekla je da ozljede koje je zadobila preminula pješakinja nastaju pri minimalnim brzinama od 60 km/h. - Istina je da kod pješakinje izostaju neke ozljede do kojih obično dolazi pri brzinama većim od 90 km/h, kao primjerice amputacije noge. U ovom slučaju, ne može se gledati na jednu izoliranu ozljedu koja je izostala već je bitan opseg svih ozljeda na tijelu - objasnila je Petrovečki te dodala da se slaže s mišljenjem prometnog vještaka da bi ozljede kakve je imala maloljetna Laura mogle nastati pri brzini naleta od 91 km/h.  Na sudu su pregledavali i snimku nadzorne kamere s benzinske postaje na Branimirovoj na kojoj se u gornjem, desnom kutu u 21.56 sati u kadru pojavljuju noge djevojke. Na snimci se vidi kako biciklist i dvije pješakinje prilaze tijelu, a zatim odlaze do benzinske, vjerojatno po pomoć, kao i automobili koji prolaze kroz benzinsku kako bi izbjegli mjesto naleta. Nitko od njih nije prilazio tijelu, niti ga pomjerao do dolaska Hitne. Na sljedećem će ročištu mladići, koji su se izjasnili da se ne osjećaju krivima, iznositi svoje obrane 