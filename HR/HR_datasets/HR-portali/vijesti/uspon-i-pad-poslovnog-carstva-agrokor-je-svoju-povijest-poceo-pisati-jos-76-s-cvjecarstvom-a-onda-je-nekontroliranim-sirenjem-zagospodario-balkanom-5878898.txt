Agrokor je svoju povijest počeo pisati 1976. kao tvrtka za proizvodnju cvijeća i cvjetnih sadnica, a 40 godina nakon toga širi se u niz djelatnosti kojima je teško pronaći kraj. Upravo su megalomansko širenje i širok spektar djelatnosti to što je na kraju prouzročilo krah sustava. Prema podacima iz godišnjeg izvješća za 2015. godinu, u Agrokorovu portfelju nalazi se više od 60 tvrtki koje posluju na tržištima pet država regije. Agrokorov koncern podijeljen je u tri poslovne grupe. Maloprodaju, koja ujedno čini najveći dio poslovanja, točnije oko 80 posto. U maloprodajnom segmentu najveća tvrtka je Konzum, kao i najveći slovenski trgovački lanac Mercator te najveći maloprodajni lanac kioska Tisak. Druga grupa odnosi se na hranu i poljoprivredu, na što otpada oko 17 posto poslovanja. Područje hrane odnosi se na djelatnosti ulja, margarina, sladoleda, zamrznute hrane, vode, pića, mesa te poljoprivrede. Njime se bave tvrtke poput Agrolagune, Belja, Jamnice, Leda, PIK Vrbovca, Solane Pag, Zvijezde i drugih. Ono što je na kraju uznemirilo investitore i kreditore je širenje Agrokora izvan njegovih temeljnih djelatnosti, umjesto fokusiranja na maloprodaju i proizvodnju hrane. U zdravstvu je prisutan s privatnom Poliklinikom Aviva, koja je 2015. godine u sklopu prodajnih mjesta Konzuma pokušala provesti obavljanje laboratorijskih pretraga, čemu je nakraj stala inspekcija Ministarstva zdravlja. Agrokor je u turizam zakoračio 2012. stjecanjem udjela u turističkoj agenciji Gulliver Travel, a potom i osnivanjem Karisma Hotels Adriatica, zajedno s Karisma Resorts Internationalom i TUI Travelom. Koncern se proširio i u područje IT tehnologija, pa je tako 2010. osnovao mStart, specijaliziranu IT tvrtku zaslužnu za stvaranje Agrokorova web-shopa domaćih i stranih brendova Abrakadabra. Godine 2013. Agrokor je ušao i u građevinski biznis, kada je kroz predstečajnu nagodbu preuzeo tvrtku Projektgradnja iz Slavonskog Broda koja je do tada radila na projektima farmi Belja. Agrokorova hobotnica početkom godine počela se rješavati tvrtki iz netemeljnih djelatnosti koje su ga financijski opterećivale, pa je tako Konzumov drogerijski lanac Kozmo ponovno prodan, i to ovaj put njemačkom Mülleru. Tiskova tvrtka za zbrinjavanje industrijskog otpada, E-kolektor, otišla je u ruke grupacije Energia naturalis Pavla Vujnovca. Agrokorov profil- U Agrokorovu portfelju nalazi se 61 tvrtka koje posluju u Hrvatskoj, Sloveniji, BiH, Srbiji i C. Gori. - Zapošljava 60.000 ljudi, od kojih se 40.000 nalazi u RH - Izravno utječe na dva do tri posto hrvatskog BDP-a - Maloprodaj broji 27 tvrtki poput Konzuma i Tiska, što čini 80 posto poslovanaj koncerna - Druga grupa odnosi se na hranu i poljoprivredu na što otpada oko 17 posto poslovanja  Konzum godišnje donosi 15 milijardi kuna prihoda