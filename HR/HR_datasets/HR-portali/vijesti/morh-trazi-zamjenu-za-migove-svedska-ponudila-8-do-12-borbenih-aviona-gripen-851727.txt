Screenshot: YouTube ŠVEDSKA Hrvatskoj nudi 8 do 12 novih borbenih zrakoplova Gripen, odgovorila je Agencija švedske Vlade za izvoz obrambenih i sigurnosnih tehnologija (FXM) na zahtjev za informacijama za kupnju novih vojnih zrakoplova, koji joj je hrvatsko Ministarstvo obrane (MORH) poslalo u lipnju, priopćio je u ponedjeljak FXM.  FXM je u petak, 23. listopada, odgovorio MORH-u na zahtjev za informacijama o vojnim avionima kojima bi opremio Hrvatsko ratno zrakoplovstvo i protuzračnu obranu (HRZ i PZO), ponudivši zrakoplov tipa Gripen, koji proizvodi tvrtka SAAB.  Švedska s Hrvatskom vodi pozitivan dijalog od 2007. godine, a Hrvatsku smatramo vrijednim budućim partnerom u regiji u kojoj dio zemalja već koristi Gripene, ističu u FXM-u.  Gripen je operativan u Češkoj, Mađarskoj, Švedskoj, Južnoj Africi i Tajlandu. Nedavno je i Brazil naručio 36 zrakoplova, a pregovori sa Slovačkom su u tijeku.  Gripeni su već više puta predstavljeni hrvatskoj javnosti, a radi se o modernim višenamjenskim borbenim zrakoplovima koji su među potencijalnim kandidatima za zamjenu remontiranih hrvatskih aviona MIG 21, koji su u uporabi još od Domovinskog rata.  U medijima se kao moguća zamjena za hrvatske MIG-ove spominju i rabljeni američki zrakoplovi F16 s izraelskim modifikacijama, europski Eurofighter, francuski Rafale, kao i južnokorejski borbeni zrakoplov F 50.