U Županijsko državno odvjetništvo u Šibeniku priveden je 19-godišnji Tin Šunjerga protiv kojega je, nakon provedene kriminalističke istrage, Policijska uprava šibensko-kninska podigla kaznenu prijavu za teško ubojstvo svojih roditelja, Silvane i Marina Šunjerge, piše Šibenski.hr. Tinu Šunjergi je određen branitelj po službenoj dužnosti Ivica Matas, no šibenski odvjetnik je odbio prihvatiti se zakonskog zastupanja dvostrukog ubojice zbog prezauzetosti. Nakon što je Matas odbio braniti Šunjergu, po službenoj dužnosti mu je za zastupnika određen iskusni šibenski odvjetnik Frano Baica. Na pitanje je li priznao i izrazio krivnju, Frano Baica je rekao da na neki način je. "Priznao je što je učinio. Imao je motive. To sad već spada u detalje obrane. On meni djeluje kao prosječan momak, a njegovi motivi i razlozi... teško je to razumjeti", rekao je Baica, javlja Dnevnik.hr.  Neslužbeno se doznaje da će tijekom dana na ispitivanje privesti i drugu dvojicu, 18-godišnjaka i 20-godišnjaka, osumnjičene da nisu prijavili ubojstva iako su za njih znali. Treći osumnjičenik, koji je prema sumnji policije također znao za ubojstva, maloljetan je i uz prijavu je pušten na slobodu, piše Dnevnik.hr. Zanimljivo, iz istog odvjetničkog ureda stiže čovjek koji je branio i Dragana Paravinju, monstruma koji je silovao i ubio mladu Antoniju Bilić. Razlika je samo što je Paravinju branio Branko Baica, a slučaja Šunjerga se prihvatio njegov brat Frano.