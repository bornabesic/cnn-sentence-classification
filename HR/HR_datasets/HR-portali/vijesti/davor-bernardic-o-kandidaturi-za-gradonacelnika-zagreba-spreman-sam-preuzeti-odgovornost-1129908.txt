Spreman sam preuzeti odgovornost i o tome ćemo razgovarati nakon unutarstranačkih izbora, odgovorio je Davor Bernardić u Dnevniku Nove TV na pitanje hoće li biti kandidat za gradonačelnika Zagreba. - Sada sam potpuno posvećen unutarstranačkim izborima, konsolidaciji stranke, vraćanju povjerenja članova i članica u SDP - rekao je Bernardić, koji je s Rankom Ostojićem jučer ušao u drugi krug izbora za predsjednika SDP-a. Bernardić je na pitanje bi li Ivu Josipovića, Aleksandru Kolarić, Slavka Linića, Mirelu Holy ili Ivu Baldasara pozvao da se vrati u SDP rekao da otvorena stranka ima otvorena vrata, ali da ne podržava vraćanje ljudi koji su na bilo koji način uvrijedili SDP. Ostojić je pak rekao da je najveći dio njih želio izaći iz SDP-a te da imaju prostora za daleko kvalitetnije ljude. Komentirali su i poruke nekih HDZ-ovaca koji su rekli da će HDZ ostati na vlasti osam godina bez obzira na to tko od njih pobijedi. - Što se tiče HDZ-ovaca, oni nisu sigurni ni kako će sa svojim Mostom a kamoli s nama - rekao je Ostojić. - Sve ono što je HDZ želio, da na ovim izborima pokažemo svoju svađu, nisu uspjeli. Oni su u velikom problemu što se SDP-a tiče bez obzira tko bude izabran - dodao je. - Vladu su sastavili pa su je promijenili u samo tjedan dana. Predstavili su jamstva pa su ih promijenili... A i poreznu reformu, prije nego što su je predstavili su je promijenili. Prema tome, taj eksperiment vladajućih, nažalost, sada traje već godinu dana između HDZ-a i Mosta. To je jedan eksperiment u kojem su pokusni kunići hrvatski građani. To je ono što nas u SDP-u zabrinjava. Hrvatska ne smije gubiti vrijeme. Nemojte nas podcjenjivati, vratit ćemo se jači nego ikad - poručio je pak Bernardić. Obojica su rekli da su se čuli sa Zoranom Milanovićem, ali nisu otkrili što im je rekao. Bernardić je odbacio optužbe da je "mali Bandić". - Pa i da sam Milanovićev učenik, ali i da su mnogi drugi utjecali na mene. To je meni moja majka rekla - ono što je dobro prihvati od svakog a što je loše nemoj od nikoga. Ono što je važno jest da se sa mnom na čelu SDP-a dogode ove promjene i u Gradu Zagrebu u svibnju iduće godine. To je ono što nam je važno i što ćemo napraviti. Ali SDP-u je prije svega potrebno okupljanje. Okupljanje na ljevici, vratiti dijalog s članovima i članicama SDP-a, vratiti dijalog s društvom i konačno u SDP-u treba početi vladati klima kritičkog mišljenja i razmišljanja. I SDP mora biti spreman na kritiku - rekao je Bernardić. Ostojić je komentirao kritike da je Milanovićem čovjek te da nije potreban "SDP-ov Karamarko". - Da, Theresa May je danas britanska premijerka, a sjedila je četiri stolice do mene u Bruxellesu, francuski premijer Manuel Valls isto i da ne nabrajam dalje. Bio sam potpredsjednik Vlade i svi koji takvu poruku šalju ne mogu me usporediti nikad s Karamarkom. Prvo, Karamarko je došao iz SOA-e, a ja sam političar koji je, kao što je i Davor rekao, vodio MUP. Ovo je krizno vrijeme i mislim da je to važno za SDP - rekao je Ostojić. >> Sučeljavanje dvaju kandidata: Ostojić predložio poziciju u SDP-u za sebe i Bernardića 