U Hrvatskoj gospodarskoj komori (HGK) procjenjuju da Hrvatskoj nedostaje 300 dimnjačara zbog čega mnoga područja nemaju organiziranu dimnjačarsku službu, što bi se moglo popraviti donošenjem Pravilnika o obavljanju dimnjačarskih poslova.  "U Hrvatskoj mnoga područja nemaju organiziranu dimnjačarsku službu, zbog nedostatka stručnih operativaca. Naša je procjena da nedostaje najmanje 300 dimnjačara za potpunu i kvalitetnu uslugu", kaže predsjednik Grupacije dimnjačara pri HGK Dejan Lončarić. Navodi kako su zbog manjka dimnjačara ograničene neke od osnovnih zadaća lokalnih samouprava i dimnjačarskih subjekata, poput kvalitetne zaštite od požara, trovanja, zaštite okoliša i uštede energije. Lončarić ističe da treba ispuniti osnovne preduvjete kako bi se Grupacija dimnjačara aktivnije uključila u pomoć pri izobrazbi i zapošljavanju dimnjačara. Pritom prvenstveno misli na regulaciju obavljanja dimnjačarskih poslova propisima ili podzakonskim aktima i to donošenjem jasnijih kriterija dodjeljivanja koncesija i aktivnim nadzorom izvedbe dimnjačarske usluge. Zalaže se za jedinstven obrazovni model uz unaprjeđenu stručnu literaturu, a nudi i suradnju Ministarstvu znanosti i obrazovanja u sastavljanju dimnjačarskih školskih programa. U HGK-u nužnim smatraju donošenje Pravilnika o obavljanju dimnjačarskih poslova koji bi vrijedio za cijelu Hrvatsku. "Pravilnik je u početnoj fazi izrade u suradnji Grupacije dimnjačara HGK i Sekcije dimnjačara Hrvatske obrtničke komore, a prijedlog će biti dostavljen Ministarstvu graditeljstva i prostornoga uređenja", kaže Lončarić. Grupacija dimnjačara radi i na sistematizaciji baza dimnjačara i koncesija te edukaciji dimnjačarskih tvrtki kao i onih s područja grijanja i energetike. >> Sad ćemo se i za džep hvatati da dimnjačari budu sretni 