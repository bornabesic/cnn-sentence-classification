U lokalnu bitku koja će se održati u svibnju svakim se danom uključuje sve više žena. Velike stranke, ali i one manje gotovo na dnevnoj bazi predstavljaju svoje kandidatkinje za načelnice, gradonačelnice i županice, što je veliki plus s obzirom na lošu statistiku koja se veže za participiranje žena u hrvatskoj politici. Gužva u Zagrebu I dok su ranijih godina stranke u lokalne bitke žene “gurale” najčešće u malim sredinama na svibanjskim izborima sve više će žena igrati “glavnu” ulogu i u velikim gradovima. Najbolji primjer je Zagreb u kojemu se kandidatkinja HNS-a, a vjerojatno i SDP-a Anka Mrak Taritaš spominje i kao glavna protivnica aktualnom gradonačelniku Milanu Bandiću. Šanse za ulazak u drugi krug daju se i nezavisnoj Sandri Švaljek, a po svoj dio kolača u metropolu ide i nezavisna Bruna Esih. Oporba računa na žensku snagu i u Splitu gdje je kandidatkinja SDP-a aktualna zamjenica gradonačelnika Aida Batarelo. A znatno veće šanse za ulazak u drugi krug u Splitu daju se još jednoj ženi, šefici stranke Pametno Marijani Puljak. Nešto sjevernije, u Zadru, SDP ozbiljno računa na svoju novu stranačku zvijezdu Sabinu Glasovac koja će u sraz s HDZ-ovim kandidatom Brankom Dukićem, dok će na samom jugu, u Dubrovniku, SDP pokušati osvojiti Grad s bivšom saborskom zastupnicom Tatjanom Šimac Bonačić koje se stranka neće “odreći” ni u slučaju da Ustavni sud omogući HNS-ovu Andri Vlahušiću ulazak u borbu za još jedan mandat na čelu Dubrovnika. I u HDZ-u se oslanjaju na ženske snage. U Kninu će još jednu pobjedu pokušati dobiti bivša gradonačelnica Josipa Rimac koja je ne tako davno slovila kao “otpisana”, ali se brzo shvatilo da su bez nje šanse za osvajanje Zvonimirova grada znatno manje. U Osijeku je pak za kandidatkinju za gradonačelnicu HDZ istaknuo Ivanu Šojat, renomiranu književnicu, prevoditeljicu, urednicu kazališnih izdanja u HNK u Osijeku, ali i dobrovoljku Domovinskog rata, dok u Istri i Primorsko-goranskoj županiji imaju kandidatkinje za županice – Moniku Udovičić i Majdu Burić. Most se odlučio osloniti na ženu u svojoj bitki svih bitaka, a to je ona za Metković, gdje idu s aktualnom gradonačelnicom Katarinom Ujdur. Uzdanicu imaju i u HSLS-u, i to bivšu HRT-ovu urednicu Informativnog programa Hloverku Novak Srzić koja je njihova kandidatkinja za gradonačelnicu Makarske. Naravno, u mnogim slučajevima stranke, kada su žene u pitanju, igraju s figom u džepu te ih u nekim sredinama ističu kao glavne kandidatkinje i zato što i nemaju šanse za pobjedu. Zato je pravo pitanje hoće li se na lokalnim izborima u svibnju prvi put od 2008. godine, kada je Zakon o ravnopravnosti spolova donesen, poštovati “ženska kvota” na listama? Jer guranje žena u prvi plan jest određeni iskorak, ali poštovanje odredbe zakona po kojoj svaka stranka mora na svakoj listi za gradski odbor i županijsku skupštinu te općinski odbor istaknuti minimalno 40 posto podzastupljenog spola bio bi pravi demokratski napredak. Vrijeme prilagodbe na zakon je prošlo. U zakonu stoji da će se primjenjivati od trećeg izbornog ciklusa. Na izborima 2009. i 2013. godine kvota se nije poštovala. Bude li ista situacija i na svibanjskim, stranke za to više doista neće imati opravdanje. – Na ovim lokalnim izborima moraju se poštovati ženske kvote i takva je bila i uputa DIP-a. Stranke koje ne budu imale 40 posto žena na listama bit će prijavljene DORH-u – kaže Dragan Zelić iz GONG-a. Kazne su rigorozne. Riječ je o 40 tisuća kuna za nepoštovanje kvote na svakoj listi za gradsku i županijsku skupštinu te 20 tisuća kuna za svaku listu za općinski odbor. Karolina Leaković, v.d. šefica Foruma žena SDP-a, kaže da je Forum donio preporuku da se na svim listama SDP na lokalnim izborima pokuša, gdje god je moguće, provesti zip-sustav (jedna žena – jedan muškarac), a i Predsjedništvo stranke dalo je naputak lokalnim organizacijama da paze na žensku kvotu kod sastavljanja lista. – Nadam se da će se ovog puta kazniti sve stranke koje se zakona ne budu pridržavale – kaže Leaković. Strah od kazni Da se ozbiljno strahuje od kazni nakon izbora, govori i podatak da je SDP tražio da im se koalicijski partneri obvežu da će zajedno s njima snositi trošak kazne u slučaju nepoštovanja ženske kvote na lokalnim izborima. – Razgovarala sam s ljudima iz vrha stranke i imam obećanje da će se o ženskoj kvoti ozbiljno voditi računa. Danas imamo sjednicu Kluba zastupnika gdje će i ta tema biti na dnevnom redu i doista se nadam da će stranka poštovati zakonsku odredbu na lokalnim izborima – kaže Irena Petrijevčanin Vuksanović, saborska zastupnica HDZ-a. >> Sve političke stranke kunu se u žene, a njih na pozicijama nema >> Odbačene ženske kvote u upravama visoko rangiranih poduzeća: 'Jednakost ne treba postući prisilom' 