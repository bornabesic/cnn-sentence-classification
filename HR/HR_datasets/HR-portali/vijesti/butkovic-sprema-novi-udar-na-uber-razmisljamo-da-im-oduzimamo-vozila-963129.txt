Foto: FaH NAKON što je Ministarstvo mora, prometa i veza zatražilo postupanje DORH-a o poslovanju Ubera u Hrvatskoj, sad razmatraju i to da im oduzmu vozila.  "Razmatramo da kao krajnju mjeru postupanja prema vozačima-partnerima UBER-a predložimo oduzimanje vozila kojima su počinjeni prekršaji do završetka prekršajnog postupka nadležnim prekršajnim sudovima. Ta mjera je propisana kao zakonska mogućnost, odredbama članka 109. stavka 6. Zakona o prijevozu u cestovnom prometu, a provodi se sukladno odredbama članka 76. a Prekršajnog zakona. S obzirom na to da se više puta i s više instanci upozoravalo vozače-partnere UBER- a na nelegalan rad i kršenje Zakona o prijevozu u cestovnom prometu, odluka o primjeni mjere razmotrit će se u primjerenom roku", rekla je za Index glasnogovornica Ministarstva Ana Matijašević. Ministar traži od DORH-a da istraži Uber  Ministarstvo traži od DORH-a da utvrdi postoje li u poslovanju Uber Croatije, njegova osnivača Uber B.V.-a iz Nizozemske te s njima povezanih pravnih i fizičkih osoba u Hrvatskoj, elementi počinjenja kaznenih djela i/ili prekršaja, odnosno je li ta trgovačka društva pomažu parterima-vozačima koji koriste Uber aplikaciju u počinjenju protupravnih radnji vezanih za odredbe Zakona o prijevozu u cestovnom prometu.  "Partneri-vozači UBER-a u Hrvatskoj posluju nelegalno jer ne posjeduju propisanu licenciju za obavljanje javnog prijevoza putnika u cestovnom prometu, sukladno odredbama članka 14. stavka 1. Zakona o prijevozu u cestovnom prometu. Ista licencija je, uz upis djelatnosti u sudski ili obrtni registar, osnovni zakonski preduvjet za obavljanje ikojeg oblika prijevoza putnika u cestovnom prometu", rekla je za Index Ana Matijašević. Na pitanje kako to da Uber u drugim zemljama normalno posluje, odgovorila je da je "poslovanje UBER-a u drugim zemljama različito zakonski riješeno, od potpune zabrane do potpune liberalizacije".  Nelegalno poslovanje UBER-a u Hrvatskoj, kazala je ona, proizlazi iz nepoštovanja Zakona o prijevozu u cestovnom prometu, kao osnovnog zakonskog propisa koji regulira to područje. Uberovce sad isključuju do 14 dana iz prometa  Prema sadašnjem Zakonu o inspekciji cestovnog prometa i cesta, inspektori cestovnog prometa vozačima-partnerima UBER-a, kazala je, izriču zabranu obavljanja djelatnosti prijevoza putnika u unutarnjem cestovnom prometu jer nemaju propisanu licenciju.  "Sukladno odredbama članka 15. stavka 1., zbog toga će inspektori izreći i upravnu mjeru privremenog isključenja vozila kojim je počinjen prekršaj na rok od 7 ili 14 dana", rekla nam je glasnogovornica ministarstva.  Kontaktirali smo i Uber, u kojem su nam kazali da se ovim potezima pokušavaju koristiti metode zastrašivanja protiv njihovih partnera-vozača i korisnika.  Ističu kako to nije primjer konstruktivnog dijaloga nego podsjeća na relikt iz nekih prošlih vremena koje je Hrvatska davno napustila. Pozivaju ministra Butkovića da ne razgovaraju preko medija nego da sjednu za stol i argumentirano pronađu najbolje rješenje. Uber: Stvorili smo više od 1500 radnih mjesta  Također ističu kako Uber u potpunosti posluje u skladu s hrvatskim zakonima.  "Imamo preko 85.000 aktivnih korisnika i stvorili smo više od 1500 radnih mjesta u obrtima i tvrtkama naših partnera-vozača. Aktivno sudjelujemo u Radnoj podskupini pri Ministarstvu mora, prometa i infrastrukture kojoj je cilj izmjena Zakona o prijevozu u cestovnom prometu.  U potpunosti poštujući odluku Ministarstva da je Radna podskupina mjesto gdje se argumentirano razgovara kako bismo svi došli do najboljeg rješenja, neugodno smo iznenađeni ovim porukama ministra Butkovića koje dobivamo preko medija.  Svjesni smo da je on pod golemim pritiskom nekih interesnih skupina koje ponovno najavljuju blokade gradova i prometnica. S druge strane, Radna podskupina koju je formiralo njegovo Ministarstvo kasni s rokovima koje je samo zadalo pa se stječe dojam da je skupina osnovana bez prave namjere da se modernizira regulativa, na dobrobit svih koji posluju na tržištu", stoji u odgovoru Ubera za Index.