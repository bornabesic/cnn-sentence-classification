Nakon što su se odrekli svog džeparca da bi pomogli napuštenim životinjama, o čemu je pisao Večernji list, mali Splićani Fredi Coulson i Niko Plećaš dobili su i posebnu zahvalnicu i dar udruge Prijatelji životinja. Zbog svoje nesebičnosti i empatije prema životinjama uvrstili su ih i među pozitivce Top liste pozitivaca i negativaca. I sve to dalo im je dodatni poticaj. - Bio sam jako sretan kad mi je stigla zahvalnica, ali i kad sam dao novac za pomoć napuštenim životinjama - rekao nam je Fredi, koji je vrlo brzo nakon toga pripremio novu donaciju za napuštene mačke. Pohvalili su ga i u školi, a mama Anja ističe da je Fredi jako sretan kad pomaže i da uživa u davanju. Dokazuje to i novom akcijom, u koju je uključio i obiteljske prijatelje, a priključila se ponovno i mama. Niko još uvijek nije uspio uvjeriti tatu da bi bilo dobro da imaju kućnog ljubimca, no mama Barbara ističe da ne odustaju. A dok plan ne ostvare, Niko se druži s Kajom i Bugijem, psima svoje najbolje prijateljice Marijete Rušinović. - Niko je s velikim interesom pročitao strip koji je dobio i šokiralo ga je kako žive koke na farmama, iako smo puno razgovarali o tome - priča nam mama Barbara. Smatra da bi se i u školama trebalo više razgovarati o životinjama kako bi djeca odrastala uz empatiju prema živim bićima. Upravo tako odgajala je Fredija i Niku njihova teta Ana u vrtiću u koji su zajedno išli. I upravo ona učila ih je cijeniti svaki život, naučila ih je da životinje osjećaju bol, strah, glad, ali i ljubav. I sada Fredi i Niko to prenose svojim prijateljima. <<fredi-i-niko-svoj-dzeparac-dali-za-pomoc-napustenim-zivotinjama 