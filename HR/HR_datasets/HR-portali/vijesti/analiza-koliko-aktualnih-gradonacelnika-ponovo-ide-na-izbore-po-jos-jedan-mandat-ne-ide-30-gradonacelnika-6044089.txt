Na izborima za dva tjedna ponovno će se za još jedan mandat na čelu svojih gradova boriti 98 od 128 hrvatskih gradonačelnika. Nakon što je Državno izborno povjerenstvo objavilo konačne kandidacijske liste za lokalne izbore 21. svibnja koje su gradovi bili dužni objaviti do 6. svibnja, istražili smo koliko aktualnih gradonačelnika na izborima brani svoju poziciju, a koliko ih je, iz različitih razloga, ispalo iz igre.   Analiza kandidacijskih lista pokazuje da na izbore ne ide 30 aktualnih gradonačelnika, od čega je čak 18 HDZ-ovih, trojica SDP-ovih, dvojica HNS-ovih i IDS-ovih, te pet nezavisnih.   Listu HDZ-ovih uskoro bivših gradonačelnika predvodi gradonačelnik Zadra Božidar Kalmeta koji je još prošle godine, zbog dvije optužnice koje je USKOK podigao protiv njega, najavio da se neće boriti za još jedan mandat. Umjesto njega, HDZ je za svog kandidata u Zadru izabrao ginekologa Branka Dukića, koji u svim anketama ima i najviše šansi pobijediti na izborima i tako sačuvati Zadar kao jednu od ključnih HDZ-ovih utvrda.   Na izbore neće ni aktualni gradonačelnik Knina Nikola Blažević, jer se u igru ponovo vraća bivša gradonačelnica i njegova šefica Josipa Rimac, koja je u rujnu 2015. dala ostavku kako bi preuzela dužnost šefice HDZ-ove kampanje za parlamentarne izbore. Od istaknutijih HDZ-ovih gradonačelnika, tu su i Branka Juričev Martinčev, saborska zastupnica koja je predvodila HDZ-ovu listu u 10. izbornoj jedinici, a koja je očito odlučila posvetiti se isključivo nacionalnoj politici. Umjesto nje, za gradonačelnicu Vodica HDZ je kandidirao ginekologinju Nelku Tomić, koja je nedavno, po izboru pacijenata, proglašena jednom od najboljih hrvatskih liječnica.   Donedavni prvi čovjek Senja, najuspješniji hrvatski gradonačelnik po povlačenju novca iz EU fondova, Dario Nekić, također više nije u igri jer je nedavno imenovan za državnog tajnika u Ministarstvu uprave, pa je HDZ za gradonačelnika kandidirao Sanjina Rukavinu. Za državnog tajnika u Ministarstvu regionalnog razvoja i EU fondova je u siječnju imenovan i gradonačelnik Garešnice Velimir Žunac, od kada gradom upravlja njegov zamjenik Tomislav Anđal, ali je HDZ-ova koalicija na izbore kandidirala Josipa Bilandžiju.     Vedran Neferović ne bori se na ovim izborima za gradonačelnika Požege jer ga je stranka kandidirala za zamjenika župana Požeško-slavonske županije, čemu se nadao i prvi čovjek Benkovca Branko Kutija, no na kraju je odlukom stranačkih tijela ostao i bez gradonačelničke, i bez kandidure za Županiju. No, Kutija je na čelu Benkovca proveo punih 20 godina, a na ovim izborima HDZ umjesto njega za gradonačelnika želi predsjednika Gradskog odbora stranke Tomislava Bulića. Jedan od najdugovječnijih HDZ-ovih gradonačelnika koji odlaze sa scene definitivno je Nediljko Dujić, koji je na čelu Skradina proveo pune 24 godine – dva mandata kao dogradonačelnik i četiri kao gradonačelnik.   Gradonačelnik Našica Krešimir Žagar na ovim je izborima kandidat za zamjenika gradonačelnika, za kojega je HDZ kandidirao Josipa Miletića, dosadašnjeg predsjednika Gradskog vijeća Našica. Na popisu uskoro bivših HDZ-ovih gradonačelnika su još i Ivan Udovičić iz Kaštela, Vinko Maroević iz Starog grada, Ante Stipčić iz Trogira, Ivan Ćorić iz Vrlike, te Ante Đuzel iz Imotskoga, koji je lani izazvao iznenađenje najavivši kako se nakon 12 godina na čelu grada više neće kandidirati, jer mu je 'dosta'. Protiv Đuzela se, naime, vodio postupak zbog navodnog lažiranja putnih troškova i pronevjere u gradskoj blagajni, no presuda je ukinuta. Također, protiv njega je prije godinu dana podnesena prijava zbog navodno lažnog invaliditeta, no Đuzel tvrdi kako ništa od toga nema veze s odlukom da se više ne kandidira u Imotskom.   Prvi čovjek Vrbovca Vladimir Bregović na ovim izborima će se boriti za mjesto župana, a umjesto njega je HDZ kandidirao aktualnog pročelnika za gospodarstvo u Županiji Damira Fašaića. Prvi čovjek Dugog sela Stipe Velić, odlukom stranke na ovim izborima se bori za mjesto zamjenika potencijalnog gradonačelnika Darjana Budimira.   Rijetki HDZ-ovci koji nisu skrivali ogorčenje zbog odluke stranke da ih više ne kandidira za gradonačelnika su gradonačelnik Ogulina Jure Turković, za kojeg su mediji pisali kako je ljut i revoltiran, te prvi čovjek Svete Nedelje Drago Prahin. Prahin je, naime, imao ambicije za još jedan mandat i pritom se pozivao na svoje rezutlate na čelu grada i podršku 25 posto građana Svete Nedelje. N   akon što je, pak, u stranci odlučeno da će se za gradonačelničko mjesto na izborima boriti njegov zamjenik Drago Halužan, Prahin ga je u medijima napao i optužio da se službenim gradskim vozilom služi u osobne i stranačke svrhe te da ne radi svoj posao. Obrušio se i na vodeće HDZ-ovce iz Županijskog odbora, prvenstveno Dražena Barišića, gradonačelnika Velike Gorice, jer su ga, unatoč svim njegovim pozitivnim rezultatima i uspjesima u Gradu -  'šupirali'.     SDP s koalicijskim partnerima mijenja, pak, samo tri svoja dosadašnja gradonačelnika. Ivan Doboš na čelu je Belog Manastira 'tek' dva mandata, no odlučio je da se neće više kandidirati jer ima uvjete za mirovinu, a šest mjeseci od isteka mandata će odlučiti hoće li se eventualno vratiti u poduzetničke vode. Umjesto njega, SDP i partneri kandidirali su Marka Bogatića.   Treći put se nije htio kandidirati niti gradonačelnik Kastva Ivica Lukanović, umjesto kojega će gradonačelničku poziciju pokušati obraniti Matej Mostarac, dok Lukonović nosi listu SDP-ove koalicije za Gradsko vijeće Kastva. Daliboru Rohliku iz Daruvara gradonačelničke 'glave' je došlo neizglasavanje proračuna, zbog čega je upravljanje Gradom preuzela Vladina povjerenica, a to bi mogao biti i razlog zbog kojega ga SDP nije ponovo kandidirao nego se, umjesto njega, za gradonačelničku funkciju bori Vedran Babić.   Odlukom stranke, za još jedan mandat nakon 17 punih godina na čelu svojih gradova više se neće boriti dvojica IDS-ovaca, prvi čovjek Rovinja Giovanni Sponza i Labina Tulio Demetlika. Obojica su saborski zastupnici, pa karijeru nastavljaju u nacionalnoj politici, a Rovinj i Labin će pokušati osvojiti novi IDS-ovi kandidati Marko Palaiga i Valter Glavičić.   Na ovim izborima nije se ponovo kandidirao niti prvi čovjek Buja, nezavisni Edi Andreašić, dok će gradonačelnik Đurđevca Željko Lacković na ovim izborima pokušati osvojiti poziciju župana Koprivničko-križevačke županije. Od gradonačelničkog posla se, pak, umorio prvi čovjek Bjelovara Antun Korošec, koji kaže kako mirovinu želi dočekati na manje stresnom poslu pa se zato kandidirao na listi za Gradsko vijeće.   Do prave zamjene pobijede li, dolazi pak u Zlataru gdje se aktualni gradonačelnik Stanko Majdak bori za mjesto zamjenika gradonačelnika, a njegova zamjenica Jasenka Auguštan-Pentek za gradonačelničku poziciju. Zoran Kovač, prvi čovjek Donjeg Miholjca, izbačen je iz HDSSB-a, te je najavljivao kako će se ponovo kandidirati kao nezavisni kandidat, no očito da nije uspio realizirati planove, a svog kandidata u Donjem Miholjcu na ovim izborima nema ni HDSSB.   Slična je sudbina zadesila dvojicu bivših stranačkih kolega i, za sada, također bivših gradonačelnika – HNS-ove Gorana Habuša i Andru Vlahušića. Obojica su postali bivši zbog toga što im je Gradsko vijeće uporno odbijalo izglasati proračun, pa su i Varaždin i Dubrovnik početkom godine završili u rukama Vladinih povjerenika. No, za razliku od Habuša, koji je zbog ovog poraza dao ostavku na stranačke funkcije i objavio da se neće kandidirati, Vlahušić se do zadnjeg trenutka borio, no na putu njegovim političkim ambicijama i daljnjoj gradonačelničkoj karijeri ispriječila mu se pravomoćna presuda u aferi Šipan, odnosno tzv. Lex Vlahušić, koji zabranjuje kandidiranje osobama s pravomoćnim presudama.         Trojica gradonačelnika na ovim izborima nemaju doslovno niti jednog razloga za brigu i glavobolju jer na njih idu sami, bez ijednog protukandidata.   Prvi čovjek Krka, Darijo Vasilić već je među hrvatskim rekorderima sa punih šest gradonačelničkih mandata iza sebe, a 21. svibnja opušteno će ušetati u sedmi. Na čelu Krka je od 1993. godine, a od ukupno 26 godina staža čak 24 su na poziciji gradonačelnika. Već na prošlim izborima, 2013., imao je samo jednog protukandidata koji je uspio privući tek 26 posto glasova, a o načinu na koji vlada gradom najbolje govori objašnjenje lokalnog HDZ-a koji je opet odlučio ne ići protiv njega na izbore. 'On je sposoban igrač, dobar kormilar', izjavio je predsjednik krčkog HDZ-a nedavno za Jutarnji list.   Za razliku od ovih izbora, na koje izlazi sam, Ivan Šipić za još jedan mandat na čelu Trilja na prošlim se izborima borio protiv četiri protukandidata, a nakon što s uvjerljivim vodstvom ušao u drugi krug, jednako tako je i pobijedio svog protukandidata Miljenka Marića iz Hrasta.   Za peti mandat na čelu Novigrada opušteno izlazi i Anteo Milos. Na prošlim izborima doslovno je pomeo jedinog protukandidata, HDZ-ovog Antona Beakovića, koji je osvojio tek 16 posto glasova, a ovo mu je prvi put da nema protukandidata.   'Na posljednjim izborima ostvario sam rezultat od preko 80%. Rezultati rada su proteklih 15ak godina bili uspješni zahvaljujući odličnoj ekipi koja zajedno sa mnom vodi grad, ali i zahvaljujući dobroj suradnji sa svim strankama koje participiraju u radu Gradskog vijeća. Uspostavljena je dobra suradnja između javnog i privatnog sektora, što je doprinijelo uspjehu da je Novigrad već duži niz godina među najrazvijenijim gradovima RH. Mala smo i dinamična sredina koja brzo napreduje i zato je za mene bitno da suradnja i u buduće bude iskrena i otvorena sa svima koji žele i mogu doprinijeti gradu u kojem živimo', kaže nam Milos. NA IZBORE NE IDU   HDZ 1. Božidar Kalmeta, Zadar 2. Nikola Blažević, Knin 3. Branka Juričev Martinčev, Vodice 4. Dario Nekić, Senj 5. Velimir Žunac, Garešnica 6. Vedran Neferović, Požega 7. Branko Kutija, Benkovac 8. Nediljko Dujić, Skradin 9. Krešimir Žagar, Našice 10. Ivan Udovičić, Kaštela 11. Vinko Maroević, Stari Grad 12. Ante Stipčić, Trogir 13. Ivan Ćorić, Vrlika 14. Ante Đuzel, Imotski 15. Vladimir Bregović, Vrbovec 16.  Stipo Velić, Dugo Selo 17. Jure Turković, Ogulin 18. Drago Prahin, Sveta Nedelja   SDP-koalicija   1. Ivan Doboš, Beli Manastira 2. Ivica Lukanović, Kastav 3. Dalibor Rohlik, Daruvar   IDS 1. Giovanni Sponza 2. Tulio Demetlika   HNS 1. Goran Habuš, Varaždin 2. Andro Vlahušić, Dubrovnik   NEZAVISNI   1. Stanko Majdak, Zlatar 2. Edi Andreašić, Buje 3. Željko Lacković, Đurđevac 4. Antun Korošec, Bjelovara 5. Zoran Kovač, Donji Miholjac (ex HDSSB)