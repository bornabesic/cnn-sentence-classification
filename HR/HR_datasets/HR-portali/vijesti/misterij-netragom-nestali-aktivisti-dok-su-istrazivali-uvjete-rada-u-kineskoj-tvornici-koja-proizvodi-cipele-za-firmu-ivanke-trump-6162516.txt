Trojica aktivista koji su istraživali uvjete u kojima se u kineskoj tvornici Huajian izrađuju cipele za kompaniju kćeri američkog predsjednika Ivanku Trump zatekli su se u nevolji: jednog je zadržala policija pod sumnjom "ilegalnog nadzora", a dvojica su jednostavno - netragom nestali! Ovaj slučaj, piše britanski Guardian, stvara sumnju da je veza kompanije s obitelji američkog predsjednika mogla dovesti do puno oštrijeg odnosa prema aktivistima nego što je to uobičajeno u Kini. Hua Haifeng (36) već više od desetljeća radi za organizacije koje skrbe za prava radnika, a tvornicu u provinciji Guangdong istraživao je za organizaciju China Labour Watch sa sjedištem u New Yorku. Prošlog tjedna pokušao je ući u Hong Kong, ali je zaustavljen na granici te ga je ispitala policija. Nakon puštanja, otputovao je u pokrajinu Jiangxi i potom nestao. "Kad me policija nazvala, tresla sam se od straha i bijesa", kazala je njegova supruga Deng Guillian za britanski Guardian, dodavši da se brine kako će uzdržavati njihovo dvoje male djece i troje starije rodbine bez njegovog prihoda. Druga dvojica aktivista, Li Zhao i Su Heng, istraživali su također tvornicu u pokrajini Jiangxi koja proizvodi cipele za brend Ivanke Trump, te su nestali, a direktor China Labor Watcha Li Qiang smatra da ih je privela policija ili ih drže u krugu tvornice koja proizvodi i za brendove kao što su Coach, Karl Lagerfeld i Kendall + Kylie. "Apeliram na predsjednika Trumpa, i samu Ivanku Trump, kao i na njezin brand da se založe za oslobađanje naših aktivista", kazao je Li Qiang za Guardian. Aktivisti su se spremali posvjedočiti kršenju raznih prava radnika u tvornici, kao što su plaće ispod kineskog minimalca, verbalno zlostavljanje radnika od strane menadžera i povrede prava žena. Li je kontaktirao brand Ivanke Trump u veljači da ih obavijesti o kršenju prava radnika, ali nije došlo do nikakvih promjena. Policija je telefonom kontaktirala jednog od aktivista prije nego što je nestao. Li Zhao radio je u istoj tvornici kao i Hua, ali je dobio otkaz nakon pet dana jer je fotografirao svojim mobitelom. Nakon toga je nestao. Li Qiang kaže da su u 17 godina razni aktivisti poduzimali istrage u tvornicama diljem Kine, uključujući i tvornice koje rade za Apple i Samsung, ali da je ovo prvi ovakav slučaj. Obično ih jednostavno izbace iz tvornice ili, u najgorem slučaju, policija obavi ispitivanje prije nego što ih oslobode. Donald Trump je u svojoj predizbornoj kampanji obilato napadao Kinu da otima poslove Amerikancima, ali se nakon ulaska u Bijelu kuću zbližio s kineskim predsjednikom Xijem Jinpingom. Usput si je Trump osobno priskrbio desetke unosnih robnih marki u Kini, a rođaci njegovog savjetnika i zeta Jareda Kushnera nedavno su uhvaćeni kako pokušavaju potaknuti bogate ulagače da ulože u posao s luksuznim nekretninama obećanjem da će zauzvrat dobiti američke zelene karte.