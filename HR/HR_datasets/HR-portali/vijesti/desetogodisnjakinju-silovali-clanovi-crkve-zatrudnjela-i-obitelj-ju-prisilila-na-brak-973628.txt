Screenshot: Ilustracija SHERRY Johnson iz Floride optužila je članove crkve kojoj je pripadala njena obitelj da su ju četiri puta silovali kada je bila dijete. Zbog toga je i zatrudnjela sa samo 10 godina. Vlastita obitelj prisilila ju je na brak sa silovateljem Johnson je također rekla da je bila prisiljena udati se za svog silovatelja kada joj je bilo samo 11. Kada je otvorena istraga u njen slučaj, kaže da je njezina vlastita obitelj pokušala zaštititi silovatelja tako što su ju prisilili na brak. "Mama me je pitala želim li se udati, a ja sam odgovorila: 'Ne znam, što je brak, kako se treba ponašati kao supruga?'", ispričala je Johnson za New York Times. "Majka je tada samo rekla: 'Pa, izgleda da ćeš se jednostavno udati'". U čak 27 američkih saveznih država brak s djecom legalan Florida je samo jedna od čak 27 američkih saveznih država koje dopuštaju djeci bilo koje dobi da stupe u brak ako imaju dopuštenje roditelja. Johnson je ispričala kako je brak spriječio u obrazovanju jer se umjesto škole morala brinuti o djeci, a rodila ih je ukupno devetero. Cijeli brak provela je u svađi sa suprugom, osobito oko financija. Pokušaji da se zakon promijeni uzaludni "Bio je to užasan život", rekla je Johnson. Brak se s vremenom raspao. Johnson je napisala knjigu o svom životu pod naslovom "Opraštanje neoprostivog", koja je inspirirala zastupnicu Cynthiju Stafford da predloži zakon o zabrani dječjih brakova u Floridi.  "Brak je odgovornost za odrasle. Ne želimo da glasuju, da piju alkohol, ne mogu voziti, a dopuštamo im brak ispod 16 godina?", rekla je Stafford. Njezin prijedlog, kao i drugi slični prijedlozi zakona su odbijeni. "Zabrana braka s djecom protivi se vjerskoj tradiciji" Ranije ovog mjeseca i guverner New Jerseyja Chris Christie je uložio veto na zakon koji bi bez iznimke zabranio djeci stupanje u brak.  "Potpuna zabrana bi bila protiv kulture i tradicije nekih zajednica koje se temelje na vjerskim tradicijama", rekao je Christie. Istraživanje provedeno 2011. pokazalo je da se u SAD-u prije navršene 16. godine života uda 9,4 milijuna žena. Te žene češće obolijevaju od psihičkih bolesti i općenito češće koriste medicinske usluge.