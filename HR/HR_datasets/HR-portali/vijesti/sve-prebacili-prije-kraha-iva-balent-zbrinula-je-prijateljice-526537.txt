Dok Agrokoru trebaju novi krediti za osnovno poslovanje, izvanredna uprava na čelu s Antom Ramljakom susrela se i s čudnim ugovorima koje su potpisale tvrtke u koncernu. U veljači su zaposlenice marketinga, kojima je bila nadređena kći Ivice Todorića - Iva Balent, osnovali novu tvrtku. Tvrtka Talent studio, s temeljnim kapitalom od 20.000 kuna, dobila je odmah 10-godišnje ugovore s tvrtkama iz sastava Agrokora. Imaju čak i fiksirane cijene po kojima će raditi tijekom tog razdoblja. Dobiti 10-godišnji ugovor za marketing je veoma neobična praksa i iz agencija koja rade sličan posao doznajemo da nitko nema priliku za tako siguran posao. Opseg posla kroz godine je višemiijunski, a Ramljak je sad naručio sudsko vještačenje. - Izvanredna uprava Agrokora naručila je izvansudsko vještačenje zatečenih ugovora i ključnih članica koncerna iz područja marketinga. Svi ugovori koji prema tom vještačenju nisu u skladu s tržišnim praksama i uvjetima bit će ili dovedeni u tržišne okvire ili raskinuti – poručili su nam u službenom odgovoru. Talent studio su osnovale Tea Kličinović, koja je bila zadužena za dizajn svih brendova Agrokora, zatim Nina Ban, koja je bila zadužena za financije unutar marketinga, i na kraju Lucija Jukić, koja je bila zadužena za protokol i sponzorstva. Svima njima Iva Balent, koja formalno nije u vlasničkoj strukturi Talenta, je prijateljica i bivša šefica. U javnoj objavi na Facebooku jedan od dizajnera Talent studija poručio da je ona dolazila u novu tvrtku. Kaže da im je upravo Balent rekla da se ne brinu, da će biti novih ugovora i posla. Kako njega nije bilo, završio je na burzi rada. - Likvidirali su nas jednog po jednog. Naravno, bez otpremnina - napisao je i ironično zahvalio “gđi Srculence” (ime nove tvrtke Ive Balent, koju je osnovala u svibnju). Kad je tvrtka Talent osnovana, Balent je izjavila medijima da ne napušta Agrokor. Inače, u ožujku se i nadzorni odbor slovenskog Mercatora pobunio protiv ugovora s Talent studijom. Na kraju su se Slovenci izborili za raskid ugovora, a u Hrvatskoj su još na snazi dok ne završi vještačenje.