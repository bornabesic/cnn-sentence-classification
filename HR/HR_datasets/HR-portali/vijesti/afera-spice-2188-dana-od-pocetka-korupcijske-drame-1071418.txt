Aferom Spice, koja se bavi načinom na koji su neki gospodarstvenici i političari pokušali preuzeti kontrolu nad Podravkom, jednom od najvažnijih hrvatskih kompanija, već se malo više od šest godina bavi hrvatsko pravosuđe. I dok se u početku afera teška oko 400 milijuna kuna odvijala pod svjetlima medijskih reflektora, pogotovo kada je u ožujku 2010. uhićen Damir Polančec, bivši potpredsjednik Vlade Ive Sanadera i bivši ministar gospodarstva u toj Vladi, sada je ta afera pala u neki od zapučaka hrvatskog pravosuđa. Medije, a posredno i javnost, priča o pokušaju preuzimanja Podravke ne zanima previše, pa je tako slučaj Spice postao samo jedna od brojnih afera zaostalih kao dokaz da se Hrvatska, barem deklarativno za potrebe ulaska u EU, borila protiv korupcije na svim razinama. A suđenje za aferu Spice, kao i svako suđenje gdje na optuženičkoj klupi sjede pripadnici političkih i gospodarskih elita, zapravo je suđenje načinu upravljanja ovom državom i njezinom imovinom, koje se ne mijenja već godinama. >>Polančec: 'Ako sam kriv, dao Bog da mi oba oka ispala!' 