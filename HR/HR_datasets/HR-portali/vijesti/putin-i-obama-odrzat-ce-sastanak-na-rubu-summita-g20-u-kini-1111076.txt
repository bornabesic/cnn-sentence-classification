Ruski predsjednik Vladimir Putin i američki Barack Obama održat će sastanak na rubu summita G20 u istočnoj Kini, javlja agencija TASS pozivajući se na glasnogovornika Kremlja Dmitrija Peskova.  Svjetski lideri okupili su se u nedjelju u Kini na summitu G20 (vodećh svjetskih gospodarstava) kako bi razgovarali o tome kako ojačati globalnu ekonomiju usred neizvjesnosti koje su stvorili događaji poput britanskog referenduma o izlasku iz EU, teritorijalni spor u Južnom kineskom moru i izbjeglička kriza. Američki predsjednik Barack Obama rekao je ranije da SAD i Rusija rade na tome da što prije dogovore primirje u Siriji. Međutim, njegov ruski kolega Putin rekao je u govoru pred čelnicima  zemalja BRICS-sa (Brazil, Rusija, Indija, Kina i Južnoafrička Republika) u sklopu summita G20, da se sukob može riješiti samo političkim sredstvima. Vojni dužnosnici iz SAD-a i Rusije, zemalja koje podupiru suprotstavljene strane u sirijskome petogodišnjem ratu, tjednima pokušavaju dogovoriti uvjete primirja. Razlike su još velike i Rusija se opet vratila na neke točke pregovore koje je američka strana već smatrala dogovorenima, pa su potrebne konzultacije, javlja francuska agencija AFP citirajući visokog dužnosnika State Departmenta koji je najavio da će se šefovi diplomacija SAD-a John Kerry i Rusije Sergej Lavrov sastati ponovno u ponedjeljak ujutro. Ranije u nedjelju, drugi visoki dužnosnik State Departmenta dao je naslutiti da bi sporazum mogao biti objavljen već u nedjelju.  U građanskome ratu u Siriji ubijeno je više od 250.000 ljudi i raseljeno 11 milijuna, što je izazvalo izbjegličku krizu na Bliskom istoku i Europi te pridonijelo jačanju militantnih islamističkih skupina. >> Otvoren summit G20, kineski predsjednik upozorio na loše stanje svjetske ekonomije 