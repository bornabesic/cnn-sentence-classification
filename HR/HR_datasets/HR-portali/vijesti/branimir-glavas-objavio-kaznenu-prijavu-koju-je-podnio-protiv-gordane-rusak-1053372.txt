Saborski zastupnik HDSSB-a Branimir Glavaš na Facebooku je objavio kaznenu prijavu koju je danas navodno podnio protiv zastupnice Gordane Rusak zbog kaznenog djela podmićivanja zastupnika (u pokušaju) i drugih.  Danas je već bilo poznato da je USKOK zaprimio kaznenu prijavu vezanu za ovaj slučaj, ali ne i tko je prijavu podnio. Glavaš je ovom objavom potvrdio da je to učinio upravo on. Sudeći prema prijavi, Glavaš je to učinio na temelju medijskih napisa da je Rusak HSU-u i Stranci Nezavisne liste Stipe Petrine dostavila ponudu za pristupanje njihovom klubu zastupnika, tražeći pritom zapošljavanje asistentice na plaću od 10.000 kuna te isplaćivanje istog tog iznosa svaki mjesec za svoje znanstvene projekte. Glavaš tvrdi da su ti zahtjevi nezakoniti.   - Iz nedavne prakse imamo i konkretan slučaj bivšeg saborskog zastupnika Željka Sabe iz Vukovara, koji je gotovo identičan ovom slučaju, a isti je za ovakvo i slično ponašanje kazneno gonjen - piše u Glavaševoj prijavi. Rusak, koja je napustila HRID Drage Prgometa i postala članica Kluba HSLS-a, tvrdnje o svojoj ponudi HSU-u već je demantirala. USKOK je zaprimio kaznenu prijavu protiv Gordane Rusak zbog trgovanja političkim položajem te će izvršiti potrebne uvide...   >> Kaznena prijava protiv Rusak, USKOK kreće u izvide 