Iako je jedan od čelnih ljudi Sberbanka u četvrtak javno poručio da neće dati novi kredit Agrokoru, RTL-u je iz Moskve potvrđeno da se pregovori s Vladom nastavljaju, iako još nije donesena konačna odluka o nastavku financiranja.  Prema informacijama RTL-a Danas, potpredsjednica Vlade Martina Dalić nije otputovala u Moskvu, nego je u St. Petersburgu. Tamo bi trebala razgovarati s predsjednikom uprave Hermanom Grefom i njegovim zamjenikom Maksimom Poletaevim.  Predsjednik Vlade Andrej Plenković u četvrtak je izjavio da izvanredni povjerenik u Agrokoru Ante Ramljak pregovara s brojnim bankama te kako će se uskoro naći rješenje za novu financijsku injekciju koncernu. Upitan za komentar izjave prvog zamjenika predsjednika Uprave Sberbanka Maksima Poletaeva o tome da ta banka više neće financirati Agrokor, Plenković je za posjeta Dubrovniku gdje podupire HDZ-ove kandidate za župana i gradonačelnika, odgovorio kako povjerenik Ante Ramljak pregovara s brojnim bankama te da se uskoro očekuje rješenje. "Izvanredni povjerenik pregovara s nizom banaka. Naći će se uskoro dogovor o novom kreditiranju i na taj način sve banke koje žele sudjelovati u tom procesu su dobrodošle", rekao je, dodavši da je zainteresiranih "jako puno". Upitan zašto je ministrica gospodarstva Martina Dalić otputovala u Rusiju, Plenković je odgovorio kako sudjeluje na velikom gospodarskom forumu na kojem će imati niz kontakata. Prvi zamjenik predsjednika Uprave Sberbanka Maksim Poletaev izjavio je za Bloomberg da Sberbank neće sudjelovati u novom financiranju Agrokora jer smatra da uvjeti toga financiranja nisu pošteni. Jednaki uvjeti sudjelovanja u novome kreditu za najveći hrvatski maloprodajni lanac predlažu se i bankama i špekulativnim fondovima, rekao je Poletaev Bloombergu. Sberbank je po njegovim riječima "kategorički protiv" plana Agrokora za osiguravanje novoga financiranja. "Kada smo mi molili za podizanje statusa za naše tražbine od 100 milijuna eura, odbili su nas pozivajući se da to nije u skladu s lex Agrokorom, a sada te uvjete predlažu svima, uključujući fondove koji su kupili dug na tržištu za 30 do 35 posto njegove vrijednosti. Ne razumijemo tu logiku", rekao je Poletaev.   Sberbank i VTB imaju usklađen stav o Agrokorovom dugu, izjavio je u četvrtak prvi zamjenik predsjednika VTB banke Jurij Solovjov. "Imamo potpuno usklađenu poziciju sa Sberbankom glede Agrokorova duga i sve naše aktivnosti nastojimo koordinirati", rekao je Solovjov novinarima na marginama međunarodnog gospodarskog foruma u Sankt Peterburgu. Predsjednik Uprave Andrej Kostin dodao je da je Agrokorov dug VTB-u oko četiri puta manji nego Sberbanku.  Kostin i Solovjov kazali su da su se susreli s predstavnicima vlasti u Hrvatskoj i razgovarali o Agrokorovim dugovima. "To su redoviti sastanci, a mislim da ćemo se još susretati", rekao je Kostin. "Da, susreli smo se. Razgovori su dosta teški jer je riječ o sistemskoj kompaniji s utjecajem od praktički 15 posto u BDP-u i vrlo velikim brojem zaposlenih, pa metode nisu uvijek tržišne. Pokušavamo naći naći zajednički interes", rekao je Solovjov.