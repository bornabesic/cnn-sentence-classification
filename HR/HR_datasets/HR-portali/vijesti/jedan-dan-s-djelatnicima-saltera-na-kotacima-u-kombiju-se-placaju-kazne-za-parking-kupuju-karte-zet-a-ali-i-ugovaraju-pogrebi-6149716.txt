Od običnog plaćanja računa bez naknade, preko promjene matičnih podataka ili broja kućanstava za obračun računa za vodu, izdavanja pretplatnih karata za ZET ili povlaštenih karata za parkiranje, pa čak do ugovaranja sprovoda, sve je to i mnogo više od jučer, uvjerili smo se, moguće obaviti u minibusu preuređenom u pokretni ured Zagrebačkog holdinga, koji će svakoga dana obilaziti zagrebačke kvartove. Ukratko, Holdingov Centar za korisnike do kojeg su dosad građani iz različitih dijelova grada morali putovati u Vukovarsku 41 ili neku drugu podružnicu, odsad će dolaziti pred domove građana. Tako je Holding dobio kotače ili kako kaže natpis na kombiju - “vanjski ured za unutarnje poslove”. Ušli smo u klimatizirano vozilo, u kojem su odmah iza vozača bila dva spojena stola. Na jednom je bio kompjutor s velikim ekranom, a na drugom printer i fiskalna blagajna. Sasvim dovoljno da se građanima izdaju sve potrebne potvrde ili obavi uplata. Nekako smo se u ovom specijaliziranom vozilu osjećali opuštenije nego u, primjerice, Holdingovu uredu u Vukovarskoj ulici. Dočekala su nas nasmiješena lica dvoje službenika - Marije Pejić i Marka Lulića. Za ovaj su se posao, doznajemo, dvije godine osposobljavali u uredu ZG Holdinga. Marko Todorov / HANZA MEDIA   - Radila sam dvije godine u Vukovarskoj isti posao koji ću odsad obavljati u autobusu, i to mi je baš super. Mislim da će mi biti ugodnije raditi u ovom mobilnom uredu nego na šalteru u zgradi, jer će i ljudi biti zadovoljniji što ću im usluge pružati ispred njihovih domova - otkriva nam Marija, čiji će posao biti prije svega naplata računa. Navalu građana na pokretni ured jedva čeka i Marko, čiji će posao biti zaprimanje raznih zahtjeva, poput onoga za promjenom adrese stanovanja, broja članova obitelji u stanu, izdavanje matičnih podataka... Oni su, zajedno s vozačem ZET-a, jedna od dvije ekipe koje će raditi u smjenama. Pokretni ured radit će svakoga radnog dana od 8 do 20 sati, a subotom od 8 do 13 sati. Marko Todorov / HANZA MEDIA   Tijekom mjeseca obilazit će sve gradske četvrti prema unaprijed definiranom rasporedu. Jučer je, prvog dana rada, autobus bio stacioniran u Prečkom, i to do 16 sati, nakon čega je otišao u Mikuliće gdje je stanovnicima tog kvarta bio na usluzi do 20 sati. Tijekom današnjeg dana, pak, obići će Stenjevec, Susedgrad i novozagrebačko naselje Travno. Koji dan će u koji kvart doći ovaj pokretni ured može se vidjeti na web stranici Holdinga, a zbog onih građana koji se ne služe internetom dan prije dolaska minibusa po kvartu će biti nalijepljeni plakati na kojima će pisati od koliko do koliko sati i na kojoj točno lokaciji će im mobilni ured biti na raspolaganju. Također, kroz Pozivni je centar omogućeno i ugovaranje individualnih dolazaka, osobito na adrese starijih i sugrađana s poteškoćama u kretanju. Dakle, dovoljno je da građani nazovu broj 072 500 400 i kažu kada i gdje bi željeli da im autobus dođe. Vozilo je prilagođeno i osobama s invaliditetom, odnosno posjeduje rampu pomoću koje mogu bez poteškoća ući u autobus. Za ovaj mobilni ured je utrošeno pola milijuna kuna. Marko Todorov / HANZA MEDIA