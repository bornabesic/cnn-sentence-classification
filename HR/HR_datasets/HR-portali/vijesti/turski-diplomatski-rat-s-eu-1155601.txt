Turski prosvjednici sukobili su se preksinoć s nizozemskom policijom u Rotterdamu nakon što je nizozemska vlada zabranila slijetanje turskom ministru vanjskih poslova Mevlütu Çavuşoğluu i protjerala iz zemlje tursku ministricu obitelji Fatmu Betül Sayan Kayu koja je ušla u Nizozemsku automobilom. Predsjednik Turske Recep Tayyip Erdoğan jučer je iz Istanbula ponovo zbog toga optužio Nizozemsku za fašizam, zaprijetio da će se osvetiti i zaključio kako “nacizam ponovo živi na zapadu”. Zabranjeni skupovi Tursko-nizozemski diplomatski rat eskalirao je nakon što je nizozemska vlada odlučila da neće dozvoliti turskim ministrima da drže političke skupove među turskom dijasporom uoči referenduma koji se 16. travnja održava u Turskoj i na kojemu Turci odlučuju o proširenju predsjedničkih ovlasti. Nizozemci su takvu zabranu donijeli u strahu da bi Erdoğanovi ministri na skupovima u Nizozemskoj mogli unijeti dodatne podjele u turskoj zajednici u toj zemlji, gdje ima i vatrenih Erdoğanovih pristaša, ali i jednako vatrenih protivnika. Gradonačelnik Rotterdama Ahmed Aboutaleb, porijeklom Marokanac i musliman, tvrdnju turskog predsjednika Erdoğana o Nizozemskoj kao zemlji kojom vladaju “ostaci nacizma” smatra uvredljivom.– Zaboravlja da sam ja (kao musliman, op.a.) gradonačelnik Rotterdama, grada koji su bombardirali nacisti – rekao je Aboutaleb. Dvije zemlje saveznice iz NATO-a našle su se u dosad nezabilježenom diplomatskom ratu u kojem iz Turske frcaju posebno grube optužbe. Turski mediji podržavaju Erdoğanove optužbe pa tako dnevni list Yeni Akit dodatno diže tenzije tvrdnjom da “nizozemska vojska broji samo 48 tisuća ljudi, a broj Turaka u Nizozemskoj je 400 tisuća”. Sve se to događalo vikend uoči parlamentarnih izbora u Nizozemskoj na kojima ankete predviđaju da će Geert Wilders, krajnje desni političar s protuislamskim i protuimigrantskim stavovima, odnijeti relativnu pobjedu. – Odlazite i ne vraćajte se. I, molim vas, povedite sa sobom iz Nizozemske sve svoje turske simpatizere – poručio je Wilders turskoj ministrici Betül Sayan Kayi nakon što je ona na Twitteru objavila nekoliko poruka o tome kako joj zabranjuju ulaz u turski konzulat u Rotterdamu i potom protjeruju pod policijskom pratnjom iz Nizozemske. Zaustavit će zrakoplove Turski ministar vanjskih poslova Çavuşoğlu, nakon što nije mogao sletjeti u Nizozemsku, produžio je u Francusku, gdje je održao skup među francuskim Turcima. Najmanje četiri politička skupa Erdoğanovih pristaša u Europi otkazana su prošloga tjedna, a Erdoğan je i njemačke vlasti, koje su uskratile dozvolu za neke od tih skupova, optužio da se ponašaju u stilu nacista. Nizozemskoj je zaprijetio da njezini zrakoplovi neće smjeti slijetati u Tursku nakon 16. travnja. >>Pakt Putin-Erdoğan težak 24 milijarde dolara >>Turski diplomati traže azil u Švicarskoj 