U emisiji HRT-a Otvoreno večeras se raspravljalo o tome što HDZ nudi Kreši Beljaku za novu saborsku većinu, hoćemo li uskoro na parlamentarne izbore ili ćemo dobiti HSS-ove ministre? Također se postavilo i pitanje tko je u SDP-u krenuo u otvoreni napad na Davora Bernardića. Gosti emisije su bili predsjednik HSS-a Krešo Beljak, primorsko-goranski župan, SDP-ovac Zlatko Komadina i politički komentatori Ivan Hrstić i Davor Gjenero. Prvi je govorio Zlatko Komadina, o situaciji od SDP-u: - Predsjedništvo SDP-a je danas vrlo jasno osudilo istup Miranda Mrsića, ne ulazeći u meritum onoga što je napisao, nego u vrijeme i mjesto kad je to odlučio reći, između dva izborna kruga - rekao je Komadina i na upit voditelja dodao da se Mrsića neće izbaciti iz stranke, već mu je izrečena "drugarska kritika". Komadina je također dodao da se "stvari u SDP-u ne tresu": - Bernardić ima potporu stranke, a nekima je samo žao što nisu na njegovom mjestu - rekao je Komadina koji nije decidirano odgovorio na pitanje može li Zvonimir Mršić biti SDP-ov kandidat za premijera na sljedećim parlamentarnim izborima. - O tom, potom, Mršić je dobar kandidat za puno stvari, a njegovo vođenje Podravke je dokaz. Raspravljat ćemo o pozicijama kada dođe vrijeme za to, dodao je. Voditelj Mislav Togonal pitao je Krešu Beljaka je li ga zaintrigirala poruka Josipa Đakića, člana HDZ-ova Predsjedništva koji je u Jutarnjem listu HSS-u poručio da su trenutno u Vladi slobodna četiri ministarstva i sedam položaja državnog tajnika te da, s obzirom da su zajedno u Europskoj pučkoj stranci, razmisle o tome. - Ne, nije. Mi nismo dobili taj mandat od naroda. Ako Vlada propadne, to je odgovornost HDZ-a i Mosta, a ne nas. Ne možemo mi biti krivci za nove izbore. Nisam za nove izbore, koštaju 120 milijuna kuna, ali kao političar mislim da su nam izlaz samo oni. No, problem je u izbornom sustavu - dok se ne vratimo na predsjednički, polupredsjednički ili kancelarski sustav vrtjet ćemo se u začaranom krugu. Najodgovorniji čovjek u državi trebao bi se birati direktno - rekao je Beljak. Na pitanje novinara je li HDZ bliži HSS-u svjetonazorski od SDP-a, Beljak je rekao: - Od tih percepcija izgubio je samo HSS i mi smo u jednom trenutku zbog toga gotovo nestali te smo svoju lekciju naučili. Davor Gjenero rekao je da smatra da Hrvatska u kratkom razdoblju može funkcionirati po nekom dogovoru većih političkih stranaka do 2019. godine. - Najbolja solucija bi bila velika koalicija, ali ona u ovom trenutku nije moguća - smatra Gjenero. Zlatko Komadina se vratio na pitanje lokalnih izbora i rekao da je SDP zadržao sve županije koje je imao, dok imaju šanse i u najvećim gradovima. Krešo Beljak je na pitanje je li zadovoljan rezultatima na izborima rekao: - Mi smo tri puta veći od Metkovića, četiri puta bogatiji i imamo pokazatelje koji su daleko iznad hrvatskog prosjeka što su birači i prepoznali. Politika koju je HSS vodio od 2009. do 2013. povećala je naš broj glasova za 200 posto, a taj se broj održao i ove godine. Generalno, mi smo u apsolutnom plusu - rekao je Beljak koji je pad broja gradonačelnika objasnio previranjima u stranci, analitičarima i svemu što se radilo da se "njega oblati". - HSS je trn u oku nekima, imamo više od 700 vijećnika u općinama, županijama, gradovima... Davor Gjenero je dodao da je HSS stara stranka, nekad dominantna u Hrvatskoj, a danas je spala na krug zagrebačkog prstena: - Gospodin Beljak nema pet mandata, te mandate je dobio zahvaljujući listi - rekao je Gjenero prije nego je ušao u otvoreni sukob s Beljakom nakon što je spomenuo njegov "background". Nakon što ga je Beljak napao da ne zna o čemu priča i da je to kleveta, Gjenero je rekao "tak se ne bumo razgovarali". Razgovor se potom okrenuo na Zlatka Komadinu, čije je koalicijske potencijale pohvalio gospodin Gjenero. - Nikada HNS i HSS ne bi dobili toliko mandata da im SDP nije dao - dodao je Hristić. - HSS kada se ukupno gleda, njihov birački potencijal se zbog praga ne može realizirati u Hrvatskoj - rekao je Komadina komentirajući da bi tek novi izborni sustav riješio taj problem. Hrstić je pak Beljaku prigovorio da se ponašao autokratski u stranci, za razliku od Bernardića koji je puno slobodniji po tom pitanju. Na kraju emisije je Davor Gjenero rekao da ne vjeruje da će ovakav izborni sustav promijeniti jer odgovara upravo strankama koje o njemu odlučuju.