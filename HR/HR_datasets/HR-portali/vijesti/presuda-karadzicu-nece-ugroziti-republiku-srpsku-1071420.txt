Nepravomoćna presuda utemeljitelju Republike Srpske Radovanu Karadžiću još je jednom pokazala da je taj entitet unutar BiH stvoren na zločinima protiv čovječnosti, istrebljenju nesrpskog stanovništva i genocidu u Srebrenici, no pravnici se slažu da, u posve pravom smislu, ni ova presuda neće imati nikakve posljedice na samo postojanje entiteta Republike Srpske. – Ne mislim da ova presuda na bilo koji način utječe na opstanak Republike Srpske. Nijedna kaznena presuda ne može na to utjecati jer se kaznena presuda odnosi na odgovornost pojedinca. Može imati političko i društveno značenje, ali sama po sebi ne dovodi u pitanje društveno uređenje u BiH – kaže odvjetnica Vesna Alaburić, koja u Haagu brani generala HVO-a Milivoja Petkovića. Pritisak na Beograd Luka Mišetić, američki odvjetnik hrvatskog podrijetla, koji je na Haaškom sudu obranio generala Antu Gotovinu, također kaže da u pravnom smislu ne vidi da bi se na temelju presude Karadžiću, kad ona postane pravomoćna, moglo ukinuti Republiku Srpsku. No, Mišetić smatra da, za razliku od pravnih posljedica, presuda Karadžiću može imati političkih posljedica na Republiku Srpsku, ali napominje da bi za željene političke posljedice bilo nužno da Hrvatska i EU prvo naprave pritisak na Beograd, a Beograd potom napravi pritisak na Banja Luku. – Europska unija, a u njoj pogotovo Hrvatska, mora uvjetovati daljnji napredak Srbije u pregovorima s EU na principu da vodstvo Srbije mora početi javno priznavati presude Haaga. Ne može se negirati genocid u Srebrenici. A mi ne možemo očekivati da će Srbija biti spremna prihvatiti europske vrijednosti ako svojim susjedima negira ono što je utvrđeno presudama međunarodnih sudova – kaže Mišetić. On smatra da se na tom principu mora inzistirati jer će u suprotnom “biti i drugih Karadžića i Dodika na čelu Republike Srpske”, odnosno i sljedeći politički predstavnici tog entiteta gradit će na istim temeljima zbog kojih je Karadžić prekjučer nepravomoćno osuđen na 40 godina zatvora. No, kako jedino Beograd može učinkovito utjecati na ponašanje Republike Srpske, Mišetić smatra da jedino međunarodnim pritiskom na Beograd može postati politički neprihvatljivo da se negiraju činjenice utvrđene presudama Karadžiću i drugim bosanskim Srbima, kao i činjenice utvrđene presudom pred Međunarodnim sudom pravde, kojom je također utvrđeno da su snage RS počinile genocid u Srebrenici. Vlada Srbije jučer je poručila da “neće dopustiti da se presuda Radovanu Karadžiću upotrebi protiv srpskog naroda”. Opasan trend – Nikome nećemo dopustiti da prvostupanjsku presudu protiv bivšeg predsjednika RS upotrebljava kao razlog da se prstom upire nas i naše sunarodnjake. Jasno napominjemo da ova presuda ne može biti upotrijebljena za ugrožavanje slobode i opstanka našeg naroda u Republici Srpskoj – rekao je ministar pravosuđa Nikola Selaković. Umjesto o zločinima protiv čovječnosti, istrebljenju, progonu i genocidu za koje je Haaški sud utvrdio da su pomogli Karadžiću da stvori i dovede Republiku Srpsku do trenutka kad je Daytonskim sporazumom ozakonjena kao entitet u BiH, vlada Srbije u priopćenju je jučer govorila o tome kako je pravda koja kažnjava “pripadnike samo jednog naroda za zločine koje su činili svi zapravo selektivna”. Mnogi i u tome vide još jedan u nizu dokaza da službeni Beograd pokušava prebaciti krivnju za rat na sve strane podjednako, a odvjetnik Luka Mišetić u tome vidi opasan trend: stvara se, kaže, nova srpska mitomanija. – Čak i od ratova koji su se dogodili 1990-ih stvara se slika da su Srbi bili žrtve. A svi mi, koji potječemo s ovih prostora, znamo da se povijest kad-tad koristi za nove sukobe i zato je to opasno. Zato je vrijeme da i Hrvatska i Europska unija rade preventivno na tome da se to ne dogodi, tako što će inzistirati na tome da se provedu presude Haaškog suda – kaže Mišetić. Odvjetnica Vesna Alaburić smatra vrlo problematičnom činjenicu da pojedini dužnosnici Srbije veličaju osobe koje su osuđene kao ratni zločinci. – To smatram problematičnim samo po sebi, jednako kao što bih smatrala problematičnim da hrvatski političari glorificiraju osobe koje su osuđene kao ratni zločinci. To je neprilično. Svi imaju pravo propitivati, izražavati svoje sumnje u odluke suda, ali nemaju pravo na nepoštovanje presuda – kaže Alaburić. >>Šešelj: Karadžić je nevin, Haaški sud osudio ga je samo zato što je Srbin >>Carla del Ponte nije zadovoljna presudom Karadžiću: Morao je dobiti strožu kaznu 