Poduzetnik Blažo Petrović u utorak je na zagrebačkom Županijskom sudu kazalo da se ne osjeća krivim za zlouporabe kojima je po tvrdnjama tužiteljstva još 2004. nezakonito stekao 9,6 milijuna kuna. Krivnju je na početku suđenja odbacila i njegova suoptuženica Vesna Kvartuč, bivša direktorica Petrovićeve tvrtke Morovik. Petrovića i njegovu suradnicu tužiteljstvo tereti za zlouporabu položaja i ovlasti, odnosno da su od rujna 2003. do lipnja 2004. osmislili i realizirali više fiktivnih pravnih poslova s više osoba i tvrtki čime je Petrović u konačnici nezakonito pribavio 9,6 milijuna kuna. O nezakonitostima je kao prvi svjedok ispitan i jedan od direktora tvrtke Java Vanja Jazić koji je pojasnio da je u svemu bio vođen tek željom za ostvarivanjem profita. Istraga ovog slučaja počela je još 2009. kada je Petrović na šest mjeseci nestao iz Hrvatske, a mediji su nagađali da ga je netko upozorio pa je pobjegao u Bosnu i Hercegovini, odakle je rodom i čije državljanstvo također ima. Krajem 2016. Petrović je na temelju prijave tzv. poreznog Uskoka optužen za utaju preko 15 milijuna kuna poreza, a i zbog toga je do uplate jamčevine bio u istražnom zatvoru. Petrović, u medijima nazivan kontroverznim poduzetnikom, i ranije je u više navrata optuživan za razna kaznena djela od višemilijunskih utaja, iznuda, prijetnji i protupravnih naplata, među ostalim, i na suđenju tzv. maloj mafiji, no nikada nije pravomoćno osuđen.