Rekonstruirajući posljednja 24 sata koja su prethodila otkriću nezapamćenog zločina u Čista Velikoj, mještani nam govore kako je Tin Šunjerga (19) “dobar dio subote proveo s roditeljima u polju”, da bi tu istu večer mladića vidjeli u gradu s prijateljima, kojima je, navodno, rekao u povjerenju: “Napravio sam doma neko sranje”. Roditelji su mu, navodno, zaprijetili da će ga poslati u komunu zbog njegovih problema s drogom, pa mu se takva vrsta ukidanja slobode nije svidjela. - Bio je u jednom kafiću s društvom s kojim inače izlazi, a sudeći prema vremenu i pretpostavkama da mu je otac ubijen oko 17 sati kada su susjedi začuli jedan hitac, Tin se razonodio bez pretjerane brige. Tijekom jutra, pak, nakon ubojstva Tina su pojedini susjedi vidjeli kako kroz mjesto šeta s rukama u džepovima. Bilo je to nekoliko sati prije nego što mu je u kuću banula policija - priča jedan od poznanika obitelji Šunjerga. Nitko nije ni pomišljao da bi onaj hitac koji je “zaparao” zrak u subotu popodne mogao cijelo selo zaviti u crno. - Doista smo potreseni jer Šunjerge su divna obitelj. Nadasve skromni, ali sina nisu uspijevali odvesti na pravi put zbog poroka - kaže nam drugi mještanin.