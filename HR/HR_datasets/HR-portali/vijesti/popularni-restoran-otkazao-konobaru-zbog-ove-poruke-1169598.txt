U jednom poznatom restoranu u Melbourneu dogodio se incident. Naime, konobar je jednom muškarcu na računu ostavio uvredljivu i rasističku poruku. Na računu je pisalo c....... Iz tvrtke su reagirali, a konobar je otpušten. Ruth Muchinguri bila je vrlo ljuta kada joj je njezin suprug Nicholas pokazao račun iz restorana Burger Project. Poslala je potom poruku restoranu na Facebooku. "Dragi Burger Project, moj crni suprug koji naporno radi došao je kod vas da bi ručao sa svojim prijateljima, a tu je i fotografija njegovog računa. Tako je razočaravajuće da je na mjestu gdje moj suprug potrošio svoj teško zarađeni novac, dobio takav sramotan i diskriminirajući tretman". Dodala je da ne može vjerovati da su u 2017., u suvremenom društvu, neki od njihovih djelatnika neosjetljivi. Burger Project je poslao odgovor. "Vrlo smo zabrinuti zbog neprihvatljivog ponašanja našeg zaposlenika. Ne odobravamo takvo ponašanje našeg osoblja, niti prihvaćamo takav odnos prema našim kupcima. Čim smo poslijepodne postali svjesni što se dogodilo, ispričali smo se, a zaposlenik je otpušten", poručili su između ostalog iz poznatog restorana. Dodali su da je prekršio pravila ponašanja i da oni to neće tolerirati. I sam šef Neil Perry kada je čuo za incident ispričao se Nicholasu. Što se tiče samih komentara na ovo što se dogodilo, Ruth Muchinguri napisala je da su joj komentari koji osuđuju ovakav postupak dali snage da se bori protiv toga i da joj je drago da većina misli koliko su takve stvari štetne. No, dodala je i da je bilo komentara koji potiču rasizam i da oko rješavanja toga problema treba puno posla, piše Independent. 