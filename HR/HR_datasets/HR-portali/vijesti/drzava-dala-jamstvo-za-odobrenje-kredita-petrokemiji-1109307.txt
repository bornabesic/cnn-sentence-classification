Rješenje za Petrokemiju je pronađeno – potvrdio je danas (subota) u Slavonskom Brodu tehnički ministar financija i nostelj liste HDZ-a za 5. izbornu jedinicu Zdravko Marić. Prema njegovim riječima, Nadzorni odbor HBOR-a dao je suglasnost na odobrenje kredita od 200 milijuna kuna uz državno jamstvo za kutinsku tvrtku. Vlada će to na svojoj sjednici i potvrditi. - Na taj način spriječili smo neželjeni scenarij obustave plina za Petrokemiju, što bi imalo dalekosežne negativne posljedice ne samo na tvrtku i njezinih 1.700 zaposlenika, nego i na hrvatsku poljoprivredu i gospodarstvo u cjelini – rekao je Marić. Na upit hoće li se na taj način povećati javni dug i deficit, ministar je odgovorio kako to rješenje u općem nacionalnom interesu i kako se njime u ovom trenutku ne povećava javni dug. - To bi utjecalo na javni dug kada Petrokemija ne bi bila u stanju vraćati taj kredit, odnosno kada bi bio poziv po jamstvu. Međutim, mi vjerujemo da će se Petrokemijom dobro upravljati i smatramo da treba pokazivati pravi interes za nju, kako se ne bismo opet doveli situaciju da moramo donositi odluke doslovno u 5 do 12 – rekao je Marić. U sličnom je tonu govorio i tehnički ministar gospodarstva i nositelj liste Mosta za petu izbornu jedinicu Tomislav Panenić. Prema njegovim riječima, iza Petrokemije je uspješnih šest mjeseci u kojima je ostvaren pozitivan rezultat poslovanja, napravljen remont postrojenja i pokrenuta proizvodnja, a davanje jamstva za kredit bilo je nužno kako bi tvrtka mogla pripremati buduću proizvodnju. - Izjave koje se pojavljuju u posljednje vrijeme štete tvrtki i treba ih izbjegavati. Petrokemija se ne smije koristiti u svrhu predizbornog nadmetanja. Važno je poljoprivrednim proizvođačima, organizatorima proizvodnje i svima ostalima poslati jasnu poruku da Petrokemija sada posluje stabilno i da će isporučiti sve količine gnojiva – rekao je Panenić. >> INA očekuje da će poboljšanje nelikvidnosti Petrokemija iskoristiti za vraćanje duga