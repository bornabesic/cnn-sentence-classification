Poslovi budućnosti možda neće imati stabilno radno vrijeme, plaćeni godišnji i bolovanje ili mirovine, sugerirao je britanski ministar rada i mirovinskog sustava Damian Green. Kako prenosi Independent, torijevac Green je uzbudljivim opisao taj novi trend u zapošljavanju prema takozvanoj "ekonomiji gaža" te rekao da promjene imaju ogroman potencijal. - Prije samo nekoliko sati poimanje pravog posla značilo je posao koji donosi fiksnu mjesečnu plaću, s fiksnim radnim vremenom, plaćenim godišnjim, bolovanjem, mirovinom i drugim ugovornim pogodnostima. Ali ekonomija gaža sve je to promijenila. Svjedočili smo rastu svakodnevnog poduzetnika. Ljudi sada posjeduju svoje vrijeme i nadziru tko prima njihove usluge i kada - rekao je Green u srijedu, dodajući da je to jedan od najznačajnijih trendova na tržištu rada. Ova izjava dolazi mjesec dana nakon što je sud odlučio da bi vozači Ubera trebali dobiti minimalac i plaćeni godišnji. Sud je odbacio tvrdnju tvrtke da su njihovi vozači zapravo samozaposleni pa nemaju pravo na ta prava. >> Nikad gora vremena za europske stranke lijevog centra