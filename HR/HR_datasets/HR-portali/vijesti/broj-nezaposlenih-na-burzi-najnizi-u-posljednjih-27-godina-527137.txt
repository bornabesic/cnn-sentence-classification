Pod utjecajem sezonskog zapošljavanja u turizmu i povezanim djelatnostima, u travnju je nastavljen trend pada stope nezaposlenosti treći uzastopni mjesec. Prema administrativnim izvorima, ona je iznosila 13,2% te je bila niža za 1,2 postotna boda nego u prethodnom mjesecu, stoji u priopćenju Hrvatske gospodarske komore.  U travnju je u odnosu na isti mjesec prošle godine broj nezaposlenih bio niži za 50 tisuća te iznosio 204.316 što je najmanje od 1990. godine u ovom mjesecu u godini, a broj osiguranika je povećan za 25,9 tisuća te iznosio 1.475.786.  Iako je smjer oba pokazatelja dobar (a osobito je dobro što se broj osiguranika oporavlja), ovako velika razlika u njihovoj dinamici rezultira smanjenjem kontingenta radne snage, što je dugoročno vrlo nepovoljna karakteristika tržišta rada.    Na veliku razliku u dinamici u segmentu zaposlenosti i nezaposlenosti utječu nepovoljna demografska kretanja - negativni prirodni prirast kontinuirano traje od 1997. godine, i pojačana emigracija - od 2009. godine je saldo migracije s inozemstvom negativan i progresivno raste – u 2015. godini emigriralo je 29,6 tisuća osoba, piše u priopćenju. Posljedica je toga i to da se stopa nezaposlenosti sada formira na znatno nižim razinama zaposlenosti i aktivnosti nego prije krize. Primjerice, stopa nezaposlenosti od 13% (dakle, malo niža nego što je sada) u svibnju 2008. godine formirana je pri razini zaposlenosti većoj za 217 tisuća, nezaposlenosti većoj za 28,4 tisuće i aktivnom stanovništvu brojnijem za čak 245,6 tisuća.