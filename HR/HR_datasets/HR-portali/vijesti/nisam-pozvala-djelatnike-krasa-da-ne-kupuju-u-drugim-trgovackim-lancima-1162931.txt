Prokuristica Kraša Marica Vidaković kazala je u Dnevniku Nove TV da poštuje sve trgovačke lance koji posluju u Hrvatskoj, nakon što su je iz Grupe NTL i Ultra Gros prozvali zbog javnog poziva radnicima da kupuju u Konzumu. - Poštujem sve trgovačke lance koji posluju na području RH. Dijelovi moje izjave su izvađeni iz konteksta, apsolutno nisu bili nikakav poziv da moji zaposlenici ne kupuju u ostalim lancima - kazala je Vidaković. "Legitimno je pravo da štitimo svoje interese"  Iz Udruženja hrvatskih trgovaca kazali su da je njezina izjava diskriminirajuća, na što ona kaže kako se spremna javno ispričati, "ako oni iz moje izjave igdje iščitaju da sam ja pozvala moje zaposlenike ili potrošače da ne kupuju kod njih". - To u mojoj izjavi ne stoji. Dapače, legitimno je pravo da štitimo svoje interese, a to znači da posrnuli lanac apsolutno treba vratiti povjerenje potrošača kako bismo svoja potraživanja danas - sutra mogli i naplatiti - kazala je Vidaković.  Smatra kako ta izjava neće narušiti poslovni odnos Kraša i trgovaca koji su kritizirali izjavu. -  Osim ako intencija trgovaca koji su se obratili, a u jednoj rečenici to i stoji, nije da je ovo pritisak na godišnje pregovore, pa da zauzimaju bolju poziciju u tim budućim pregovorima - kazala je Vidaković te kazala da je Agrokor odmah nakon deblokade računa isplatio prvih 50 milijuna kuna.  - I to za one prioritetne poslove koji su bili potrebni da bi se zavrtio ciklus - proizvodnja, lanac dobave i na koncu i punjenje polica zbog potrošača koji će navratiti u Konzum - zaključila je Vidaković. >>Ramljak razgovarao s dobavljačima: 'Mjenice su Agrokorov dug' >>Pet domaćih banaka Agrokoru odobrilo 80 milijuna eura