Jedna Facebook poruka iz malo poznatog mjesta u Zapadnoj Virginiji izazvala je neviđenu lavinu bijesa i rasplamsala ionako napetu atmosferu unutar SAD-a nakon pobjede Trumpa na izborima. Pamela Ramsey Taylor, voditeljica jedne neprofitne grupe iz Clay Countyja, nakon izbora prošlog tjedna na svom Facebooku je napisala: - Pravo je osvježenje u Bijeloj kući imati lijepu i elegantnu Prvu damu. Već mi je dosta one majmunice u štiklama - napisala je rasistkinja. I ta skandalozna poruka uperena prema Michelle Obami možda bi prošla nezamijećeno da prvi komentar na nju nije stigao od lokalne gradonačelnice Beverly Whaling. - Uljepšala su mi dan Pam... Whaling je gradonačelnica mjesta Clay u kojem živi samo 491 ljudi. Naravno, nema ni jednog Afroamerikanca. U cijelom okrugu živi oko 9.000 ljudi, a 98 posto njih su bijelci. Dakle, možda i ne čudi previše što ovaj skandalozni post i nije naišao na neku reakciju u Clay Countyju i općenito u Zapadnoj Virginiji. Srećom, nekim čudnim kanalima proširio se po cijelom SAD-u i završio na svim vijestima. U samo nekoliko dana čak 85.000 ljudi potpisalo je peticiju u kojoj se traži da obje gospođe po kratkom postupku dobiju otkaz. I djelomično je uspjelo - gospođa Taylor je prva najurena, piše Washington Post. Freelance , reuters   - Možda je moja poruka imala prizvuk rasizma, ali vjerujte mi, to mi nije bila namjera. Samo sam komentirala izgled dama, nisam mislila na njihovu boju kože - objašnjenje je Taylor koja je usput zaprijetila i tužbama. Ubrzo se javila i gradonačelnica Whaling. - Moj komentar nema veze s rasizmom, ali ako je to netko drugačije shvatio, ja se ispričavam. Kad sam napisala da mi je to uljepšalo dan, mislila sam na promjenu u Bijeloj kući, a ne na izgled sadašnje i buduće Prve dame. Još jednom se ispričavam. Svi oni koji me poznaju, znaju da nisam rasistkinja - napisala je Whaling u priopćenju.