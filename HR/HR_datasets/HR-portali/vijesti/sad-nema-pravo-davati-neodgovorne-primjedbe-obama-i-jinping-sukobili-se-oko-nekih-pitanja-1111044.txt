Predsjednik Barack Obama u nedjelju je potvrdio da je na summitu čelnika G20 došlo do "trvenja" s kineskim domaćinima zbog inzistiranja američke strane na nazočnosti novinara, dodavši da se neće ispričati što se založio za slobodu medija, prenose agencije. "Mislimo da je važno da mediji imaju pristup poslu koji obavljamo i da mogu postavljati pitanja", kazao je Obama. "Svoje vrijednosti i ideale ne ostavljamo iza sebe kad idemo na putovanja", dodao je američki predsjednik koji privodi kraju svoju posljednju azijsku turneju. Obamu je na dolasku u zračnu luku Hangzhou dočekao kaotičan prijem jer se njegovo osoblje porječkalo s kineskim osiguranjem oko tretmana novinara. Po izlasku iz zrakoplova nisu ga dočekale ni stepenice kako bi se iskrcao ispred predsjedničkog zrakoplova Air Force One pa se osoblje rastrčalo pronaći alternativno rješenje.  Dok je osoblje Bijele kuće pokušavalo riješiti problem stepenica kineski službenik počeo je urlati na fotografe koji su htjeli slikati silazak Obame. Na to je reagirao predstavnik Bijele kuće poručivši domaćinu da pravila snimanja Obame određuje SAD.  "Ovo je naša zemlja, ovo je naša zračna luka", počeo je vikati kineski službenik koji je nakon toga pokušao onemogućiti Obaminu savjetnicu za nacionalnu sigurnost Susan Rice da uđe u vozilo pa je Obamino osiguranje reagiralo. Nagađa se da je kinesko osiguranje Rice zamijenilo za novinarku, prenose agencije i dodaju da je nakon toga nekoliko pripadnika protokola Bijele kuće onemogućeno u ulasku na mjesto gdje je američki predsjednik trebao imati susrete. Dužnosnik Bijele kuće uzaludno je pokušao objasniti da se radi o američkom predsjedniku, i američkom zrakoplovu i da američki novinaru ostaju s njima. U zračnoj luci su se dvojica kineskih službenika na kraju gotovo potukla dok je jedan pokušavao smiriti drugoga, prenose američki mediji. Brzopleti tweet američke vojne obavještajne službe Napetosti su se nastavile i u nastavku posjeta jer američkim medijima nije bilo dozvoljeno pratiti prijem dobrodošlice za Obamu na summitu G20 iz blizine. Dodatno je napetosti podignuo i tweet američke vojne obavještajne službe u kojem je pisalo: "Kina, profinjena kao uvijek", pa se novim tweetom uputila isprika. Što se tiče razgovora s kineskim predsjednikom Xi Jinpingom, Obama je kazao da su bili "izrazito produktivni", iako su se dvojica čelnika sukobila oko niza pitanja. Obama je pozva Xija na "konstruktivniju ulogu" u očuvanja mira i stabilnosti u Južnokineskom moru, a Xi je odgovorio da će Kina "nepokolebljivo" štititi teritorijalnu suverenost i pomorske interese. Obama je za CNN kazao da je pokušao predsjedniku Xiju prenijeti da Sjedinjene Države svoju moć djelomično duguju i politici suzdržavanja. "Kada se obvežemo na niz međunarodnih normi i pravila to nije zato što moramo, već zato što shvaćamo da je, dugoročno gledajući, snažni međunarodni poredak u našem interesu", kazao je Obama. Kina je uzvratila da SAD nema pravo davati "neodgovorne primjedbe". >> Jedino Obami nisu dali crveni tepih. Kinesko osiguranje Amerikancima: 'Ovo je naša zemlja, OK?' 