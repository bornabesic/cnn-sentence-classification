- U svom radu, svakoga dana, na apsolutno jednak način, komunicirao sam sa svim kolegama u Vladi, bez obzira radilo se o ministrima koji su članovi HDZ-a, članovi Mosta ili nestranačkim ministrima, rekao je premijer Andrej Plenković u svojem obraćanju medijima nakon smjene tri ministra iz Mostove kvote. - Mislim da su odnosi unutar Vlade bili izrazito dobri. Imali smo situaciju koja se odnosila na inicijativu za izglasavanje nepovjerenja ministru Barišiću. Tada je stav ministara Mosta bio istovjetan kao i stav drugih članova Vlade, kazao je Plenković - U ovoj situaciji, kada je došlo do inicijative za izglasavanje nepovjerenja ministru Zdravku Mariću, kojeg moji kolege iz Vlade, iz Mosta, u biti poznaju dulje nego ja. Imali smo vrlo jednostavnu situaciju temeljnu za sve odnose, a to je odnos povjerenja. Ukoliko ja kao predsjednik Vlade predložim rješenje Vlade kojom odbacujemo prijedlog za izglasavanje nepovjerenja, onda očekujem kolegijalan stav ministara u Vladi i koalicijskih partnera, rekao je. - Tu za mene, kao predsjednika Vlade, kao predsjednika Stranke, više nema nikakve dileme. Ministri koji nisu u stanju dati potporu svom kolegi, nisu u stanju biti članovi moje Vlade. Moja politika nije politika populizma, nije politika demagogije, nije čak usmjerena ni na lokalne izbore. Moja politika je politika odgovornosti, rekao je Plenković i naglasio kako Vlada ide dalje. - Hrvatska demokratska zajednica će ostvariti parlamentarnu većinu, i osigurati stabilnost Vlade. Na pitanje novinara tko će oformiti tu većinu, Plenković je rekao kako će se to vidjeti uskoro, te kako će Vlada nastaviti funkcionirati bez obzira na smjene. Pojasnio je i kako nije neophodan potpis predsjednika Sabora za smjenu ministara. Upitan znači li to kraj koalicije s Mostom, naglasio je kako odluka da se ne podrži ministar u Vladi nije došla s njegove strane, već od strane kolega iz Mosta. Na pitanje ima li u ovom trenutku, bez dogovora koji će uslijediti, parlamentarnu većinu, Plenković je rekao: - A kako da mi to saznamo? Hoćemo okupiti zastupnike? Ja imam apsolutno parlamentarnu većinu. To nije u pitanju i to ćete jako brzo vidjeti. Ne možemo brojati kao šibice, ima dovoljno. Odbacio je i mogućnosti prijevremenih izbora, no naglasio je i kako je spreman na njih. - Mislim da novi izbori nisu realni. Ako do njih iz nekakvog spleta okolnosti i dođe, ja sam za njih spreman, kazao je Plenković.