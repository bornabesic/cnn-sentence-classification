Svečano obilježavanje 15. obljetnice ustrojavanja Zapovjedništva za potporu održano je u srijedu u zagrebačkoj vojarni "Croatia", u nazočnosti predsjednice Republike i vrhovne zapovjednice Oružanih snaga RH Kolinde Grabar-Kitarović, najzaslužnijim pripadnicima Zapovjedništva za potporu uručila je odlikovanja, pohvale i nagrade te poručila da logistički sustav mora i dalje biti jedan od prioriteta ulaganja i razvoja Ministarstva obrane i Oružanih snaga RH. Ukupno su odlikovana, pohvaljena i nagrađena 92 pripadnika Zapovjedništva za potporu. "Tradicija i uspjeh postrojba koje se nalaze u sastavu Zapovjedništva za potporu, počele su tijekom Domovinskog rata. Zapovjedništvo za potporu ima izravnu povijesno ustrojbenu poveznicu sa Zapovjedništvom za logistiku i drugim logističkim postrojbama Hrvatske vojske iz Domovinskog rata", rekla je hrvatska predsjednica Grabar-Kitarović. Damir Krajač / CROPIX Naglasila je da je uspješnost mnogih ratnih akcija i operacija u velikoj mjeri ovisila o hrabrosti, upornosti i požrtvovnosti pripadnika logističkih postrojbi. Naime, dostava potrebnih borbenih i neborbenih sredstava, oružja i vojne opreme, hrane i drugog nužnog materijala u ratnom okružju nije predstavljala ništa manju pogibelj od operativnog djelovanja na samoj crti bojišnice, dodala je. Mirnodopskim ustrojem Zapovjedništvo za potporu suočilo se s novim izazovima i zahtjevima za razvoj logističkih sposobnosti u međunarodnom okruženju, prvenstveno kad je riječ o potpori raspoređivanja i sustavnoj logističkoj potpori hrvatskim kontigentima u međunarodnim misijama i operacijama potpore miru pod vodstvom Sjevernoatlantskog saveza, EU i UN-a, rekla je predsjednica Republike. "Znatan dio novousvojenih sposobnosti Zapovjedništva za potporu vezan je i uz potporu zemlje domaćina Oružanih snaga država NATO saveza i država partnera na teritoriju Republike Hrvatske. Jednako tako razvijene su i sposobnosti za potporu stanovništvu i civilnim strukturama u operacijama sprječavanja i otklanjanja posljedica uzrokovanih prirodnim i tehničkim nesrećama", dodala je. Damir Krajač / CROPIX Predsjednica Republike i vrhovna zapovjednica OS RH poručila je da logistički sustav mora i dalje biti jedan od prioritenih područja ulaganja i razvoja Ministarstva obrane i Oružanih snaga RH. "Sagledavajući sigurnosne izazove s kojima se danas suočavamo, predstoje nam daljnja ulaganja u Oružane snage RH. Ta obveza ne proizlazi samo iz preuzetih međunarodnih obveza Republike Hrvatske kao odgovorne članice NATO-a, već je riječ o trajnom imperativu ulaganja u obranu te jačanja cjelovitog sustava Domovinske sigurnosti", istaknula je predsjednica. Neprijeporno je, dodala je, kako su tehničko i tehnološko osuvremenjivanje Oružanih snaga RH bitni preduvjeti postizanja potrebite ratne sposobnosti i spremnosti sustava obrane. No, istaknula je predsjednica Republike, "naša najveća vrijednost jesu pripadnici Oružanih snaga i zato je u nju potrebno neprekidno ulagati". Zapovjedništvu za potporu predsjednica Republike i zahvalila je na održavaju današnje svečanosti koja, kako je rekla, pridonosi održivosti hrvatske vojne tradicije iskazujući hrvatski nacionalni ponos i domoljublje te prenoseći povijesna sjećanja iz vremena stvaranja hrvatske države na mlade naraštaje pripadnika Oružanih snaga RH. Damir Krajač / CROPIX Čestitala je danas odlikovanima, nagrađenim i pohvaljenim pripadnicima Zapovjedništva za potporu. Predsjednica Republike čestitala im je i 15. obljetnicu ustrojavanja Zapovjedništva za potporu, uz poruku - "Hrvatskoj domovini uvijek vjerni". Na svečanosti kojoj su nazočili i drugi visoki vojni i civilni uzvanici, predsjednica Grabar-Kitarović, izaslanik potpredsjednika Vlade i ministra obrane Damira Krstičevića, državni tajnik u Ministarstvu obrane Tomislav Ivić te zamjenik načelnika Glavnog stožera Oružanih snaga RH general-pukovnik Drago Matanović, najzaslužnijim pripadnicima Zapovjedništva za potporu uručili su odlikovanja, pohvale i nagrade. Za posjetitelje je organiziran i Taktičko tehnički zbor vojne opreme i naoružanja Zapovjedništva za potporu i Oružanih snaga RH, a hodni sastav Orkestra OS RH izveo je glazbeno-koreografski nastup. Državni tajnik u Ministarstvu obrane Tomislav Ivić istaknuo je da su mnogobrojne zadaće za koje je zaduženo Zapovjedništvo za potporu. Bez njihove fokusiranosti na njih Oružane snage RH ne bi mogle biti tako efikasne, a većina zadaća svih drugih dijelova ne bi bile izvedive bez njihovog angažmana, dodao je. "Upravo rezultati koje postižete u Hrvatskoj, ali i u misijama i operacijama diljem svijeta, pokazuju da je motiviran profesionalan pripadnik Zapovjedništva  naša najveća snaga", poručio je Ivić. Damir Krajač / CROPIX Podsjetio je da je Ministarstvo obrane ovu godinu proglasilo - Godinom vojnika, dočasnika i časnika, a što je čvrsto opredjeljenje da se ljudima u sustavu iskaže poštovanje za plemenito djelovanje na korist Oružanih snaga i domovine Hrvatske. "Čestitam vam na postignućima. Čestitam svima koji su danas, u povodu 15. obljetnice promaknuti, odlikovani i nagrađeni. Neka vam ta priznanja budu poticaj za nove iskorake i nove mirnodopske pobjede", poručio im je Ivić.     Zamjenik načelnika Glavnog stožera OS RH general-pukovnik Drago Matanović istaknuo je kako Zapovjedništvo za potporu danas predstavlja okosnicu koncepta logističke potpore Oružanih snaga RH. Zahvalio im je i čestitao na svim dosadašnjim uspjesima, na velikom zalaganju i predanosti vojnom pozivu, a posebno je čestitao svim pohvaljenim, nagrađenim i promaknutim pripadnicima te poručio neka njihova odvažnost, dosljednost i profesionalnost i nadalje bude primjer svim pripadnicima Oružanih snaga. Zapovjednik Zapovjedništva za potporu, general-bojnik Mladen Fuzul, najavio je da će Zapovjedništvo za potporu i u sljedećem razdoblju sve svoje potencijale i napore usmjeriti na provedbu svih aktivnosti sa svrhom kontinuirane i pravodobne potpore zapovjedništvima i postrojbama OS RH. "Naši pripadnici su nam jamstvo za uspostavu uspješne, dostatne i učinkovite logističke potpore i u budućim međunarodnim operacijama i vojnim vježbama. Rad na povećanju standarda vojnika, kroz adaptaciju smještajnih kapaciteta, uredskih i obučnih prostora te života i rada u terenskim uvjetima bit će težište naših zalaganja", zaključio je Fuzul.