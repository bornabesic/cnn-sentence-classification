Dubrovačko-neretvanski župan Nikola Dobroslavić (HDZ) u drugom se krugu s Mostovim kandidatom bori za svoj treći mandat. Što očekuje i što planira raditi, otkrio nam je u razgovoru koji smo vodili uoči te bitke ove nedjelje.   Što očekujete u drugom krugu i na čije birače računate? Očekujem uvjerljivu pobjedu. Govorio sam da ću biti – i to sam bio – župan svih stanovnika Dubrovačko-neretvanske županije. Zato je moja podrška šira od podrške koju uživaju stranke koje čine koaliciju s HDZ-om. Za mene će glasati svi oni kojima je stabilnost na prvom mjestu, a ne nekakav kaos i kvazirevolucija. Za većinu u Županijskoj skupštini nedostaje vam još jedan partner, jeste li već obavili razgovore i tko će to biti? Ni u prethodnom mandatu formalno nismo imali većinu od 21 vijećnika, nego također 19 vijećnika, kao što smo ih i sada osvojili. Ali nam to nije smetalo da 80 posto odluka donesemo s više od 30 vijećnika ili da proračune donosimo bez ijednog glasa protiv. Očekujemo u Županijskoj skupštini potporu vijećnika koja će osigurati stabilno upravljanje i realizaciju svih projekata. Idete po treći mandat. Što ste napravili u prethodna dva mandata, čime ste zadovoljni? U zdravstvo je uloženo 110 milijuna kuna, a nabavljena su i 32 vozila vrijedna 7,6 milijuna kuna, izgradili smo Odjel za palijativnu skrb te smo riješili sve dugove pet domova zdravlja. U osnovne i srednje škole kojima smo osnivač uložili smo više od 300 milijuna kuna. Ulagano je u svih 40 osnovnih i srednjih škola, a 14 ih je rekonstruirano u ovom razdoblju. Sagradili smo i stavili u funkciju pet školskih sportskih dvorana te smo sa 6 milijuna kuna pripremili projektnu dokumentaciju za sedam novih školskih i sportskih objekata. Sufinancirali smo s 4,5 milijuna kuna projektnu dokumentaciju za gradnju Studentskog doma, sufinancirali smo gradnju Gradskog bazena u Korčuli s 4 milijuna kuna, u nova školska i sportska igrališta uložili smo 4 milijuna kuna, otvorili smo pet „pametnih učionica“ te smo ugradili liftove, odnosno rampe za invalide u pet škola. Udvostručili smo sredstva za stipendije: dodijelili smo više od 600 godišnjih stipendija u vrijednosti većoj od 5 milijuna kuna. Za umirovljenike smo izdvojili 14 milijuna kuna, od čega se 8 milijuna odnosi na umirovljenički dodatak. Za programe branitelja izdvojili smo 6,83 milijuna kuna, a braniteljima u teškoj materijalnoj situaciji dali smo više od 1400 jednokratnih potpora vrijednih 1,74 milijuna kuna. U redovito i izvanredno održavanje uloženo je 257 milijuna kuna, čime je ravnomjerno kroz županiju sagrađeno ili uređeno 115,4 kilometra cesta. U luke na području Županije kroz 27 projekata uloženo je 85 milijuna kuna te su sagrađena dva kilometra novih riva. Na pomorskom dobru za koje je Županija izdala koncesiju uloženo je više od 400 milijuna kuna, a sama Županija učetverostručila je prihode od koncesija – s 2,4 milijuna u 2009. na 10,1 milijun u 2016. godini. A što niste uspjeli ostvariti i tek trebate? Nismo uspjeli napraviti samo centar za gospodarenje otpadom u Lučinu razdolju. U tom nas je projektu dvoje ministara usporavalo (Holy i Dobrović), ali smo ipak projekt doveli do toga da će koncem godine krenuti radovi na njegovoj gradnji. Što vidite kao ključne probleme županije i kako ih riješiti? Ključni je problem prometna povezanost. Pelješki most za nas je gotova stvar i njegova gradnja ide u ovoj godini. No ostalo je povezivanje Dubrovnika autocestom preko hrvatskog teritorija, povezivanje Dubrovnika i zračne luke, povezivanje Pelješca i Korčule. Problem su i razni energetski projekti koji ugrožavaju ekosustav i osnovnu djelatnost – turizam. Mislim tu na Gornje horizonte, TE Ploče, HE Omblu te eksploataciju nafte i plina u dubrovačkom akvatoriju. Problem su i neriješene državne granice s BiH i Crnom Gorom, a najveći komunalni problem je gospodarenje otpadom. Negativnim se projektima javno odupiremo i to uz potporu javnosti, od vlada tražimo rješavanje graničnih pitanja, a centar za gospodarenje otpadom sami ćemo izgraditi. Nikola Grmoja, s kojim se u drugom krugu natječete za potporu građana, kaže da vam je vrijeme za mirovinu, da ste bili pasivan župan koji se bavio putovanjima. Kako biste mu odgovorili na sve te optužbe? Neću se spuštati na njegov nivo. Pokazali su što mogu u Metkoviću i na državnoj razini. Naša je kampanja pozitivna i govori o odrađenim i planiranim projektima. Građani su jasno prepoznali tko je za rad i stabilnost, a tko za populizam i demagogiju. Rezultati izbora to govore. A još će vidljivije to biti u nedjelju kada ću pobijediti još uvjerljivije nego u prvom krugu. Osim vas, u drugom se krugu na jugu Hrvatske vaši stranačke kolege bore za Metković (također s Mostom) te Dubrovnik s HNS-om. Kakve rezultate očekujete? Očekujem da ćemo pobijediti i u Dubrovniku i u Metkoviću. Naši kandidati za gradonačelnike Mato Franković i Dalibor Milan odličan su izbor i uvjeren sam u njihovu pobjedu.