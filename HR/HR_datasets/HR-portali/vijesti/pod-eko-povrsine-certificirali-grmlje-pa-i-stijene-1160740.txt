Uvjereni ste da je meso, voće, povrće koje ste kupili ekološko i zato ste ga i dodatno platili. U kvalitetu vas, naposljetku, uvjerava i ekološki žig na proizvodu jedne od domaćih certifikacijskih kuća. No da to i te kako može biti “porez” na lakovjerne, ovih je dana potvrdilo i Ministarstvo poljoprivrede oduzevši licenciju Prvoj ekološkoj stanici iz Zagreba u čijoj je nadležnosti oko 750 ekoloških proizvođača, prerađivača i uvoznika. Nadzorom poljoprivredne inspekcije i administrativnom kontrolom utvrđeno je, naime, da je Prva ekološka stanica u posljednje dvije godine kao ekološko certificirala i nepoljoprivredno zemljište koje nije prihvatljivo ni za kakve potpore, kamoli za „dodatak“ za ekoproizvodnju od oko 2000 kn/ha – i tako nekim klijentima omogućila dobivanje izdašnih potpora. Sada su u problemima svi pod njezinom kontrolom, i oni savjesni. Za prijavljivanje ekoproizvodnje i dobivanje potpora za 2017. ovih dana moraju naći novu certifikacijsku kuću koju će dodatno platiti, a još teže će opravdati ugroženi ugled. I neekološko sjeme Agencija za plaćanja u poljoprivredi u 2016. utvrdila je kršenje propisa u 99 od 156 kontrola. Od 52 gospodarstva pod nadzorom Prve ekološke na 23 su utvrđene površine neprihvatljive za ekološko plaćanje, ukupno 1102,60 ha, od čega 489,54 nepoljoprivrednih površina obraslih grmljem, makijom, drvećem, stijenama na 17 gospodarstava, 610,64 ha privremeno nepoljoprivrednog zemljišta koje se nije održavalo ni ispašom ili košnjom na 11, a na osam njih i 2,21 ha ugara (parcela koje nisu pod poljoprivrednom proizvodnjom). U 202 kontrole ove godine ponovno je „palo“ njih 99. Od 43 slučaja u nadzoru Prve ekološke, ovoga je puta utvrđeno 727,12 ha neprihvatljivih površina za ekološko plaćanje, od čega 30,06 ha nepoljoprivrednih površina na 22 gospodarstva, 696 ha privremeno nepoljoprivrednih na 13 gospodarstava, a na dva i 0,69 ha ugara. U rješenju o oduzimanju ovlasti, tvrdi se i kako Prva ekološka lani nije provela ni 5% minimalnih obveznih uzorkovanja i analiza kod svojih klijenata, već samo 2,4%, a ni brojke o njih 750 nisu točne. Dopustila je i uporabu neekoloških sredstava protiv štetočina i bolesti na sjemenu i sjemenskom krumpiru, a na sve pozive da se nepravilnosti u zadanom roku isprave, kako se vidi u rješenju kojega je u posjedu Večernji list, kašnjenja su pravdana zdravstvenim problemima direktora Marina Fucijaša iako imaju dovoljno odgovornih osoba za stručne kontrole i certifikacije. U njihovoj nadležnosti je i tvrtka Bioplod Lika koja je lani punila novinske stupce zbog ekspresne dodjele 1545 ha državnog zemljišta na 50 godina potkraj mandata Tihomira Jakovine 2015. i činjenice da je tada u njoj radio i suprug bivše ravnateljice Agencije za plaćanja Blaženke Mičević, dok su preostala 24 gospodarstva na natječaju zajedno dobila 1128 ha. U kalendarskoj 2016. Bioplod je uprihodio 5,6 mil. kn potpora. No, u Ministarstvu poljoprivrede tvrde da će 1,13 milijuna morati vratiti i ostaju bez svih daljih potpora. Suprotno rješenjima i zapisnicima Ministarstva poljoprivrede, Marin Fucijaš tvrdi kako su im ovlasti za kontrolu ekoproizvodnje „otete a da nitko s njima nije kontaktirao ili tražio pismeno očitovanje o radu“. Iz Prve ekološke u čudu – Kod svih 750 subjekata koje smo nadzirali nijedan certifikat tijekom 2016. ili 2017. nije povuklo nadležno tijelo s osnova našeg prekršaja zakonske regulative ekološke proizvodnje pa ni onaj poduzeća Bioplod Lika – tvrdi on te najavljuje tužbe. U odbijanju prigovora Bioplod Like kao neutemeljenog, Agencija za plaćanja, među ostalim, navodi i kako tvrtka nema dovoljno stoke za ispašu prijavljenih pašnjaka, a predstavnik gospodarstva tijekom inspekcijskog nadzora ni nakon cjelodnevne potrage nije uspio naći 3,59 ha parcela na području Jošana. – Golem je novac isplaćivan. Za ekopašnjak ste mogli dobiti čak 5000 kn/ha, za ekovoćnjake i 10.000 kn, a vjerovalo se papiru da je nešto zaista ekološka proizvodnja. Kontrola je otkrila i nepravilnosti u radu tijela koje je tu ekoproizvodnju nadziralo i zbog toga smo mu ukinuli ovlaštenje za taj posao. Svi koji su lažno prijavili ekonasade neće dobiti potpore i morat će vratiti novac koji su dobili – kazao je ministar poljoprivrede Tomislav Tolušić ističući kako s kontrolama nastavljaju i dalje. Ekološki proizvođači koji rade po pravilima struke i na ponos poljoprivrede potpore mogu očekivati već nakon Uskrsa, poručio je. >> Kreditne unije nude 10 milijuna kuna, najviše za OPG i eko proizvodnju >> Recept za oživljavanje 40 tisuća OPG-ova i rast izvoza