Više je nego sigurno da će pobjeda Donalda Trumpa na američkim predsjedničkim izborima promijeniti geopolitičku strategiju SAD-a na Bliskom istoku te da će se SAD ozbiljnije uključiti u borbe protiv terorista ISIL-a. Isto tako, sada je sasvim izvjesno da do vojne intervencije SAD-a protiv režima u Siriji, koju su zagovarali jastrebovi iz Pentagona očekujući pobjedu Hillary Clinton, koja je i sama bila zagovornica vojne intervencije poput one u Iraku i Libiji, neće doći. Da je vojna intervencija SAD-a u Siriji protiv režima Bashara Al Assada bila sasvim izvjesna u slučaju pobjede Hillary Clinton, dokazuje i zabrinutost sirijskih dužnosnika koju su izrazili samo dva dana prije američkih izbora te su se počeli pripremati za sve moguće ratne opcije, od moguće američke vojne intervencije pa sve do frontalnog sukoba između NATO-a i Rusije na sirijskom teritoriju.  Nakon pobjede Donalda Trumpa, Rusija i njihovi saveznici, Iran i sirijski režim, odahnuli su, sigurni kako će doći do nove osovine u borbi protiv terorizma. Tako bi se u borbu protiv ISIL-a uz Rusiju, Iran i režim Bashara al-Assada i SAD uključio s obzirom na to da je novoizabrani Trump u predizbornoj kampanji kritizirao američku politiku prema ISIL-u i javno kazao kako je Rusija jedina iskrena u borbi protiv terorista. Da su svi svjesni geopolitičkih promjena koje će donijeti Donald Trump, dokazuje i velika zabrinutost Saudijske Arabije i Katara i ostalih zemalja Zaljeva koje u dobroj mjeri ovise o svojim dobrim odnosima sa SAD-om. Poznato je da je pod Clinton, kao državnom tajnicom, zemljama kao što su Saudijska Arabija i Katar prodano oružja vrijednog 165 milijardi dolara koje je većinom završilo u Siriji i Libiji u rukama radikalnih terorističkih organizacija poput Fronte Nusra i ISIL-a. Da su Rusi oduševljeni pobjedom Trumpa, dokazuje i čestitka u kojoj je Putin „izrazio nadu da će se obnoviti rusko-američki odnosi koji su zapali u krizu, kao i da će se uspjeti nositi s rastućim međunarodnim problemima te tražiti i pronaći učinkovite odgovore na izazove što ih pred sve postavlja globalna sigurnost“.      >> Trumpu podmeću lažne izjave. Jeste li nasjeli? 