Foto: Getty SVJETSKA zdravstvena organizacija objavila je kako je Bosna i Hercegovina po svim parametrima najzagađenija zemlja u Europi. U istoj procjeni, zemlje Balkana i Istočne Europe po zagađenosti prednjače u odnosu na ostale zemlje, piše Euronews.  Stopa mortaliteta zbog velike zagađenosti zraka najviše su u BiH, Bugarskoj, Albaniji i Ukrajini. Veliki broj zemalja s Balkana imaju najviši godišnji koeficijent zagađenosti koji je ujedno i znatno veći od dozvoljenog. Na dnu iste liste, kao zemlje koje imaju najnižu stopu štetnih tvari u zraku su Švedska, Finska, Island, Estonija i Norveška. U samom vrhu, pored BiH nalazi se Makedonija, Bugarska, Poljska, Crna Gora i Mađarska s najvećom koncentracijom štetnih tvari.  BiH druga po umrlima zbog zagađenja BiH ima 55.1 mikrograma štetnih tvari po kubnom metru zraka, Makedonija 42.7, Bugarska 30.3, Poljska 25.4, Crna Gora 24.3, Mađarska 22.7, Srbija 21.4, a Češka ima zagađenje od 20.7 mikrograma štetnih tvari po kubnom metru. Istodobno, u BiH zbog visokog stupnja zagađenosti ima 231 umrlu osobu na 100 tisuća građana. Time je BiH na drugom mjestu, prema podacima Svjetske zdravstvene organizacije. Prva je Sjeverna Koreja s 238 umrlih na 100 tisuća ljudi.