O nesreći gumenjaka i broda Lučke kapetanije Danče kod Dubrovnika oglasili su se iz restorana Bowa U sudaru broda Lučke kapetanije Danče i gumenjaka u Koločepskom zaljevu poginule su tri osobe, a za četiri se još traga te se smatraju nestalima, dok su dva muškarca preživjela nesreću. Brod Lučke kapetanije išao je na intervenciju na Mljet, a na gumenjaku je bilo devetero ugostitelja koji su se vraćali s otoka Šipana gdje su pripremali restoran za otvaranje i turističku sezonu. O tragediji se oglasio i sam restoran Bowa čiji su radnici stradali: “Sinoćnja nesreća duboko nas je potresla, stradali su naši prijatelji i kolege. Ovom prilikom u ime restorana Bowa još jednom izražavamo iskrenu sućut obiteljima stradalih s kojima smo u mislima i molitvi, riječi ne mogu opisati veliku tragediju koja se dogodila. Jedino što je trenutno prioritet je pronalazak nestalih osoba, stoga sva pažnja treba biti usmjerena isključivo na to. Hvala na podršci i razumijevanju”, poručili su iz restorana Bowa. 