Dejan Barić, jedan od 17 servisera svih 451 semafora, koliko ih je ukupno po gradu, dobio je dojavu da je na križanju Bulvanove i II. Maksimirskog naselja pregorjela led žarulja na crvenom svjetlu. Zamijenio ju je u samo desetak sekundi, što vozači, s obzirom na to da je riječ o slabije prometnom raskrižju, nisu ni osjetili. Odmah nakon zamjene semafor se automatski resetirao i uključio se redoviti program rada. No, to je bila jedna od Dejanovih lakših intervencija. Najgore je, otkriva, kada se dogodi karambol, odnosno vozilo udari u stup semafora i potrga ga. No i u tom slučaju, od dojave pa do zamjene stupa, dečkima iz službe za semafore Zagrebačkih cesta treba najviše sat i pol. Ponekad se zna, najčešće kada je kiša ili snijeg, pokvariti “mozak” semafora, koji se nalaze na svakom raskrižju. To je kompjutor koji usklađuje rad semafora i normalno je, ističe Dejan, da je kvarova više kada su loši vremenski uvjeti. A svaki dan se u Zagrebu pokvari oko šest semafora. Točnije, od 1. siječnja do 10. svibnja ove godine bile su 974 intervencije, a u tu brojku nisu uključeni obilasci i detaljni pregledi, koji se svake godine obavljaju baš u ovo vrijeme, tijekom travnja i svibnja. Tada se semafori peru pomoću prskalice sa sapunicom i zamijene se dotrajale lampice. A na kojim se zagrebačkim križanjima semafori najviše kvare? Na žalost vozača i pješaka, upravo na onim najfrekventnijima. - Nije baš pravilo da imamo određena raskrižja gdje se semafori češće kvare jer bismo u tom slučaju poduzeli radnje da se to ne događa, ali ako baš moramo, izdvojit ćemo raskrižja Vukovarska - Savska i Vukovarska - Držićeva, kao ona koja su možda imala koju intervenciju više od prosjeka - otkrivaju. Osim pregorjelih žarulja i karambola, najčešći kvarovi su na signalizatorima za slijepe i slabovidne osobe, greška petlji i kamera, kao i koordinacije u kompjutoru koji usklađuje rad semafora. Semafori znaju otkazati poslušnost i nakon što policija regulira rad zbog prolaska štićenih osoba, zbog nestanka struje, a bilo je i kvarova uslijed udara groma. Dejan Barić i još 16 radnika u službi za semafore Zagrebačkih cesta na terenu su 365 dana u godini, 24 sata dnevno, a dežuraju i na Božić i Novu godinu. Unatoč tome, kaže kako posao nije toliko stresan. - Bilo je slučajeva kada su nas iznervirani vozači vrijeđali, ali to su ipak izuzeci. U većini slučajeva su sretni što smo došli popraviti semafor. Uživam u ovom poslu jer nije monoton. Ne sjedim u nekom uredu, što bi me ubilo. Osim toga, više sam s dečkima na terenu nego doma sa ženom - u šali nam govori Dejan. U tijeku je ovih dana, a nastavit će se kroz cijelu godinu i zamjena običnih i halogenih žarulja s modernim LED žaruljama. Tako trenutačno u Zagrebu ima semafora s tri vrste žarulja. Trenutačno je 427 semaforiziranih raskrižja, a svake se godine njihov broj povećava. Kamere su postavljene na 64 frekventna raskrižjaNa 135 semaforiziranih raskrižja u asfalt su ugrađene detektorske petlje koje prepoznaju nailazak vozila te prema tome određuju duljinu trajanja zelenog signala. Kamere su postavljene na ukupno 64, a signalizatori za slijepe i slabovidne osobe postavljeni su na 92 raskrižja. Dio novijih semaforskih uređaja povezan je s pomoću RSM i SEM - NET sustava (sustavi za udaljeni nadzor i upravljanje semaforskim uređajima). Oni omogućuju udaljeni nadzor semaforskih uređaja u realnom vremenu, isključivanje određenog raskrižja ili cijelog poteza raskrižja, kreiranje VIP ruta za prolaz praćenih vozila, promjenu određenih parametra semaforskih uređaja, pregled povijesti kvarova na raskrižjima i brojenje prometa na raskrižjima s prisutnim detektorima. Sustav djeluje na desetak najfrekventnijih prometnica diljem grada: Zagrebačka avenija, Maksimirska cesta, Ulica kralja Zvonimira, Avenija Dubrava, Radnička cesta, Zeleni val, Draškovićeva, Prilaz Đure Deželića, Bjelovarska cesta te Avenija Većeslava Holjevca.