Gospa nije šefica telegrafskog ureda da svaki dan šalje poruke, kazao je papa Franju u razgovoru s novinarima u zrakoplovu, u subotu uvečer, na povratku iz Fatime u Rim. Govorio je o vidjelicama u Međugorju i, kako je kazao, „navodnim ukazanjima“ u tome hercegovačkom mjestu. No, papa Franjo je kazao i kako je Međugorje mjesto hodočašćenja gdje se „ljudi obrate, susreću Boga, izmijene život“. Dakle s jedne strane Franjo ne vjeruje u svakodnevna navodna ukazanja Gospe međugorskim vidjelicama, a s druge otvara mogućnost priznanja Međugorja kao Marijenskog svetišta. „Sva ukazanja ili navodna ukazanja pripadaju privatnoj sferi“, kazao je Franjo i naglasio kako je njegov prethodnik Benedik XVI. učinio dobro što je osnovao komisiju za izučavanje fenomena Međugorja na čelu s kardinalom Camilom Ruinijem. Franjo je dobio rezultate rada te komisije, koja je sastavljena od dobrih teologa, biskupa i kardinala, kazao je Franjo i naglasio kako je njezino izvješće „jako dobro“. Potrebno je kazati tri stvari, nastavio je Papa. Dakle, o prvim ukazanjima, sadašnjim navodnim ukazanjima i Međugorju kao mjestu hodočašćenja. “Glede prvih ukazanja, kada su vidioci bili djeca, komisija drži kako bi se trebalo nastaviti s istragom. Glede sadašnjih navodnih ukazanja (komisija) ima dvojbi. Ja osobno sam zločestiji. Osobno preferiram Gospu majku, našu majku, a ne Gospu šeficu telegrafskog ureda koja svakog dana upućuje poruku - to nije Isusova Majka! Ta navodna ukazanja nemaju toliku vrijednost. To kažem kao moje osobno mišljenje, jasno. Razlikuju se ta ukazanja. Ima onih koji misle kako Gospa kaže: 'dođite jer ću u toliko sati kazati nešto vidjelici', ne (to ne). Treća točka, jezgra izvješća komisije na čelu s Ruinijem je pastoralna činjenica, duhovna. Ljudi koji odlaze tamo (u Međugorje) i obraćaju se, susreću Boga, mijenjaju život, a to se ne događa sa čarobnim štapićem. To pastoralno pitanje, duhovno, ne može se negirati“, kazao je Franjo i naglasio kako je imenovao „dobrog biskupa (mons. Hosera), koji ima iskustvo u bavljenju s pastoralnim dijelom. Na koncu će se kazati neka riječ“. Dakle, papa Franjo bi mogao priznati Međugorje kao svetište gdje, kako je rekao, brojni hodočasnici sureću Boga, ali ima velike dvojbe glege sadašnjih navodnih ukazanja Gospe o kojima govore vidjelice. Glede prvih Gospinih navodnih ukazanja u Međugorju, kada su vidjelice bili još djeca, očito će se nastaviti istraga prije negoli će se donijeti odluka o tome je li se radilo o nadnaravnim pojavama. U svakom slučaju Međugorje bi trebalo biti priznato kao mjesto hodočašćenja.   