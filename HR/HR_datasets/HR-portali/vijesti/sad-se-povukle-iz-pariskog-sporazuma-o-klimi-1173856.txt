U svom najkontroverznijem potezu dosad, a konkurencija takvih već je dosta žestoka, američki predsjednik Donald Trump objavio je sinoć da povlači Sjedinjene Američke Države iz globalnog sporazuma o klimatskim promjenama. Sporazum koji je usvojen krajem 2015., nakon višegodišnjih napornih pregovora, Trump je opisao kao bjelosvjetsku zavjeru protiv Amerike, njezinih građana, suvereniteta i gospodarskih interesa.  - Taj sporazum je manje o klimi, a više o tome kako da druge zemlje steknu financijsku korist nauštrb SAD-a. Radi se o masovnoj redistribuciji američkog bogatstva drugim zemljama. Pravi razlog zašto strani lobisti žele našu veličanstvenu zemlju zavezati ovim sporazumom je da daju svojim zemljama ekonomsku korist na račun SAD-a. To se neće dogoditi dok sam ja predsjednik, žao mi je - rekao je Trump u obraćanju iz ružičnjaka Bijele kuće, gdje je, u slavu svrstavanja SAD uz Siriju i Nikaragvu, jedine dvije države koje su dosad odbile podržati Pariški sporazum, svirao i jazz band.  Trump je poručio kako nakon povlačenja želi ili ispregovarati američki povratak u Pariški sporazum, samo pod drukčijim uvjetima “koji su pošteniji prema SAD-u”, ili sklopiti potpuno novi klimatski sporazum “koji štiti SAD”. Dodao je kako povlačenje iz ovog globalnog sporazuma štiti SAD od “budućih upada u naš suverenitet” jer, smatra, globalisti koji su se urotili protiv Amerike nastavili bi nametati sporazume poput ovog i dalje sve dok im netko ne kaže - dosta.  - Ne želimo da nam se drugi lideri i druge države smiju. I neće, neće. Ja sam izabran da zastupam građane Pittsburgha, ne Pariza - rekao je Trump, zvučeći kao da se u globalnom sporazumu o klimi radi o građanima Pariza. Reakcije na Trumpovu odluku odmah su počele sustizati jedna drugu. - Žalostan dan za globalnu zajednicu. Ključan partner okrenuo je leđa borbi protiv klimatskih promjena. EU duboko žali zbog unilateralne odluke Trumpove administracije - izjavio je europski povjerenik za klimatsku akciju i energiju, Miguel Arias Cañete. - 195 zemalja potpisalo je Pariški sporazum i on će izdržati. Svijet može računati na Europu u globalnom vodstvu protiv klimatskih promjena - dodao je Cañete. Već danas, na sastanku na vrhu u Bruxellesu, EU i Kina spremaju se usvojiti deklaraciju koja će, prema nacrtu, opisati Pariški sporazum kao “povijesni poduhvat” i naglasiti odlučnost dviju strana da “nastave” s provedbom. Martin Schulz, kandidat njemačkog SPD-a za novog kancelara, upozorio je da bi američko odustajanje značilo da se američki proizvođači ne moraju pridržavati klimatskih ciljeva, što bi stvorilo “poremećaj u konkrentnosti”. - Protiv toga se možemo boriti samo tako što ćemo reći: tko god želi imati pristup našem tržištu, a europsko je najveće tržište na svijetu, mora poštovati europske standarde - rekao je Schulz. Unutar Bijele kuće vodila se prava bitka uoči Trumpove odluke. Steve Banon, predsjednikov glavni strateg i uvjereni antiglobalist, nagovarao je Trumpa na izlazak iz sporazuma iz Pariza, a njegova utjecajna kći Ivanka Trump, državni tajnik Rex Tillerson i šef nacionalnog ekonomskog vijeća Gary Cohn nagovarali su predsjednika da to ne čini, da zadrži SAD u tom sporazumu.  Nejasan je i način povlačenja. Sporazum iz Pariza stupio je na snagu 4. studenog 2016., nakon što ga je ratificiralo 55 država (do danas je to učinilo 147), a same odredbe tog sporazuma predviđaju da se povlačenje iz njega može zatražiti nakon 3 godine, dakle najranije u studenom 2019., s time da povlačenje pravno stupa na snagu nakon najmanje godinu dana, dakle 4. studenog 2020. (inače, sljedeći predsjednički izbori u SAD-u su 3. studenog 2020.). Postoji i drugi, ali još radikalniji način: Trump se može odlučiti povući iz UN-ove okvirne konvencije o klimatskim promjenama, sporazuma na temelju kojeg je uopće ispregovaran Pariški sporazum. Ta konvencija je iz 1992., ratificirana u SAD-u još za vrijeme predsjednika Busha starijeg. Izlaskom iz nje, SAD mogu izaći iz Pariškog sporazuma u roku od godine dana, ali takav način izlaska, strahuje se, gurnuo bi Ameriku u još veću izolaciju i još glasniju osudu svijeta.  Tijekom kampanje,Trump je najavljivao da je spreman odvući SAD iz Pariškog sporazuma jer priču o klimatskim promjenama smatra “prevarom” od koje najviše koristi imaju Kinezi. Njegov najbolji europski prijatelj, britanski europarlamentarac Nigel Farage, sinoć se čudio: “Trump ostvari predizborno obećanje i svi su u šoku. To se zove demokracija”.  Michael Moore, poznati američki filmaš i aktivist protiv Trumpa, to je, s druge strane, nazvao “zločinom protiv čovječnosti”.