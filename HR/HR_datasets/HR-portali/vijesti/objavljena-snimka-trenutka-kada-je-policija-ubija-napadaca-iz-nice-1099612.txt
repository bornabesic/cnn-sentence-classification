Napadač, kojeg je policija upucala nakon što se kamionom zaletio u mnoštvo ljudi koji su u četvrtak slavili Dan pada Bastilje u Nici, formalno je identificiran kao 31-godišnji francuski državljanin rođen u Tunisu. On nije bio na popisu obavještajnih službi, ali je policiji bio poznat po nasilju i krađama. Lokalni mediji javljaju da je vozač bio mještanin Mohamed Lahouaiej Bouglel, ali policija tu informaciju nije objavila. Mediji pišu da je napadač radio kao lokalni dostavljač, da je oženjen i da ima troje djece te da je poznat policiji kao sitni kriminalac. Među stradalima je puno djece U krvavom napadu poginulo je najmanje 84 osobe, a stotine ljudi je ozlijeđeno. Među stradalima je puno djece koju su roditelji doveli na rivu da gledaju vatromet u povodu nacionalnog praznika, Dana pada Bastilje. Više od pedesetoro djece prebačeno je u gradsku dječju bolnici Lenval. Napadača je ubila policija, a na You Tubeu je objavljena snimka na kojoj se vidi kako policajci pucaju u muškarca.  