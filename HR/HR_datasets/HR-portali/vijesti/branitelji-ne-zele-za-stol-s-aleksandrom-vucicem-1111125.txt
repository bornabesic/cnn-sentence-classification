Na marginama sada već famoznog sastanka Zorana Milanovića i branitelja, u javnosti je pomalo ispod radara prošla inicijativa šefova udruga gardijskih brigada i Specijalne policije za organizaciju radnog sastanka s Aleksandrom Vučićem na temu pronalaženja nestalih osoba i optužnica koje stižu iz Srbije kojem bi, uz državne dužnosnike, nazočili i predstavnicima branitelja. Postoji li, uistinu, konsenzus u braniteljskoj populaciji oko prijedloga koji su otvorili Josip Klemm i Dražimir Jukić i ima li ova inicijativa podršku, pitali smo političke predstavnike branitelja iz sve tri vodeće političke opcije. Pitate li Miru Bulja, istaknutog člana Mosta čija riječ ima težinu u populaciji, ni u kojem slučaju. “Osobno ne bih sjeo s ljudima toga kalibra koji su kroz četnički pokret sijali smrt po Hrvatskoj 90-ih. To je posao diplomacije. Međutim, poslao bih poruku Vučiću ovako javno: neka kaže gdje su naši mrtvi, da povuče taj nakaradni zakon i da se ostavi hrvatskih branitelja”, kaže Miro Bulj dodajući da nema ništa protiv dijaloga te da je naša diplomacija predvođena Mirom Kovačem apsolutno zakazala u zaštiti interesa branitelja. Ni aktualni ministar branitelja Tomo Medved (HDZ) ne podržava ovu inicijativu. “Nisam za to jer ne vidim smisla da pobjednička vojska sjeda za stol s Vučićem, osobom čiju biografiju hrvatski branitelji jako dobro poznaju”, kaže Tomo Medved te dodaje da goruće probleme braniteljske udruge trebaju prepustiti službenim politikama dviju država. Ovaj stav dijeli i njegov stranački kolega Zvonko Milas. “Za tim stolom isključivo je mjesto predstavnicima hrvatskih institucija koje je narod izabrao da preuzmu odgovornost, ali ne i braniteljima”, smatra Milas. SDP-ovac Franko Vidović na istome je tragu. “Ne podržavam inicijativu da se sjedne za stol s čovjekom koji je sudjelovao u operacijama protiv nas. Mi branitelji njima smo od ‘91. do ‘95. poručili što smo imali. Razgovarati se mora, ali za to postoje državne institucije, čiji je posao postići bilateralnu suradnju i taj zakon staviti izvan snage”, kaže Franko Vidović. I njegov stranački kolega i bivši ministar branitelja Fred Matić misli da branitelji nemaju što tražiti sa srbijanskim premijerom. “Kad bi s predstavnicima drugih država razgovarale zainteresirane skupine, onda nam ne treba Ministarstvo vanjskih poslova. Predložio bih neka se naše nevladine udruge nađu s njihovima, artikuliraju probleme pa ih prenese mjerodavnim tijelima”, sugerira Fred Matić te ističe da branitelji trebaju surađivati s našim institucijama, ne srbijanskim. Zaključno, unatoč dobroj namjeri da se normalizacija odnosa postigne u dijalogu sa srbijanskim premijerom, šefovi dviju braniteljskih udruga nemaju potporu svoje populacije. >> Vučić: Boli me što sam kao premijer morao prešutjeti najteže uvrede na račun Srbije 