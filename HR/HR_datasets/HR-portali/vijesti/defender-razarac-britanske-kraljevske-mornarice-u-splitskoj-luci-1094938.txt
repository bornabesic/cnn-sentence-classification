Razarač britanske kraljevske mornarice, HMS Defender T45, vrijedan dvije milijarde dolara, bio je usidren pred splitskom gradskom lukom, odnosno konkretnije pred plažom na Bačvicama pet dana, od srijede do petka. Splićani kao Splićani – neku su fotografirali grdosiju dugu 152 metra, široku 21 metar s dubinom gaza od 7,4 metra, i divili se ponosu flote Velike Britanije, ali i NATO saveza, a dio je nazivao gradske službe i lučku upravu negodujući zbog ratnog broda pred glavnim gradskim kupalištem. Razarač HMS Defender stavljen je u službu od 2013., kao peti od ukupno šest razarača klase Daring. Naoružan je s pet topova i 8 „mini gunova“ sa svake strane, a u hangaru smješten mu je helikopter. Posljednjih devet mjeseci prešao je 47.538 nautičkih milja, posjetio je 19 luka u 11 zemalja, sudjelovao je u operacijama na Bliskom istoku i u dvije velike međunarodne pomorske vježbe. - Upravo smo se vratili iz misije koja je trajala 9 mjeseci u Arapskom zaljevu gdje smo s američkim i francuskim kolegama napadali ciljeve u Islamskoj državi u Iraku i Siriji, gdje je situacija teška i napeta, ali združene akcije saveznika ipak daju rezultate protiv ISIL-a. Međutim, nitko ne može predvidjeti kada će doći kraj sukobima – rekao je zapovjednik broda, kapetan fregate Stephen Higham novinarima koje su ugostili na brodu. Na Defenderu plovi 248 članova posade, a matična im je luka u mornaričkoj bazi Portsmonth prema kojoj su plovili kada su se nakratko zaustavili u Splitu, u posjeti gradu i Hrvatskoj ratnoj mornarici. - Kao zapovjednik, ne mogu biti ponosniji na kolege koje su radile sa mnom. Svakog mornara, kraljevskog marinca, pilota i vojnika koji služi na Defenderu odlikuje hrabrost, samouvjerenost i izvrsnost te uvjerenost kako je ono što činimo za opće dobro – kaže zapovjednik Higham koji nije štedio ni riječi hvale ni za grad koji ga je ugostio. - Već smo od kolega koji su ranije dolazili u Split, čuli o vašem predivnom gradu i klimi, a sada smo se i sami uvjerili. Hrana vam je izvrsna, osobito morski specijaliteti – rekao je zapovjednik Higham koji je novinarima pokazao zapovjedni most i svoje mjesto s kojega upravlja brodom. Britanski vojnici upravo su na sidrištu pred Splitom glasovali na referendumu o izlasku Velike Britanije iz EU. oni s kojima smo razgovarali, nisu bili za izlazak. - Bolje nam je zajedno… - poručio je Higham, prije no što su se znali rezultati. Operativno središte s radarskim sustavom, suvremenom i kompliciranom elektroničkom opremom, brojni monitori za kojima sjede uvježbani časnici srce je ovoga broda, odakle se vode sve operacije. Bila je zanimljiva i simulacija napada iz zraka, odnosno crvena opasnost, koju su časnici demonstrirali gostima, među kojima su bili i Jakov Kitarović, predsjedničin suprug i splitski gradonačelnik Ivo Baldasar. Obojica su bili impresionirani viđenim, Kitarović se prisjećao svojih mornaričkih dana, dok je Baldasar u britanskim marincima vidio buduće turiste koji će s obiteljima posjetiti Split. Tijekom 263 dana plovidbe bili su u 19 luka u 11 država, pojeli su 75.600 jaja, 19.000 kilograma krumpira, 54.720 kobasica teških 3420 kg.