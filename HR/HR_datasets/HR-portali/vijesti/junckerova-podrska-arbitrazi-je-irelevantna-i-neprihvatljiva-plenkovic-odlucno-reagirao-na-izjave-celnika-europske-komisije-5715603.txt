Hrvatski premijer Andrej Plenković izjavio je u petak da je potpora predsjednika Europske komisije Jeana-Claudea Junckera arbitraži o graničnom prijeporu između Slovenije i Hrvatske iz koje je Hrvatska nepovratno istupila krajnje irelevantna i neprihvatljiva za Hrvatsku. "...Ovakav poticaj je krajnje irelevantan i neprihvatljiv za Hrvatsku", rekao je premijer u izjavi za novinare u Državnoj geodetskoj upravi. Predsjednik Europske komisije Jean-Claude Juncker izjavio je u srijedu u Ljubljani da "uvijek kad se pojave napetosti, zagovara dijalog te da zato Komisija podržava arbitražni proces koji je u interesu obiju strana, te u interesu glatkog, nesmetanog i učinkovitog provođenja zakonodavstva EU-a". Također je kazao da je Hrvatska dragovoljno uglavila taj sporazum sa Slovenijom te da se nada da će obje strane u cijelosti bez uvjetovanja poštovati odluku arbitraže kad do nje dođe. Plenković je istaknuo da je stajalište vlade i Hrvatskog sabora o arbitraži jasno, da je kompromitirana i zbog toga se Hrvatska povukla iz tog postupka i ni na koji način neće biti vezana odlukama Arbitražnog suda, a pitanja razgraničenja sa Slovenijom rješavat će drugim putem. "Stav vlade RH, stav Hrvatskog sabora je jasan: arbitraža je teško kompromitirana, kontaminirana. Donijeli smo zajedničku konsenzualnu odluku još u ljeto 2005. i iza nje stojimo. U međunarodnopravnom smislu Hrvatska ni na koji način neće biti vezana odlukama Arbitražnog suda u okviru procesa u kojem uopće ne sudjelujemo, iz kojeg je naš sudac, u to doba delegiran prof. (Budislav) Vukas, dao ostavku", kazao je Plenković. "Prema tome, Hrvatska će sa Slovenijom otvorena pitanja razgraničenja i na kopnu i na moru rješavati drugim putem a ne kroz arbitražni proces koji je kompromitiran zbog ponašanja slovenske strane i zbog čega su i slovenska agentica u arbitražnom procesu i slovenski sudac sami dali ostavke", istaknuo je. Premijer je podsjetio da su Komisiji prije više od godinu i pol sasvim jasno izloženi hrvatski argumenti. "Mi smo iskomunicirali cijelu ovu priču s Komisijom prije više od godinu i pol sasvim jasno. Ako treba dodatno pojasniti zašto smo to napravili, pojasnit ćemo. Ne bih pridavao tome neku veću pozornost", rekao je. Također je rekao da je Hrvatska ušla u arbitražni postupak u dobroj vjeri. "Međutim, nakon onoga što se otkrilo ne samo Hrvatska nego siguran sam bilo koja druga država da se našla u takvoj situaciji, s tako nepobitnim dokazima gdje sami slovenski akteri te priče daju ostavke, bi napravila isto. I tu je stvar čvrsta i jasna."