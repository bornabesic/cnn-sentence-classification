Rasprava o godišnjem izvješću HNB-a za 2014. poslužila je zastupniku Mosta Ivanu Lovrinoviću za oštru kritiku monetarne politike i rada guvernera Borisa Vujčića. Lovrinović je kazao kako je izvješće takvo da Most ne može glasati za njegovo prihvaćanje, a rasprava, koja je prošla u sjeni smjene ravnatelja HRT-a Gorana Radmana, trajala je cijeli dan. Mandat šest godina Dosad se nismo našli u situaciji da bi Sabor odbacio neki izvještaj HNB-a, pa ta mogućnost otvara pitanje može li odbacivanje biti uvod u smjenu guvernera i vodstva HNB-a. Zakon je o tom pitanju jasan, HNB je dva puta godišnje obvezan podnositi izvještaj u radu, ali ta je obveza informativne prirode. Eventualno odbijanje izvještaja nije razlog za pokretanje postupka smjene vodstva HNB-a, a po zakonu i europskim direktivama do pokretanja postupka smjene moglo bi doći samo u slučaju teških kaznenih djela te na osobni zahtjev guvernera. Vodstvo centralne banke bira se na šest godina, i taj je rok svjesno dulji od roka na koji se bira vlada kako bi se osigurala neovisnost monetarne vlasti. Mandat Vujčiću istječe u ljeto 2018. ‘Niste ispunili cilj’ – Treću godinu zaredom Hrvatska je suočena s deflacijom. Imamo nestabilnost cijena a to znači da HNB nije ispunio svoj ključni cilj, odnosno stabilnost cijena – kazao je Lovrinović. Rekao je da je za borbu protiv deflacije potrebna ekspanzivna monetarna politika i snižavanje kamatnih stopa. – HNB je poticao koncept interne devalvacije, odnosno smanjenje plaća i cijena. Ovaj koncept nije nigdje donio pozitivne učinke pa neće ni u Hrvatskoj – kazao je Lovrinović te dodao da kreditna politika nije u funkciji razvoja domaće proizvodnje. Kritikama su se pridružili zastupnici Goran Marić (HDZ), Gordan Maras (SDP) i Miro Bulj (Most) dok je Ivan Šuker (HDZ) pokušavao spustiti tenzije. Vujčić je uzvratio da je HNB osigurao svoju ključnu zadaću, a ona je stabilnost. >> Most neće glasovati za izvješće guvernera Vujčića: HNB nije ispunio svoj najvažniji cilj 