Ruski veleposlanik u Turskoj ranjen u oružanom napadu u Ankari umro je od zadobivenih ozljeda, prenijele su agencije. Andrej Karlov ranjen je kada je muškarac otvorio vatru pucajući na njega dok je razgledao izložbu u turskoj prijestolnici, prenijeli su mediji. Prevezen je u bolnicu, a još je nekoliko ljudi ranjeno u napadu nepoznatog počinitelja, javile su televizije NTV i CNN. Ubojicu veleposlanika je nakon napada ubila policija.  Ruskog veleposlanika u Turskoj ubio je u napadu u umjetničkoj galeriji u Ankari pripadnik policijskih snaga koji je vikao "ne zaboravite Alep", prenose u ponedjeljak navečer agencije. Iza napada na ruskog veleposlanika, tvrdi se iz turskih sigurnosnih izvora, stoji policijski časnik koji je radio u Ankari, objavio je Reuters. "Napadač je policajac", objavio je na potom na Twitteru gradonačelnik Ankare Melih Gokcek. Dnevni list Yeni Safak tvrdi da je napadač, s inicijalima M.M.A., bio pripadnik interventne policije. Glasnogovornica ruskog ministarstva vanjskih poslova potvrdila je smrt Andreja Karlova koja najbolje pokazuje kako se sirijski sukob prelio u Tursku. – Danas u Ankari, kao rezultat napada, ruski veleposlanik u Turskoj Andrej Karlov pretrpio je ozljede od kojih je preminuo – kazala je glasnogovornica. – Ono što se dogodilo smatramo terorističkim činom – dodala je. Snimljen trenutak ubojstva Prema ruskoj televiziji, veleposlanik je bio na izložbi "Rusija u očima Turaka". Videosnimka prikazuje kako Karlov drži govor kada su odjeknuli pucnji. Kamera se potom okrenula i snimila muškarca u odijelu i kravati kako maše pištoljem i izvikuje: "Allahu Akbar" (Bog je velik) i "ne zaboravi Alep". Zasad su nepoznati motivi napadača koji nije identificiran. Prema nekim medijima, u galeriju je ušao pomoću policijske iskaznice. Napad se dogodio nakon dana prosvjeda u Turskoj zbog uloge Rusije u Siriji, iako sada službena Moskva i Ankara surađuju kako bi se provela evakuacija civila iz Alepa. Napad se dogodio u velikom izložbenom prostoru Cagdas Sanatlar Merkezi u četvrti Cankaya u Ankari gdje je smještena većina stranih veleposlanstava, uključujući rusku.  Prosvjednici u Turskoj drže Moskvu odgovornom za kršenje ljudskih prava u Alepu.