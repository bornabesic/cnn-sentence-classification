Da je teroristička organizacija Islamska država u Siriji pred potpunim slomom i da je učinila posljednji očajnički potez te dignula u zrak Inino plinsko postrojenje Hayan u provinciji Homs u blizini drevnoga grada Palmire, za Večernji list potvrdili su iz sirijskog Ministarstva nafte, ali nam sa sigurnošću nisu mogli reći kolika je šteta na plinskom postrojenju. Teroristička organizacija Islamska država dizanjem u zrak tog plinskog postrojenja, kako su nam rekli u sirijskom Ministarstvu nafte, najveća je sabotaža nekoga gospodarskog subjekta u Siriji s obzirom na to da je ono dnevno proizvodilo tri milijuna kubnih metara plina i bilo u funkciji, dok je sama vrijednost nalazišta procijenjena na oko 300 milijuna eura. Da bi plinsko postrojenje moglo biti potpuno uništeno potvrdili su, prema jačini detonacija koje su se čule, i vojnici koji se nalaze 30 kilometara od bušotina te se pripremaju za veliki protuudar i ponovno preuzimanje grada Palmire u kojoj se nalazi Inino plinsko postrojenje Hayan. Siriji postrojenje bitno Guverner Homsa, Talal Al Barazi, kazao je za Večernji list da su se teroristi Islamske države, nakon što su digli u zrak plinsko postrojenje, odmah povukli s tog područja jer se ondje već nekoliko dana vode žestoke borbe između vladinih snaga i terorista, ističući da će to područje vrlo brzo biti oslobođeno, nakon čega će se moći detaljno procijeniti šteta na postrojenju. Guverner Barazi rekao je i da će se u najkraćem roku, nakon oslobađanja teritorija, sanirati šteta na plinskom postrojenju kako bi moglo nastaviti proizvodnju, jer je to postrojenje vrlo bitno za Siriju i bez njega bi se teško opskrbljivala plinom. Ministar vanjskih i europskih poslova Davor Ivo Stier također je potvrdio da su militanti Islamske države uništili Inina postrojenja u Siriji te istaknuo da će Vlada Republike Hrvatske tražiti od sirijske vlade izvješća i dodatnu potvrdu, kao i procjenu štete koja je nastala na bušotini. S druge strane, bivši predsjednik Inina Nadzornog odbora, naftni stručnjak i konzultant Davor Štern, koji je od početka bio protiv povlačenja Ine iz Sirije, smatra da prvo treba vidjeti kako će sirijska vlada okarakterizirati odlazak Ine iz Sirije. – Mi smo se iz Sirije povukli zbog sankcija, a ne zbog rata. Sada je pitanje smatraju li se sankcije, prema sirijskom zakonu, kao viša sila ili ne, s obzirom na to da su jednostrano proglašene. Nije došao rat pa smo mi rekli da idemo jer su naši ljudi bili ugroženi. Nakon našeg odlaska, još godinu dana nije bilo vojnih aktivnosti na tom području. Ali, Europa je uvela sankcije i mi smo se povukli na osnovi tih sankcija. Pitanje je hoće li sirijska strana to tumačiti kao nepoštovanje ugovora i svojevoljni odlazak te hoće li to dovesti u pitanje koncesiju – kazao je Štern te napomenuo da su to pravna pitanja na koja ljudi u Ini moraju imati odgovor. – Dok su postrojenja bila u funkciji i proizvodila naftu i plin, jasno da nikomu nije bilo u interesu da ih ošteti. Međutim, očito je sada netko u tim previranjima zaključio da je bolje da se to uništi i, nažalost, došlo je do toga. Kolika je to šteta teško je procijeniti, to mogu samo stručnjaci nakon pregleda postrojenja. Ali sve što je nad zemljom da se osposobiti i vratiti u puni pogon. Potrebni su samo novac i vrijeme. No nitko točno ništa ne može reći dok tamo ne ode neka stručna ekipa i procijeni stanje. Sve se uvijek da popraviti – kazao je Štern dodajući kako se treba prisjetiti samo Kuvajta kada su se Iračani povlačili. Izgledalo je to kao prava kataklizma, gorjele su sve bušotine i sve je bilo uništeno, no nakon nekog vremena sve je ponovno profunkcioniralo. Bez utjecaja na dionice – Ne vjerujem da će miniranje Inina plinskog postrojenja Hayan utjecati na dionice Ine jer one u sebi ne bi trebale obuhvaćati postrojenja u Siriji jer ih zapravo nemamo – uvjeren je Davor Štern vjerujući kako ta situacija ne bi trebala utjecati na pregovore s MOL-om.  Nakon povlačenja Ininih radnika s plinskog postrojenja Hayan, Večernjakov reporter jedini je iz Hrvatske posjetio u travnju 2012. polje Jihar gdje je situacija, unatoč tvrdnji Ine da su se povukli zbog sigurnosti radnika, bila potpuno mirna, a proizvodnja se čak povećala s tri na četiri milijuna kubika plina namijenjenog industriji, energetici i za kućne potrebe. Direktor proizvodnje, inženjer Abdul Karim Issa kazao je tada da su bili tužni zbog odlaska hrvatskih radnika. Također, pokazao je elektroničku poštu koju su mu slali radnici i u kojoj su pisali da se žele vratiti. 