Novi predsjednik SAD-a Donald Trump potpisao je u petak, čim je ušao u Bijelu kuću, ukaz protiv zakona o zdravstvenom osiguranju Obamacare koji je obećao ukinuti tijekom svoje kampanje, objavila je Bijela kuća. Obamacare je najupečatljivija reforma donesena tijekom mandata bivšeg predsjednika Baracka Obame. Kamere su pozvane u Ovalni ured kako bi prisustvovale Trumpovu potpisivanju tog dokumenta. Tim se zakonom iz 2010., omrznutim među konzervativcima zbog njegovih troškova i administrativne složenosti, željelo pomoći širem stanovništvu Amerike da ima zdravstveno osiguranje. Zakon se ne može ukinuti jednim potpisom već o tome mora još glasovati i Kongres. Međutim, u njemu većinu čine republikanci. Nedavno je potpredsjednik Mike Pence najavio da će ukidanje zakona o zdravstvenoj skrbi biti prvi prioritet Donalda Trumpa. Trump i njegovi republikanci koji sada kontroliraju oba doma Kongresa mogli bi izazvati kaos na tržištu zdravstva ukidanjem Zakona o dostupnom zdravstvenom osiguranju, zvanog Obamacare za koji Trump kaže da "ne funkcionira, a nije ni dostupan", dok je dosadašnja administracija tvrdila da je njime zdravstveno osiguranje prošireno na 20 milijuna Amerikanaca koji ga nisu imali. Zasad nije jasno koja će biti alternativa tom zakonu. Republikanci kažu da imaju "puno ideja" o tome kako zamijeniti postojeći zakon. >> 8 godina kasnije: Što ostaje iza Baracka Obame? 