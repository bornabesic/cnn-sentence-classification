Članovi Socijaldemokratske partije (SDP) u subotu na biračkim mjestima u općinskim, gradskim i mjesnim organizacijama, biraju predsjednika stranke za iduće četverogodišnje razdoblje između dvojice kandidata, sadašnjeg predsjednika i bivšeg premijera Zorana Milanovića i potpredsjednika SDP-a i primorsko-goranskog župana Zlatka Komadine. Izbori se u skladu sa statutom stranke održavaju po načelu "jedan član - jedan ", po kojemu su održani i 2012., no tada je Milanović za predsjednika potvrđen kao jedini kandidat. Članovi stranke glasovat će tijekom dana na biračkim mjestima u općinskim, gradskim i mjesnim organizacijama do 18 sati. Biračka mjesta su otvorena u 9 sati, osim u organizacijama s manje od 30 članova, kojima je omogućeno da birališta otvore kasnije. Središnja izborna komisija privremene neslužbene rezultate bi trebala objaviti u 21 sat, nakon čega se očekuju izjave dvojice kandidata. Izborna kampanja u SDP-u traje još od sredine siječnja, a suparnički stožeri nerijetko su se javno služili teškim riječima, za što se Milanović ispričao na završnom skupu u četvrtak, poručivši članstvu da mu je žao ako je bilo teških riječi, te da u tome nije bilo zle namjere. Članovima stranke Milanović je ponudio nastavak borbe s HDZ-om, poručujući kako ne namjerava odstupiti od lijevo-liberalnih vrijednosti, dok je Komadina kampanju gradio oko odnosa u stranci, obećavajući da će svi članovi biti uključeni u donošenje kadrovskih odluka, od izbornih lista do ministara i premijera. U samoj završnici kampanje iz dvaju su tabora u javnost neslužbeno dospijevale i najave poslijeizbornih "čistki", no obojica kandidata javno su isticali da se ne namjeravaju osvećivati neistomišljenicima.