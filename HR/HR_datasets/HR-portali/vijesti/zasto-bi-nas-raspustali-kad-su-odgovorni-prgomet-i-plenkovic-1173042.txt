Mogućnost raspuštanja Gradskog odbora HDZ-a zbog loših rezultata na lokalnim izborima izazvala je velike reakcije u zagrebačkom HDZ-u. Andrija Mikulić, šef zagrebačkog HDZ-a, nije miljenik vrha stranke koju predvodi Andrej Plenković, a i njegovu izboru na tu funkciju prije gotovo pet godina prethodilo je raspuštanje gradskog odbora koji je tada vodio Ante Zvonimir Golem. To je tek druga briga Mikulićev izbor za šefa zagrebačkog HDZ-a tada je bio doživljen kao rezultat lobiranja Milijana Brkića, a koliko Mikulić ne figurira, svjedoči i to što nije bio HDZ-ov kandidat za gradonačelnika Zagreba. U Mikulićevu krugu, što je struja suprotstavljena onoj Drage Prgometa kojeg je šef HDZ-a Plenković nametnuo za gradonačelničkog kandidata, tvrde da o raspuštanju zagrebačke organizacije nema govora. Smatraju da je raspuštanje u interesu Dragi Prgometu, ali da je ta inicijativa odbijena. To se, međutim, kosi s izjavama Andreja Plenkovića koji najavljuje osvježenja u zagrebačkom HDZ-u i formiranje tima za lokalne izbore 2021. godine. U tom kontekstu Večernji list već je pisao da bi novi povjerenici ili u budućnosti novi lideri zagrebačkog HDZ-a mogli biti Mislav Herman, mladi liječnik, ili pak Karlo Ressler, Plenkovićev savjetnik. Izvori bliski Mikuliću odgovornost za rezultat u Zagrebu prebacuju isključivo na Dragu Prgometa podsjećajući da je on sam rekao da preuzima odgovornost za izborne rezultate. Prema analizama rezultata koje je radio Mario Kapulica, Plenkovićev stranački savjetnik koji je bio dio Prgometova izbornog stožera, pokazalo se pak da je HDZ ostvario izuzetno loše rezultate i u vijećima gradskih četvrti (izuzev Maksimira), što upućuje na to da zagrebački HDZ ne funkcionira, kaže pripadnik Prgometove struje. Vraćanje dugova Dio HDZ-ovaca bliskih Mikuliću uvjeren je da od raspuštanja Gradskog odbora neće biti ništa, tim više što je Plenkoviću prva briga okupljanje nove saborske većine na nacionalnoj razini. Osim toga, drže da su Plenković i Prgomet zaslužni za rezultat u Zagrebu pa ne vide razloga da se situacija lomi preko zagrebačkog HDZ-a. Kako god bilo, odnosi u gradskoj organizaciji potpuno su narušeni. Iako se smatralo da bi upravo Prgomet mogao preuzeti zagrebački HDZ nakon lokalnih izbora, s obzirom na loš rezultat, to je sad teško očekivati. Prije je moguće da bi mu Plenković možda mogao vratiti dug za uskakanje u izbornu utrku u zadnji trenutak tako da on bude predsjednik Gradske skupštine. Spominje se i ime ministra Gorana Marića kao mogućeg pretendenta na predsjedničko mjesto u zagrebačkom HDZ-u.