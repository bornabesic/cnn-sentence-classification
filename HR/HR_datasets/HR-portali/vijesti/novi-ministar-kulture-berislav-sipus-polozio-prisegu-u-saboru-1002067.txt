Novi ministar kulture Berislav Šipuš položio je danas u Saboru prisegu, nakon što su njegov izbor saborski zastupnici potvrdili sa 78 glasova za, 23 protiv i 2 suzdržana. Ovom glasovanju prethodio je HDZ-ov zahtjev za stanku kako bi kritizirali premijera koji je u četvrtak napustio sjednicu Odbora za obrazovanje, znanost i kulturu na kojoj je predložio Šipuševo imenovanje i time zastupnike uskratio za mogućnost da i njemu postave dodatna pitanja o izboru novog ministra. - Ukinuta je rasprava pred plenarnim zasjedanjem Hrvatskog sabora o povjerenju novim ministrima kako hrvatska javnost ne bi mogla čuti i kako se na plenarnoj sjednici ne bi moglo raspravljati o imenovanjima novih ministara nego se to čini samo na odboru. I onda se na odboru pojavi premijer koji održi kratko slovo od 2 minute, predloži kandidata za novog ministra i netragom nestane tvrdeći pritom da puno toga stvari ne zna, da mu nije poznato, da mu nije jasno. Pa nemate nikakvu mogućnost postaviti pitanje premijeru je li znao za nepravilno korištenje službenih kartica u Ministarstvu kulture, dakle onih razloga zbog kojih je morala odstupiti ministrica Zlatar Violić, za iste te nepravilnosti pri korištenju službenih kartica koje se navode i u slučaju gospodina Šipuša, novog kandidata za ministra kulture – prigovorio je HDZ-ov Jasen Mesić te kritizirao i Šipuševu prodiku na tom odboru "upućenu prema medijima i opoziciji koji ukazuju da jednostavno to nije moralno". - Moralno je upravo ukazivati na probleme koji su se događali i u Ministarstvu kulture i u drugim ministarstvima. Nije dopustivo da novi kandidat za ministra kulture prilikom odgovaranja upravo na ta pitanja drži moralno slovo i oporbenim političarima, a pogotovo ne predstavnicima medija – nastavlja Mesić. Nezavisni Branko Vukšić podsjetio je zajedno s HDSSB-ovim Dinkom Burićem još 3. srpnja 2012. godine tražio ostavku bivše ministrice kulture Andree Zlatar Violić zbog niza nepravilnosti u njezinom radu, HRT-a, lošega zakona, zbog toga što je tvrdila da iz EU nije došao prigovor na Zakon o HRT-u. - Umjesto da premijer smijeni ministricu Zlatar Violić, on joj daje mogućnost da ona odstupi s funkcije bez ikakvih posljedica i čak s hvalospjevima. Ono što je ministrica radila, kako je ministarstvo radilo pokazalo se da je to vrlo loše. Nakon što je u javnosti puknula afera bankomat, ja nisam tu niti da sudim, niti da kažem da je to kriminal, ali postoji praksa demokratskih zapadnih zemalja kad se nešto takvo dogodi tad se povlači sa položaja i sasvim je normalno da čitava ekipa koju je izabrala ministrica ode – tvrdi Vukšić, te prigovara na nastup Šipuša na jučerašnjem odboru i njegovo dijeljenje packi novinarima da su nemoralni. - I jedna rečenica koja je glasila, da nismo imali razumijevanja probleme gospođe Zlatar Violić. Mi za njezine probleme, oprostite, ne znamo. Ako postoje neki problemi, ako su za javnost oni su se u javnosti trebali iznijeti. Niti smo liječnički konzilij, niti smo Društvo za pripomoć, ne znam, ali kada bi nas zamolila, ja sam njoj nudio pomoć oko izrade zakona, oko izrade medijske strategije. Tu pomoć nije htjela. Drugu pomoć ne mogu kao saborski zastupnik njoj dati – ustvrdio je Vukšić zaključivši kako je i Šipuš trebao otići zajedno s Zlatar Violić, posebice jer ne vidi "gdje je to i u kojem trenutku pokazao kapacitet za ministra kulture". SDSS-ov Milorad Pupovac zastupnicima je rekao da, za nekim tko je otišao i iza sebe nije ostavio nikakve izrazite nečasne radnje ili izrazito loše tragove, ne bi trebalo dodatno koristiti priliku i činiti nešto što osobe poput dr. Zlatar Violić ne zaslužuju". - Ako se netko želi junačiti, neka nađe nekoga ozbiljnijega na kojem se može junačiti, nekog manje ranjivijeg i nekoga s puno više putra nego što ga gospođa Zlatar Violić ima – tvrdi Pupovac koji smatra da je bolje da se u Saboru povede rasprava "o tome kako ljudi raspolažu sredstvima koja im po obavezi njihove profesije osiguravaju državna tijela, rade li to ažurirano", kad je već Andera Zlatar Violić zbog toga platila cijenu koju je morala platiti. - U nekim drugim vremenima se za to i za više od toga nije plaćala nikakva cijena. Ona je svoju cijenu platila i to treba poštivati. Ali kada već raspravljamo o tome onda mislim da bismo morali imati potpunu svijest o tom o čemu zapravo raspravljamo – primjetio je Pupovac tvrdeći da je iz Hrvatske prema nekim procjenama izneseno do 200 milijardi eura, pa bi bolje bilo istražiti kako se to dogodilo. HNS-ov Igor Kolman se složio s Pupovcem da više ne treba govoriti o Andrei Zlatar Violić koja je "svoj posao obavljala časno i u okolnostima u kojima se nalazila najbolje što je bilo moguće". - Zbog pogreške koja se zaista nije trebala i nije smjela dogoditi, ona je isto tako časno odstupila. I ja se slažem sa kolegom Pupovcem da ona zaslužuje barem tu razinu našeg poštovanja da ju sada dalje ne raščlanjujemo i ne rastrgavamo nakon što je časno, korektno i ljudski i profesionalno podnijela ostavku – vjeruje Kolman te još jednom naglašava da je Berislav Šipuš "vrhunski stručnjak koji je do sada obavljao cijeli niz visoko rangiranih funkcija u kulturi". - Kolega Šipuš je i u Ministarstvu kulture do sada 3 godine obavljao funkciju zamjenika ministrice i obavljao ju je sjajno, pa mi ovdje u Saboru to barem znamo. Stalno se u Hrvatskoj kunemo u stručnost, u profesionalizam, u visoke standarde stručnosti i profesionalizma. Evo ga, stručnjak, profesionalac visokih standarda. Čak nije ni član stranke, nije ni važno ali čak nije ni član stranke. Točno ono što se stalno u Hrvatskoj javnosti traži i kao mantra spominje da treba biti nositelj visokih državnih funkcija pogotovo u kulturi – zaključio je Igor Kolman. >>Berislav Šipuš najavio svoje planove za kulturu