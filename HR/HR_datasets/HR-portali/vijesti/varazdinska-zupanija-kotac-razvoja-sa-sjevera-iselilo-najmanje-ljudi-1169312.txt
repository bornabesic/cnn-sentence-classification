Župan Varaždinske županije Predrag Štromar osvrnuo se na četverogodišnji mandat koji se bliži kraju te je rekao kako je zadovoljan. -Imamo najbolje opremljene škole u Hrvatskoj, u zdravstvo izuzetno puno ulažemo, a gospodarstvo se u Varaždinskoj županiji oduprijelo svim izazovima, krizi i političkoj nestabilnosti na vrhu države. Kad je na razini Hrvatske BDP padao, u Varaždinskoj županiji je 2014. zabilježen rast. Za usporedbu, 2012. godine u Varaždinskoj županiji bilo je više od 12 tisuća nezaposlenih, a sada je nezaposlenih nešto više od četiri tisuće. Osim toga, u proteklom razdoblju imali smo i porast investicija. Vesele i podaci kako je sa Sjevera Hrvatske najmanje ljudi iselilo, a to je samo dokaz da, unatoč turbulentnim političkim promjenama na vrhu države, mi i dalje stvaramo dobre uvjete za život za sve naše građane – rekao je Štromar. Uz smanjenje nezaposlenih, zabilježen je i porast prosjeka plaća radnicima. -Ono što me još više veseli jest da su rasle plaće, u RH prosjek za 2,5 posto, a u Varaždinskoj županiji 5 posto. Stigli su novi investitori pa budući da nema dovoljno kvalitetne radne snage, radnici iz jedne tvrtke odlaze u druge tvrtke za veću plaću, što je jako dobra stvar. Veće plaće svakako znače i veći standard građana - kazao je Štromar. Dodao je, doduše kako će biti zadovoljan tek kad se prosjek plaća radnika izjednači s državnim prosjekom i kad budu svi građani Varaždinske županije mogli od svojih plaća dobro živjeti. Upravo to je glavni cilj Varaždinske županije za naredno razdoblje. -Stoga smo i nadalje otvoreni investitorima kao što smo i do sada bili jer se u našoj Županiji zaista vrijedi ulagati. Mi nudimo brojne konkurentske prednosti:riješeni imovinsko pravni odnosi, pripremljena prostorno planska dokumentacija,izdavanje građevinskih dozvola u najkraćem mogućem roku te komunalno uređeni prostor – rekao je župan Štromar te dodao kako mu je cilj da svi građani imaju jednaka prava i jednake šanse za obrazovanje, posao, a na kraju i mirno i bezbrižno starenje. Od države očekivali puno, a dobili malo. U Varaždinskoj županiji se sami bore za projekte, a Sjever je uvjerljivi pobjednik i kotač razvoja Hrvatske. Župan Štromar nabrojio je projekte koji bi već bili ostvareni da je Sjever dobio milijardu i pol kuna koliko je premijer sporazumom dao za jednu ruku u Saboru. -To su dječja igrališta koja su mogla biti izgrađena, dječji vrtići, škole, bolnica... Da smo dobili milijardu i pol kuna sigurno bi cjelokupni promet kamionima izmjestili izvan naseljenih mjesta u Varaždinskoj županiji. Sanirali bi sva klizišta. Imali bi izgrađene preostale tri škole te bi u cijeloj županiji bila jednosmjenska nastava, ne bi više morali moliti svake godine Vladu da sufinancira prijevoz srednjoškolcima, to bi učinili sami, a besplatan prijevoz imali bi i svi naši umirovljenici. Studenti bi imali svoj kampus, naša bolnica bila bi dograđena, a sigurno ne bi više bilo ni bala u Varaždinu – naglasio je Štromar dodavši kako su na Sjeveru naučili raditi i brinuti za sebe te kako neće stati u tome da budu i dalje kotač razvoja Hrvatske. Sami pokrenuli reformu obrazovanja Župan Štromar istaknuo je kako je dobar obrazovni sustav preduvjet za razvoj gospodarstva. -Da bi mogli razvijati gospodarstvo, moramo imati školovane kadrove. Zato ne želimo čekati Vladu da smisli što će s reformom obrazovanja koju su zaustavili. Svjesni važnosti obrazovanja naše djece koja moraju dobiti isto obrazovanje i iste prilike kao i djeca u razvijenim zemljama, odlučili smo reformu školstva provesti sami. Dok će učenici u drugim dijelovima Hrvatske i dalje nažalost učiti o disketama koje su daleka prošlost, učenicima u Varaždinskoj županiji osigurali smo micro:bit računala i tako započeli pravu tehnološku revoluciju u obrazovanju. U tome je Varaždinska županija prva u Hrvatskoj, ali i prva u ovom dijelu Europe – rekao je Štromar. Dodaje kako se u Varaždinskoj županiji kroz Centre izvrsnosti već desetak godina nastoji pomoći nadarenim učenicima, a to je važno i za prosperitet Varaždinske županije, povećanje zaposlenosti i razvoj poduzetničke klime. -Uvođenjem jednosmjenske nastave dodatno se poboljšao cjelokupni obrazovni sustav u županiji. Tu bih posebno istaknuo kako čak 90 posto učenika u Varaždinskoj županiji pohađa nastavu u jednoj smjeni, a hrvatski prosjek je tek 16 posto. Zanimljivo je recimo i kako u Zagrebu neki učenici nažalost školu još uvijek pohađaju u tri smjene. Treba spomenuti i kako su osnovnoškolcima osigurani besplatni udžbenici kako bi se pomoglo i njihovim roditeljima. Tu je i sufinanciranje prijevoza za srednjoškolce, što je, podsjetimo, prošla Vlada htjela ukinuti, ali smo bili uporni i uspjeli smo ih u tome spriječiti – rekao je Štromar zaključivši kako će sve navedene projekte nastaviti i dalje razvijati i u naredne četiri godine. 