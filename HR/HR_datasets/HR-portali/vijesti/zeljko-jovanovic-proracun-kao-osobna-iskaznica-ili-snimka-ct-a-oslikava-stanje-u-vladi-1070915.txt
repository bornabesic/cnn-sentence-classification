SDP-ov saborski zastupnik Željko Jovanović danas je za izglasani državni proračun rekao kako poput osobne iskaznice ili snimke CT-a oslikava stanje u Vladi, koja ni četiri mjeseca nakon izbora još nije u punom sastavu i pogonu što, kaže, svjedoči o njenoj potpunoj nepripremljenosti i neučinkovitosti.  "Nikad Hrvatska nije imala tako neusklađenu Vladu, prepunu unutarnjih konflikata", poručio je Jovanović s konferencije za novinare u Rijeci.  Proračun je nazvao potpunim promašajem te dokazom da su "HDZ i Most lagali s predumišljajem" kada su tijekom predizborne kampanje najavljivali reforme i kritizirali bivšu Vladu.  "Osim ideološkog zastranjivanja, udara na slobodu govora i medije te grabeži za foteljama, nema niti jednog važnog poteza ili odluke na stolu", rekao je Jovanović.  Za proračun je kazao i kako je nereformski, neambiciozan te bez ikakva pomaka u smjeru ozbiljne fiskalne konsolidacije, a da jedine uštede koje predviđa pogađaju najosjetljivije socijalne skupine kroz smanjenje socijalnih potpora, potpora za obrazovanje, zapošljavanje mladih, obnovu i stambeno zbrinjavanje povratnika.  Proračun je, dodaje, i poruka lokalnim sredinama kojima ne vlada HDZ ili Most da pripaze, "jer Istri, Rijeci, dijelu Slavonije i Varaždinu prijeti stagnacija po političkom ključu".  SDP-ov zastupnik Peđa Grbin ocijenio je kako je proračun narušen odmah nakon izglasavanja, izmjenama Zakona o sanaciji javnih ustanova, vezano uz bolnice. Tvrdi, naime, da se bolnice u sanaciji vraćaju u okrilje županija kao osnivača, a da ih se uopće o tome nije konzultiralo niti županije u svojim proračunima imaju predviđena sredstva za tu namjenu. A istovremeno je, dodaje, usvojen i amandman koji omogućuje sklapanje ugovora između osnivača i države o pokrivanju tih iznosa, ističući kako je riječ o više stotina milijuna kuna koje nisu predviđene u proračunu.  Vezano uz najave banaka da će pokrenuti tužbe pred stalnim arbitražnim sudom u Washingtonu zbog konverzije kredita u švicarskim francima, Grbin je kazao kako nijedna odluka arbitražnog suda izvan EU nema učinka u EU. Osim toga, kaže, u Uniji su nevažeći bilateralni sporazumi o poticanju i zaštiti uzajamnih ulaganja između Hrvatske i matičnih zemalja tih banaka, a na kojima banke planiraju temeljiti svoje tužbe.  Ministra financija Zdravka Marića pozvao je da u tom smislu poštuje europsko pravo te pokrene raskid svih tih bilateralnih sporazuma.  SDP-ovka Sandra Krpan zamjerila je Vladi da je smanjila ulaganja u obrazovanje, ocijenivši da odustajanje od ugovorenih gradnji i obnova škola i sportskih dvorana svjedoči kako vladajuće nije briga za obrazovanje. >> I dalje nema oporavka gospodarstva ni rasta investicija 