Foto: FAH  ŠEF SDP-a Davor Bernardić izjavio je večeras kako je stranačko predsjedništvo dalo punu potporu SDP-ovim kandidatima i kandidatkinjama u drugom krugu lokalnih izbora i osudilo istupe pojedinih članova i članica koji su, kako je rekao, nanijeli izravnu štetu stranačkim kandidatima između dva izborna kruga.   Upitan što može poručiti oponentima u stranci koji traže njegov odstup, Bernardić je odgovorio kako se na njega ljute oni koji su od njega prije šest mjeseci izgubili na izborima. Situacija je vrlo jasna, radio sam proteklih šest mjeseci na jačanju i konsolidaciji SDP-a, to ćemo raditi i dalje. Rezultat koji je za SDP dobar u velikim gradovima, obećavajući i sa trendovima je nešto što će sigurno biti bolje. Rezultat lokalnih izbora je rezultat mojih prethodnika, to je jasno, ustvrdio je Bernardić.  Rekao je kako će se rezultati lokalnih izbora analizirati nakon drugog kruga kao i svaka ozbiljna stranka te da od toga ne bježe.  Ne osjeća se odgovornim  Upitan smatra li se odgovornim za loš SDP-ov rezultat u Zagrebu na razini gradskih četvrti  i mjesnih odbora, dosta lošijem nego na prošlim i pretprošlim izborima, a s obzirom da je zagrebački SDP vodio godinama, Bernardić je odgovorio kako je SDP-ova lista druga najjača i da to nije sjajno, ali da zajednička kandidatkinja ima velike šanse u drugom krugu i "da će se promjene dogoditi".  Na ponovljeni istovjetni upit, Bernardić je rekao kako je stranačka infrastruktura u Zagrebu podijeljena oko Milana Bandića, SDP-a, HDZ-a  i nezavisnih kandidata, a rezultati za mjesne odbore i gradske četvrti je "bio dosta slabiji i od toga ne bježimo".  Analiza slijedi nakon drugog kruga, dometnuo je Bernardić.  Na pitanje kakve će bit sankcije za one koji su naštetili stranci, Bernardić je rekao kako je bio i jasan i da već odgovorio na to pitanje.  Opet pozvao vladu da odstupi  Predsjednik SDP-a rekao je da Hrvatska već mjesec dana nema imenovane ministre i stabilnu Vladu i stoga ju poziva da odstupi u interesu hrvatskih građana i da se ide na prijevremene parlamentarne izbore.   Upitan, vjeruje li da SDP može pobijediti na prijevremenim parlamentarnim izborima koje zaziva, Bernardić  je odgovorio potvrdno i dodao da građani Republike Hrvatske "treći put neće gledati loš film, ukradenu budućnost i besperspektivnost u koje nas u posljednjih godinu i pol dana uvukli HDZ i Most".  U vezi s kritikama na njegov račun, rekao je kako u SDP-u njeguju pluralizam mišljenja i pravo da se govori i iznosi kritika, ali nikada da se šteti stranci i Predsjedništvo SDP-a ustraje u tom demokratskom načelu.  Nitko u SDP-u ne smije odgovarati zbog izrečene riječi, ali ne smije štetiti stranci između dva izborna kruga, rekao je Bernardić i pozvao sve koji su marginalizirani, politički eliminirani ili koji su odgovarali zbog bilo kakvog verbalnog delikta da se vrate u SDP.  Radimo na jačanju stranke koje smo pokrenuli kroz pristupanje izbornom ciklusu kroz političku akademiju Ivica Račan i brojne aktivnosti koje smo pokrenuli unutar samog SDP-a, kazao je Bernardić.