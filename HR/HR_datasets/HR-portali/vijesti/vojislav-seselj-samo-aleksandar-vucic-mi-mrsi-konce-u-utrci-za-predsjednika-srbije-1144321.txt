Vođa Srpske radikalne stranke (SRS) i kandidat na predstojećim predsjedničkim izborima u Srbiji Vojislav Šešelj izjavio je kako mu "samo Aleksandar Vučić mrsi konce" u utrci za šefa države, objavili su danas mediji u Beogradu.  Šešelj je, kako prenose Večernje novosti, izjavio da bi mu kandidatura aktualnog premijera Aleksandra Vučića "umanjila šanse za pobjedu na izborima". Vođa radikala ocijenio je kao "sve manje vjerojatno" da će vladajuća Srpska napredna stranka (SNS) kandidirati predsjednika Tomislava Nikolića. "Sve ovisi o Vučiću i njegovoj procjeni što mu odgovara", rekao je Šešelj, ocijenivši kako "Vučić misli da bi to pridonijelo njegovoj snazi". "Vučić nema na raspolaganju nekog naročito snažnog kandidata, osim sebe samog, ali je i to rizično, jer je onda teško kontrolirati vladu", objasnio je Šešelj u intervjuu za podgorički radio antena M čije izvatke prenose beogradske Večernje novosti. Vođa radikala ne isključuje mogućnost da u vrijeme predsjedničkih izbora u proljeće ove godine u Srbiji istodobno budu raspisani i ponovni izvanredni parlamentarni izbori. Petogodišnji mandat predsjednika Srbije Tomislava Nikolića prestaje u svibnju, a predsjednički izbori očekuju se u travnju. Kandidaturu u utrci za predsjednika Srbije dosad je službeno počeo samo nekadašnji šef srbijanske diplomacije i donedavni predsjedajući u Općoj skupštini UN Vuk Jeremić, a sudjelovanje u borbi za dužnost predsjednika Srbije najavili su pučki pravobranitelj Saša Janković i vođa konzervativno-desničarskog pokreta Dveri Boško Obradović, dok je SRS u lipnju prošle godine priopćila odluku da će kandidat radikala biti predsjednik stranke Vojislav Šešelj. >> Zbog incidenata odgođena sjednica u srbijanskom parlamentu, Šešelj puštao pjesmu o Trumpu 