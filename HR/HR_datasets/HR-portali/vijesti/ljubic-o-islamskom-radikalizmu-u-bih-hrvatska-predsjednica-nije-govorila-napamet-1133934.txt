Predsjednik saborskog odbora za Hrvate izvan Hrvatske Božo Ljubić ocijenio je u srijedu u Banjoj Luci da je hrvatska predsjednica Kolinda Grabar Kitarović imala osnove za tvrdnju da u Bosni i Hercegovini jača islamski radikalizam, koji je uvezen iz arapskih zemalja, ustvrdivši da to doista predstavlja najveći problem za tu zemlju, ali je problem i za njene susjede. Ljubić je istaknuo da ozbiljan sigurnosni problem za BiH predstavlja povratak boraca koji su se borili na strani terorističke organizacije Islamske države te je naveo podatak Federalne uprave policije koja je izvijestila da prate oko 60 selefijskih zajednica u BiH. "Ne kažem da su to sve terorističke ćelije, ali sigurno da u tom radikalnom pokretu ima i takvih. Svakako da njihov povratak u BiH najviše prijeti stabilnosti BiH, mnogo manje stabilnosti susjeda", ocijenio je Ljubić u izjavi novinarima u Banjoj Luci. "Hrvatska predsjednica nije govorila napamet kada je spominjala uvezeni radikalizam islamske provenijencije, povezan s vehabijsko-selefijskim pokretom i činjenicom da se stotine dragovoljaca iz BiH nalaze na ratištima Sirije i Iraka, u postrojbama ISIL-a i al-Kaide", rekao je Ljubić odgovarajući na upit novinara. Dodao je kako je predsjednica Grabar-Kitarović obnašala važne dužnosti u NATO-u te da je vrlo dobro upoznata sa sigurnosnim prijetnjama. Saborski zastupnik je dodao kako svi problemi u BiH izviru  iz njezine političke nestabilnosti. "Problem Bosne i Hercegovine je politička nestabilnost, koja je posljedica mnogih inkoheretnosti samog ustavnopravnog poretka BiH, a postoji i problem radikalizma, koji se ogleda u raznim sferama", pojasnio je Ljubić. >> Grabar Kitarović: Iz Islamske države u BiH se vraća tisuće boraca >> Bosanskohercegovački dužnosnik: Izjava Grabar-Kitarović ozbiljno zabrinjava