Među svim državama bivše Jugoslavije, najmanje jugonostalgije ima u Hrvatskoj i na Kosovu. Za Jugoslavijom najviše pak žale Srbi i stanovnici Bosne i Hercegovine. Pokazalo je to netom objavljeno Gallupovo istraživanje koje je obuhvatilo tisuću ispitanika iz svih država. I dok je postotak jugonostalgičara različit, u svim je državama primijećeno jedno: za Jugoslavijom više žale stariji. U Hrvatskoj 55 posto ispitanika smatra da je raspad Jugoslavije Hrvatskoj donio više koristi nego štete, dok 23 posto smatra suprotno, a ostatak se nije izjasnio. Zanimljivo je napomenuti da su Hrvati izvan Hrvatske skeptičniji oko koristi koje im je donio raspad od Hrvata u domovini.  Za Jugoslavijom u Hrvatskoj najviše žale oni stariji od 56 godina (28 posto), nešto manje oni od 36 do 55 godina (22 posto), a najmanje oni od 15 do 35 godina (17 posto). U Gallupu jugonostalgiju objašnjavaju time što stanovnici žale za benefitima socijalizma, posebice suočeni s nezaposlenošću i gubitkom prihoda. Za Srbiju, gdje čak 81 posto ispitanika smatra da je raspad Jugoslavije bio loš, u Gallupu kažu da je to posljedica osjećaja da više nisu ključna nacija višenacionalne države.