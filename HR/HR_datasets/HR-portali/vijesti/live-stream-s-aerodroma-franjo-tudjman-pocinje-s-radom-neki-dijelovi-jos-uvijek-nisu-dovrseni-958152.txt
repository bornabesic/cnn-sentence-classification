Foto i video: Martina Pauček Šljivak, Dario Dalmacija/Index DANAS u 19 sati svečano je otvoren novi putnički terminal Zračne luke Franjo Tuđman, čija je gradnja počela prije više od tri godine. >> Od 17 sati donosimo fotografije, snimke i live stream s novog treminala: 19:20 "Ovo su nova vrata Hrvatske. Najmanje što smo mogli učiniti za prvog hrvatskog predsjednika i utemeljitelja moderne Hrvatske jest da jedan ovakav objekt nosi njegovo ime", izjavio je premijer Andrej Plenković. 18:55 Počelo je službeno otvorenje. Live stream pratite na indexu: 18:12 Još manje od 50 minuta do službenog otvorenja. 17:55 Pogledajte live stream ispred novog terminala: 17:30 Službeno otvorenje počinje u 19.00 sati, a trenutno su u tijeku završne pripreme. Na otvaranje dolaze premijer Andrej Plenković, potpredsjednica Vlade i ministrica gospodarstva, malog i srednjeg poduzetništva Martina Dalić, ministar mora, prometa i infrastrukture Oleg Butković, ministar financija Zdravko Marić, ministar graditeljstva i prostornoga uređenja Lovro Kuščević i ministar turizma Gari Cappelli. Kako smo se uvjerili, WC-i još nisu dovršeni: 17:20 Na novi terminal biti će moguće ući u 17.30 sati. Pogledajte prve fotografije prije otvaranja: >> VELIKA GALERIJA FOTOGRAFIJA Konačno se otvara zagrebački aerodrom  Prvi let s novog terminala planiran je za 28. ožujka. Tog dana, točno u ponoć sve operacije i svi procesi prelaze sa starog na novi putnički terminal. Ujedno na taj dan, u 5,50 sati krenut će prvi zrakoplov Croatia Airlinesa po redovnom redu letenja iz Zagreba za Dubrovnik. U prvoj fazi može primiti 5 milijuna putnika  Podsjetimo, gradnja novog terminala vrijednog 331 milijun eura započela je sredinom prosinca 2013. godine. Novi terminal se proteže na 65 tisuća četvornih metara na četiri razine, s tim da će se prve dvije koristiti za dolaske, a druge dvije za odlaske. Postavljeno je 30 šaltera za check-in i napravljeno je osam aviomostova – dva za domaći i šest za međunarodni promet, s mogućnošću daljnjeg proširenja na ukupno 16 aviomostova.  Nova zgrada u prvoj fazi moći će primiti 5 milijuna putnika, a kada se broj putnika poveća iznad toga broja, kapacitet će se povećati na 8 milijuna putnika. Napravljen je parking s 1.100 parkirnih mjesta.  Zračna luka Zagreb 2012. dana je u 30-godišnju koncesiju francuskoj tvrtki ZAIC, odnosno konzorciju kojeg čine Aeroports de Paris Management, Bouygues Batiment International, TAV Airports, Viadukt, Marguerite Fund i IFC, član grupacije Svjetske banke, a za upravljanje tom lukom koncesionar je osnovao tvrtku MZLZ.  MZLZ je 2016. zaključila s 2,8 milijuna putnika što je rast od 7% na godišnjoj razini te ukupno više od 20% rasta u protekle 3 godine. Nepravilnosti na aerodromu  Kad govore o novom terminalu iz zračne luke se hvale da je riječ o impresivnoj građevini "atraktivne, suvremene arhitekture" koja predstavlja "spoj betonskog podnožja u kojem se nalaze svi sadržaji terminala i valovite čipkaste čelične konstrukcije krova koja zgradi daje poseban arhitektonski izričaj".   Međutim, nije sve tako bajno. Podsjetimo kako je Index prošlog mjeseca prvi pisao o brojnim nepravilnostima na novom aerodromu.  "Prilikom slijetanja zrakoplova na novom je terminalu popucalo staklo na zgradi, no to je zamijenjeno. Uz to, postoji niz drugih grešaka. Liftovi su premali, odnosno preuski. U njih stane svega četvero ljudi. Nisu stavili trake kao po ostalim svjetskim aerodromima, nego su ugradili obične pokretne stepenice na koje također stanje manje ljudi nego na traci.  Iako su trebali napraviti podzemne spremnike za gorivo pa da samo izvadimo crijevo iz zemlje i tako punimo gorivo u avione, to nije učinjeno. Umjesto toga gorivo će se dovoziti i točiti iz cisterni, što će samo stvarati kaos", rekao nam je izvor.  Rekao je da su neke stvari prekasno shvatili pa će tek naknadno raditi nadstrešnice na stajalištu za autobuse.  "Putnici izlaze na gornjoj etaži na koju mogu ići samo vozila taksija i autobusi, no tamo se autobusi ne mogu zaustavljati i dočekivati putnike kao na starom terminalu. Tako će putnici morati ići na parkiralište gdje će stajati autobusi, a nema ni nadstrešnice. Nju će postaviti tek u lipnju", rekao nam je izvor.  MZLZ opovrgava da je popucalo staklo  Kazao je i to kako će po putnike koji stižu manjim zrakoplovima i dalje dolaziti autobusi jer nema dovoljno zračnih mostova.  Pitali smo MZLZ jesu li ustanovljene greške prilikom testiranja i koje su to, na što su nam rekli da je "svrha testiranja ovakvih objekata ispitivanje svih sustava, kroz simulaciju različitih, čak i ekstremnih situacija, upravo kako bi se prevenirale različite situacije".  Opovrgnuli su navode o tome da je popucalo staklo.  "Nije došlo do pucanja stakla niti ikojih drugih oštećenja novog putničkog terminala", kažu u MZLZ-u.  Ističu kako će se nakon otvorenja novog terminala sve prometne i druge aktivnosti s postojećeg terminala u potpunosti preseliti na njega.  "To  znači da će se prvim danom otvaranja novog putničkog terminala, na novoj lokaciji odvijati prihvat i otprema zrakoplova, putnika i prtljage prema redu letenja, kao i sve predviđene komercijalne aktivnosti", rekli su u MZLZ-u, no nisu znali odgovorili na pitanje što će biti sa starim terminalom.  Nisu nam odgovorili ni na pitanje o greškama, naknadnom građenju nadstrešnica za autobuse, malim liftovima, kao ni spremnicima za gorivo.