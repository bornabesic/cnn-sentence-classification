U emisiji Hrvatskog radija "U mreži Prvog" o tome jesu li maturanti koji su se oprostili sa školom spremni za tržište rada te koliko je obrazovanje usklađeno s njegovim potrebama razgovarali su Neven Budak, Boris Jokić, Mile Živkić, Sanja Crnković Pozaić i Nenad Bakić, javlja HRT. Poduzetnik Nenad Bakić, inače osnivač portala MojPosao, tvrdi da poslodavci vrlo jasno svaki dan govore što im treba. – A to je da se pogledaju oglasi za radna mjesta. Poslodavci traže programere, kojima rastu plaće, dakle evidentno je da programera fali. Poslodavac je i država, ona treba komunicirati prema obrazovnom sustavu. Poslodavci svaki dan viču što im treba – rekao je Bakić. Mile Živkić smatra da ipak i poslodavci imaju svoj dio odgovornosti u ovoj priči, a Budak upozorava da ne smijemo svesti obrazovanje samo na pripremanje ljudi za tržište rada. Bakić je na kraju zaključio kako je Sanja Crnković Pozaić, inače bivša ravnateljica Hrvatskog zavoda za zapošljavanje, svojim komentarima priznala da država već neko vrijeme zna što tržište rada treba. – Mi zaboravljamo da je uvjerljivo najveći poslodavac u državi – država. Poslodavci se nekada pitaju za neke nelogičnosti, recimo zašto obrazovni sustav proizvodi toliko ekonomista i ostalih? Pa zato što se s tim zanimanjem najlakše uhljebiš u državi! – rekao je Bakić za Hrvatski radio. Dodao je kako se ne treba poslodavce gledati kao kolektiv jer neki od njih itekako ulažu u edukaciju svojih zaposlenika. >> Maturanti nakon povorke gradom završili na obali Korane >> Ivan Vidaković: Dok se ne riješimo korupcije, nema konkurentnosti