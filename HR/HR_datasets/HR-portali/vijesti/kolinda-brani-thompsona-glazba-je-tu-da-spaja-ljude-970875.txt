Foto: Index/Hina GRADSKE vlasti slovenskog Maribora odlučile su kako hrvatski pjevač Marko Perković Thompson ne može nastupiti u tom gradu. Kolinda se promptno oglasila povodom zabrane.  Odluku su donijeli na temelju preporuke slovenske policije koja je zaključila da bi "na mariborski Thompsonov koncert mogle doći osobe iz susjednih država koje su karte kupovale preko Interneta". Zbog toga je slovenska policija ocijenila da bi na koncertu mogao biti povećan rizik od činjenja kaznenih djela.   Uzrujani Thompson  Ovom odlukom Slovenija je stala uz bok drugih europskih država u kojima je također zabranjivan nastup hrvatskog izvođača poput Austrije, Švicarske, Njemačke, a i same Hrvatske, piše slovenska Večer.  Thompson je za Novu TV komentirao zabranu koncerta i zaključio da je sve to u "najmanju ruku nekorektno i licemjerno".  "Očekujem od hrvatskih političkih struktura da učine nešto i da zaštite mene kao hrvatskog građanina koji želi raditi u europskim državama te da zaštite moju publiku koja se želi okupljati oko moje glazbe. Volio bih da hrvatski političare objasne prihvaćaju li tezu da smo mi nacisti, fašisti i da širimo mržnju. Neka se hrvatskoj javnosti obrate i objasne je li to točno", komentirao je Thompson.  "Glazba je tu da spaja ljude"  Plenković je užurbano komentirao ovu zabranu, rekavši kako je zatražio od hrvatske veleposlanice da istraži o čemu se radi i zaključio da zabrana "nikako nije dobra".  Osim njega, javila se i Kolinda.   "Predsjednica je razgovarala sa svojim slovenskim kolegom proteklih dana i prenijela mu je svoje mišljenje da je glazba tu da spaja ljude, a da su zabrane kontraproduktivne", rekao je glasnogovornik Ureda predsjednice Luka Đurić, javlja N1.