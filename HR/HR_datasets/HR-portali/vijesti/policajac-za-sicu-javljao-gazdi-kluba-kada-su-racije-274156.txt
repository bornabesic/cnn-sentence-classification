Koprivnički policajac Grozdan Repnjak (38), ugostitelj Danijel Posavec Đinks(35) i bivši vojni policajac Saša Lazar (39) uhićeni su u Koprivnici zbog sumnje u zloporabu položaja i ovlasti te primanja i davanja mita. Po dovršetku obrade u četvrtak su dovedeni u sjedište USKOK-a u Gajevoj na daljnje ispitivanje. Kad će opet racija? Istražitelji sumnjaju da je Repnjak, s obzirom da je imao pristup službenim podacima, obavještavao Posavca o obilascima policije i Državnog inspektorata njegova noćnog kluba Orinoco, odnosno o racijama i kontrolama točenja alkohola maloljetnicima. Navodno je pomagao i u zataškavanju tučnjava koje su znale izbijati u lokalu. Za njegove ga je “usluge”, sumnjaju istražitelji, Posavec nagradio manjim novčanim iznosom. Novac mu pak nije osobno predavao već je za ovu svrhu, utvrđeno je obradom, poslužio Lazar, njegov neformalni suradnik u noćnom klubu. Osumnjičeni su, neslužbeno doznajemo, duže vrijeme bili pod tajnim mjerama nadzora, odnosno na temelju sudskih naloga su im prisluškivani telefonski razgovori. USKOK za trojicu osumnjičenih traži određivanje jednomjesečnog istražnog zatvora o čemu, nakon dovršetka ispitivanja u USKOK-u, odlučuje sudac istrage. Lazar je za branitelja angažirao Krunu Kunštića, poznatog koprivničkog odvjetnika koji u aferi Manager brani i Zdravka Šestaka, bivšeg šefa Podravkine uprave. Kunštić jučer o čitavom slučaju nije mogao previše govoriti s obzirom na odredbe ZKP-a. Inače, policija je u posljednje vrijeme marljiva u pogledu eliminiranja pokvarenih i korumpiranih kadrova iz svojih redova. Desetorica bez posla Desetorica prometnih policajaca iz Policijske postaje Makarska, podsjetimo, nedavno su ostala bez posla jer su ih pritajeni istražitelji raskrinkali kada su za opraštanje prometnih prekršaja od njih, ne znajući da je riječ o kolegama, tražili od 300 do 700 kuna za njihove “usluge”