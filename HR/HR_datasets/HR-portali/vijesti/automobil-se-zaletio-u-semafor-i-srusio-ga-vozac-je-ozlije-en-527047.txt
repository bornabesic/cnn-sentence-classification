Vozač automobila ozlijeđen je u slijetanju s kolnika u četvrtak oko 16,30 sati na raskrižju Senjske ulice i Ulice Luščić u Karlovcu.  - Vozač je bio vidno pijan. Sjedio je u autu i pola sata turirao autom parkiranim ispred kafića i pekare. U jednom trenutku je krenuo u smjeru Švarče, stisnu po gasu, prošao kroz crveno i preko pješačkog prijelaza i nogostupa. Udario je u rubni kamen nakon čega se vozilo podiglo i zaletjelo u stup semafora. Semafor je pao, a automobil se tada prevrnuo na bok i klizio do kamiona koji bio parkiran sa strane – rekao je očevidac nesreće, dodajući da samo srećom nitko drugi nije stradao.  Na mjestu nesreće brzo je došla Hitna pomoć i ozlijeđenog muškarca prevezla u obližnju Opću bolnicu Karlovac. U policiji su nam potvrdili da je jedna osoba ozlijeđena u slijetanju vozila, te da je na raskrižju došlo do oštećenja semafora.