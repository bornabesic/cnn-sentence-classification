Nakon što je premijer Andrej Plenković za Media Servis bivšeg premijera Zorana Milanovića prozvao 'frustriranim gubitnikom', Media Servis je nekadašnjeg čelnika SDP-a upitao za mišljenje. Podsjetimo, nakon što je Milanović na N1 rekao kako misli da je dijagnoza talasemije minor, zbog koje je Plenković bio oslobođen vojnog roka, bila izmišljena. - Mislim da to nije dijagnoza, mislim da je to izmišljeno, mislim da sam se skoro u JNA ugušio od alergije, da su me skoro prozvali simulantom. Mislim da je to bilo samo za odlikaše, za pripadnike određenih elita, rekao je Milanović u subotu. Plenković mu je uzvradio da je 'dosta frustriran jer je očito izgubio izbore'. - U ključnoj edukaciji kod kuće nije dobio onu temeljnu i ključnu poduku, a to je da se pobjedniku treba čestitati nakon što uvjerljivo bude poražen na izborima, sad se očito javio u strahu od afere koja mu se zbivala doslovno ispred vrata, rekao je Plenković. Na upit Media Servisa ima li što za uzvratiti na Plenkovićeve izjave, Milanović je odgovorio: - Nisam zainteresiran komentirati Plenkovića.