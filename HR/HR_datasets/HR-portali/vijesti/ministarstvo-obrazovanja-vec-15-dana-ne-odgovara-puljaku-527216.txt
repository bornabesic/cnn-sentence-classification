Ivica Puljak iz stranke Pametno i jedan od kandidata koji se bio prijavio za člana Ekspertne radne skupine za kurikularnu reformu, nakon što je odabrana nova voditeljica ERS-a i njezini članovi, poslao je još 22. svibnja zahtjev Ministarstvu obrazovanja da mu dostave svu dokumentaciju o svim prijavljenim kandidatima za sve pozicije. Odgovor Ministarstva dobio je tek danas, no bez zatražene dokumentacije. S odgovorom odugovlače i, pozivajući se na Zakon o pristupu informacijama, rok za odgovor pomiču za dodatnih 15 dana. Ivica Puljak njihov odgovor prenio je na svom Facebook profilu. Objavu prenosimo u cijelosti: " [TRANSPARENTNOST] Odgovor Ministarstva na moj upit o dokumentaciji natječaja za odabir Ekspertne radne skupine. Poštovani gospodine Puljak, Ministarstvo znanosti i obrazovanja zaprimilo je Vaš Zahtjev za pristup informacijama od 22. svibnja 2017. u kojemu tražite odluku Posebnog stručnog povjerenstva, svu natječajnu dokumentaciju (popis svih kandidata za sve pozicije, kao i njihove CV-ove) i posebno program prijavljenih kandidata za voditelja Ekspertne radne skupine. Ovim putem željeli bismo Vas obavijestiti o dužnosti Ministarstva da prilikom postupanja po Vašem zahtjevu provede test razmjernosti i javnog interesa temeljem članka 16. Zakona o pravu na pristup informacijama (Narodne novine 25/13, 85/15).   Sukladno članku 22. navedenoga Zakona time se omogućava produženje roka za ostvarenje prava na pristup informacijama za 15 dana, računajući od dana kad je tijelo javne vlasti trebalo odlučiti o zahtjevu za pristup informaciji.   S poštovanjem   Ministarstvo znanosti i obrazovanja ", napisao je Puljak na Facebooku.