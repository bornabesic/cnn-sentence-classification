Odnedavna savjetnica ministra obrazovanja Jasminka Buljan Culej novoizabrana je voditeljica Ekspertne radne skupine za provođenje kurikularne reforme, a osoba koja je osmislila kurikularnu reformu i njezin prvi voditelj Boris Jokić izbačen je iz igre. Odlučilo je tako Povjerenstvo za provedbu Strategije znanosti, na čelu sa zadarskom rektoricom Dijanom Vican, nakon glasanja o kandidatima. Iako je bilo dovoljno pristiglih kandidatura, njih više od stotinu, svi članovi Ekspertne skupine ipak nisu izabrani. Povjerenstvo je na današnjoj sjednici izabralo sedam članova, a o ostalima se nisu mogli usuglasiti pa će ih se pet nanovo tražiti kroz ponovljeni natječaj, čime se produljuje farsa oko “nastavka” kurikularne reforme. Jedanaesteročlano povjerenstvo bilo je podijeljeno oko izbora voditelja. Dio članova podržavao je Jokića, no prevagnuo je jedan glas u korist Culej, pa je konačan rezultat glasanja bio šest prema pet. - Jasminka Buljan Culej zadovoljava kvalifikacijama, no nije dobro što je savjetnica ministra, odnosno zaposlenica Ministarstva znanosti, jer to, de facto, znači da njezine aktivnosti ovise o ministru - kaže član Povjerenstva i donedavni rektor Sveučilišta u Rijeci Pero Lučin, ističući da je ideja Ekspertne skupine da bude ekspertna i neovisna o politici. Ovako, dobivamo zaposlenika Ministarstva ovisnog o politici, zaključuje Lučin, nezadovoljan i metodologijom postupka izbora. Članovi povjerenstva, naime, nisu dobili životopise kandidata za članove ekspertne skupine do same sjednice na kojoj su ih birali(!). - Dobio sam prijedloge imena ljudi za koje nisam čuo - zamjera Lučin. Nije zadovoljan ni drugi član, Vedran Mornar. - Koliko god uvažavam Culej, vjerujem da bi Jokić bio kvalificiraniji kandidat. Njemu se očito zamjera žurnost, on želi da kurikularna reforma krene što prije. Očito postoje drukčija razmišljanja koja prevladavaju - kaže Mornar, koji je upozorio Povjerenstvo na potrebu transparentnosti u smislu javne objave programa i akcijskih planova kandidata. dsafsdfas Izbor Jasminke Buljan Culej za voditeljicu kurikularne reforme nije iznenađenje uzme li se u obzir da su njezini stavovi o reformi kompatibilni stavovima Ministarstva. Culej, čiji životopis i akcijski plan Ministarstvo ni jučer nije objavilo, prije prelaska u MZO radila je u Centru za vanjsko vrednovanje obrazovanja. Mediji je povezuju s desnicom, a u jednom od rijetkih intervjua (narod.hr), Culej ističe :“Smatram da je obitelj ishodište cijelog života na Zemlji i bez obitelji mi ne možemo imati budućnost kao biološka i ljudska rasa, jer obitelj pruža novi život, obitelj je podrška novom životu i iz obitelji djeca kreću u svijet s temeljnim vrijednostima (...)”. Za suradnike nove voditeljice izabrani su: Mirko Ruščić, Dubravka Brezak Stamać, Sonja Rupčić Petelinc, Loretana Farkaš, Ružica Vuk, Robert Kuhar i Gordana Lešin.