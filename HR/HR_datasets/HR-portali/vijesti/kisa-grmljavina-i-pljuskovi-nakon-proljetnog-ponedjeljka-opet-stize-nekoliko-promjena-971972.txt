Foto: 123rf, Index NAKON promjene vremena prošli vikend, ponedjeljak je u najvećem dijelu Hrvatske obilježilo stabilno i barem djelomice sunčano vrijeme.  Sporadičnih nestabilnosti u obliku kratkotrajne kiše ili pljuska bilo je tek ponegdje u Dalmatinskoj zagori. Jutro je donijelo dašak svježine pa se, osim u gorju, živa u termometrima spustila ispod 10°C i ponegdje u nizinskoj Hrvatskoj (9°C u Daruvaru, Karlovcu, Kutini, Lipiku….).   U ostatku unutrašnjosti ujutro se mjerilo između 10 i 15°C, a na Jadranu uglavnom od 15 do 20°C. U nastavku dana, uz dosta sunčanog vremena, posvuda u zemlji bilo je vrlo toplo i vruće, izuzevši više gorske predjele, pa se najviša dnevna temperatura kretala uglavnom od 24°C do 29°C, koliko je izmjereno na splitskom aerodromu. Vjetar je uglavnom bio slab, tek ponegdje na Jadranu i umjeren.  Nemojte se naviknuti na sunce...  Od utorka nas čeka sve nestabilnije vrijeme, pa su u unutrašnjosti mogući prolazna kiša, pljuskovi i grmljavina, osobito poslijepodne i prema kraju dana, javlja Crometeo.  Tijekom u unutrašnjosti još promjenjivije srijede, postoji i vrlo mala mogućnost izraženijeg grmljavinskog nevremena. Na Jadranu će se do srijede navečer uglavnom zadržati suho, kada i ondje raste mogućnost za prolaznu kišu i grmljavinske nestabilnosti. U utorak i srijedu očekuju nas temperature zraka slične onima u ponedjeljak, dok će četvrtak u unutrašnjosti donijeti blago zahladnjenje, a na Jadranu prolaznu, ne odveć jaku buru i tramontanu.  Od četvrtka i petka postupno stabilnije, kao uvod u, kako se za sada čini, pravi ljetni završetak lipnja.