Turski predsjednik Recep Tayyip Erdogan dao je intervju za CNN u svojoj predsjedničkoj palači u Istanbulu gdje je govorio o smrtnoj kazni koju sprema za pučiste, ali i o zahtjevu za izručenjem Fethullaha Gulena. Erdogan je odbio odbaciti mogućnost smrtne kazne za tisuće osoba koje su uhićene odmah nakon propalog državnog udara. Kazao je kako se ovdje radi o "jasnom zločinu veleizdaje". - Ali naravno, parlament će o tome morati donijeti odluku u smislu ustavnih promjena. Politički lideri će se naći i raspraviti taj prijedlog i ako prođe, onda ću u konačnici ja kao predsjednik staviti svoj potpis na odluku parlamenta - izjavio je Erdogan.  Europska unija poslala je jasnu poruku da Turska neće moći pristupiti Europskoj uniji ako ponovno uvede smrtnu kaznu. On se pretjerano ne protivi ideji da se tako presudi onima koji su ga pokušali svrgnuti. Uhićeno gotovo 9 tisuća ljudi - Zašto bi ih držao u zatvoru i godinama hranio? To mi ljudi govore - objašnjava Erdogan i dodaje da narod želi brzo rješenje jer su ljudi "izgubili rodbinu, susjede djecu..." - Oni pate, osjetljivi su i zato moramo djelovati razumno i s osjećajem - objašnjava Erdogan. Uhićeno je gotovo 9 tisuća ljudi, a među njima su i 103 generala, trećina zapovjedništva turske vojske.  Kazao je i kako će se formalni pisani zahtjev za izručenjem klerika Fethullaha Gulena iz SAD-a biti podnesen u idućim danima. Na pitanje što će učiniti ako SAD odbije izručiti Gulena, on je kazao kako Turska s njima ima "zajednički sporazum o izručenju kriminalaca". Turski predsjednik nedavno je Gulena optužio za pokušaj državnog udara, a John Kerry, državni tajnik SAD-a kazao je kako još nisu dobili službeni zahtjev SAD-a. 