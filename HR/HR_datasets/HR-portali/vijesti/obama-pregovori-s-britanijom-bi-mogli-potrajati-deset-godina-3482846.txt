LONDON - Američki predsjednik Barack Obama rekao je u subotu da bi pregovori oko ugovora o slobodnoj trgovini (TTIP) između SAD-a i Velike Britanije mogli potrajati do deset godina, odluče li Britanci napustiti Europsku uniju. "Velika Britanija neće biti u mogućnosti ispregovarati nešto sa Sjedinjenim Državama prije nego što to učini Europska unija", rekao je Barack Obama u razgovoru za britansku medijsku kuću BBC, samo dan nakon što je upozorio kako će se Ujedinjeno Kraljevstvo naći na začelju reda za pregovore s SAD-om u slučaju da ishod referenduma bude za tzv. "Brexit", odnosno izlazak Britanaca iz Europske unije. "Nećemo napustiti naše napore da dovršimo sporazum o slobodnoj trgovini s našim najvećim partnerom, europskim tržištem", naglasio je Barack Obama. Američki je predsjednik svojim izjavama razljutio one Britance koji zagovaraju napuštanje EU-a, a londonski gradonačelnik Boris Johnson Obamine je riječi nazvao licemjernima. "Iznimno poštujem Baracka Obamu i instituciju američkog predsjednika. No, mnogi će na ovo samo odmahnuti rukom. Mi 43 godine nismo imali nikakav ugovor sa Sjedinjenim Državama. Znate li zašto? Zato što smo bili u Europskoj uniji", rekao je londonski gradonačelnik koji smatra da bi britanska pregovaračka pozicija bila bolja kad bi se samostalno dogovarali s američkom stranom, a ne u kombinaciji s ostalim europskim partnerima. TTIP je dogovor kojim se namjeravaju smanjiti troškovi trgovanja i srušiti postojeće zakonske barijere prema slobodnijoj trgovinskoj razmjeni između SAD-a i EU. No, mnogo je onih koji smatraju da će takav ugovor donijeti smanjivanje plaća, smanjivanje radničkih prava te naštetiti zaštiti okoliša. Pregovori su započeli još prije tri godine, a sljedeći sastanak na tu temu zakazan je za ponedjeljak u New Yorku. Barack Obama je sa suprugom Michelle u subotu, tijekom svog posljednjeg posjeta Velikoj Britaniji u ulozi američkog predsjednika, posjetio Shakespearovo kazalište Globe u kojem je uživao u prizorima iz Hamleta izvedenih u sklopu obilježavanja 400-godišnjice smrti velikog engleskog književnika. Američki se predsjednik sastao s vođom laburista Jeremyjem Corbynom te odigrao partiju golfa s britanskim premijerom Davidom Cameronom, a govoreći u londonskoj gradskoj vijećnici poslao je poruku mladim ljudima da "odbace pesimizam i cinizam". --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!