Nakon Sjedinjenih Država, Breitbart - Donaldu Trumpu blisko glasilo tzv. pokreta alternativne desnice koja se optužuje za širenje mržnje i rasizam - planira prodor u Europu. Njegova londonska podružnica, koju vodi bivši pomoćnik Nigela Faragea, donedavnog lidera britanskog eurofobnog i antiimigrantskog Ukipa, već postoji, a navodno se traže novinari koji bi punili francusko i njemačko izdanje uoči presudnih izbora 2017. godine, na kojima će populističke, desničarske stranke Nacionalna fronta i AfD testirati svoju istinsku snagu. Breitbartova misija navodno nije tajna. Izvori bliski tom kontroverznom mediju otkrili su za novinsku agenciju Reuters da im je cilj vrlo jednostavan - “pomoći desničarskim političarima da dobiju izbore”. Breitbart je iz “alternative” izmilio u središte pozornosti američke (i svjetske) javnosti ove godine zahvaljujući bliskim vezama s Donaldom Trumpom, koji je Stephena Bannona, jednog od ključnih ljudi Breitbarta, prvo imenovao kao svog stratega za kampanju (kada je ona upala u krizu u kolovozu) pa kasnije i za budućeg glavnog stratega Bijele kuće. Doduše, navodi Financial Times, bliski odnosi državnika i pojedinih medija nisu ništa novo. John F. Kennedy se, primjerice, povjeravao Benu Bradleeju iz Newsweeka (kasnije Washington Posta). Britanski premijer David Cameron angažirao je Andyja Coulsona, bivšeg urednika (u skandalu s prisluškivanjem osramoćenog pa zatim i ugašenog tabloida) News of the World, dok je David Remnick iz New Yorkera imao “pristup” Baracku Obami. No, simbioza Trump-Breitbart ipak je presedan. Naime, piše ugledni Financial Times, nitko dosad nije prigrlio toliko kontroverzan medij i nikada nije zabilježen toliko brz uspon kao u slučaju Bannona - od lidera protrumpovskog izdanja s margine medijskog prostora do glavnog stratega u Bijeloj kući. Kao i sve što je vezano uz Trumpa, i budućnost tog odnosa je nepoznanica.Bannonov prijatelj Larry Solov, izvršni direktor Breitbarta, inzistira na tome da oni neće biti Trumpova lutka na koncu. “Nećemo biti ničija Pravda”, tvrdi. Mnogi ne vjeruju u to, među njima bivši zaposlenici samog Breitbarta.Jedan od njih, Kurt Bardell, rekao je za FT “kako nije potpisao da će biti dio Trumpova propagandnog tima”. Prisjetio se kako se tvrtka ponijela prema Michelle Fields, njihovoj reporterki koja je optužila Coreyja Lewandowskog, bivšeg šefa Trumpove kampanje, za napad. Sam Bannon navodno ju je omalovažavao s ostatkom Breitbartove vrhuške, nakon čega je dala otkaz tvrdeći “kako Breitbart News nije stao uz nju”. Taj incident, ali i spremnost da se podrži Trumpa, navodno su doveli do internog revolta. - Ako su spremni odbaciti jednog od svojih ljudi kako bi zaštitili kampanju, postaje vrlo očito kome su odani - tvrdi Bardell.Otkaz je, u isto vrijeme kao i još dva urednika, dao i Ben Shapiro, koji tvrdi da je vodstvo tvrtke izdalo ideju osnivača Breitbarta, Andrewa Breitbarta. Preminuli Andrew Breitbart, koji je naglo umro 2012. u dobi od 43 godine, navodno nije bio tipičan konzervativac. Bio je dobar s osnivačem i urednikom desnog Drudge Reporta, portala koji je trn u demokratskoj peti još od skandala Lewinsky 1998., te godinama radio za njega, no bio je isto tako blizak i s liberalkom Arrianom Huffington, kojoj je pomogao pokrenuti lijevi Huffington Post. Godine 2007. odlučio je krenuti u vlastiti biznis. Pozvao je Solova da mu se pridruži i stvorio Breitbart, koji je funkcionirao kao mješavina agencijskih vijesti te izvještaja koje su objavljivali na blogovima Big Hollywood i Big Government. Ekskluzive i skandali su se izmjenjivali. Primjerice, razotkrili su demokratskog kongresnika Anthonyja Weinera kako ženama na internetu šalje golišave fotografije, ali i prikazali snimku rasističkih izjava Shirley Sherrod, dužnosnice u ministarstvu poljoprivrede, za koju se kasnije pokazalo da je lažirana. Unatoč svemu, Andrew Breitbart, inače pobornik stava da su američki mediji liberalni i pristrani, nije se dao smesti.- Mainstream mediji ne vode se pričom, već ideologijom - tvrdio je 2009. FT-u. Nakon njegove smrti blogovi su objedinjeni u jedinstvenu stranicu, Breitbart.com, a Bannon im se pridružio 2012., navodno kao “logična ekstenzija Andrewova borilačkog duha i borbe za američke mainstream vrijednosti”, tvrdi Solov. Bivši zaposlenici opet tvrde da to nije točno. Breitbart se, dodaju, promijenio dolaskom Bannona. - Andrewa sam znao od 16. godine i ideja da su on i Bannon bili najbolji prijatelji i da je Bannon njegov prirodni nasljednik krajnja je glupost. Istina i točnost nisu Bannonovi prioriteti za Breitbart. Narativna istina mu je važnija od činjenične - tvrdi Shapiro. U prvoj godini rada na Breitbartu Bannon je navodno sporadično sudjelovao u uređivanju, no u 2013. redovito je preuzimao kontrolu. Čitanost je rasla. Godine 2009. imali su 11 milijuna jedinstvenih korisnika i 35 milijuna pregleda mjesečno. No, u nedavnoj predsjedničkoj kampanji brojke su doista uzele maha - 45 milijuna jedinstvenih korisnika i 300 milijuna pregleda. Svjestan da bi Drudge Report mogao biti zlatna koka, Bannon je pojačao njihovu suradnju. Unatoč tome nikome nije jasno kako točno tvrtka financijski stoji i donosi li promet prihode od oglasa. Vodstvo bježi od komentara, neki tvrde da su i dalje u minusu, drugi da su došli na nulu. No, zna se da su prije pet godina bili na rubu financijskog ponora. Spasili su ih milijarderi Mercer, Rebekah Mercer i njen otac Bob, vlasnik hedge fonda Renaissance Technologies. Bannon ih je navodno upoznao s Breitbartom i oni su im dali 10 milijuna dolara. Zauzvrat su navodno dobili između 40 i 50 posto udjela. Merceri su novčano pomogli i Trumpovu kampanju, nakon što su prethodno podržavali Teda Cruza te naposljetku pomogli instalirati Kellyanne Conway i Bannona kao Trumpove glavne ljude. - Trump i Bannon su preslika jedan drugog - tvrdi Shapiro. Bannon je, tvrdi on, zlostavljao ljude u Breitbartu i “iskoristit će poluge moći kako bi naštetio ljudima koje ne voli”. Njegova uloga u administraciji bit će ista onoj koju je imao u Breitbartu: ojačati moć i brend kroz ad hoc politiku.Oglašivači, čini se, ne gledaju blagonaklono na taj pristup. Nakon američkog Kelloga, poznatog proizvođača žitnih pahuljica, te niza drugih kompanija, oglašavanje na kontroverznoj internetskoj stranici odlučio je ovog tjedna bojkotirati i niz njemačkih tvrtki, među ostalim BMW i Deutsche Telekom. Svi redom tvrde da stavovi koje Breitbart zastupa nisu podudarni s njihovim vrijednostima. HRVATSKA O imigrantskoj ruti i radu Tesla MotorsaU Breitbartovoj online arhivi postoji i niz članaka o Hrvatskoj. Većina njih vezana je uz migracijsku krizu, temu koja je vrlo istaknuta i u njihovom londonskom izdanju. Za oko zapinje i priča o tome kako Tesla Motors za radove angažira jeftinu radnu snagu iz Hrvatske i Slovenije, koju navodno izrabljuje.