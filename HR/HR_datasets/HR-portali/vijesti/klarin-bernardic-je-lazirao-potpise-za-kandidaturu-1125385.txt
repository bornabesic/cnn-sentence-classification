Medenom mjesecu u SDP-u došao je kraj. Iako su svi kandidati za novog predsjednika stranke isticali, a javno ističu i dalje, da negativne kampanje neće biti, na terenu vrije i pitanje je dana kada će eskalirati. Da se opasno zahuktava, na vidjelo je izašlo nakon što je Davor Bernardić predao 10.500 skupljenih potpisa za svoju kandidaturu. Saborski zastupnik SDP-a Ivan Klarin, koji podržava Orsata Miljenića, podnio je prigovor Središnjoj izbornoj komisiji SDP-a zbog sumnji u vjerodostojnost potpisa koje je Bernardić predao. ‘Okružio se osvetoljubivima’ To je učinio jer su ga posljednjih dana, kaže, zvali mnogi članovi stranke i žalili mu se na način na koji su se potpisi skupljali. Priča se da su ljudi iz Bernardićeva stožera zivkali članove telefonom i pitali ih imaju li što protiv da se njihov potpis nađe na listi podrške tom kandidatu, odnosno da je Bernardić predao potpise koje mu članovi nisu vlastoručno dali. – Nemam osobno ništa ni protiv koga, ali držim da se izbori u SDP-u moraju provoditi u demokratskom ozračju. Isto tako smatram da sam bio dužan, kada sam informaciju dobio od članova o nepravilnostima, to i prijaviti. Zbog budućih procesa u SDP-u. Takav način ponašanja ne može biti modus operandi. Ako ikada počnemo nalikovati na HDZ, prvi ću se ispisati iz SDP-a – poručio je Klarin. No nisu kritike na račun potpisa jedine uperene protiv kandidata i favorita Davora Bernardića. Optužuje ga se, odnosno ljude iz njegova stožera, i da šalje provokatore na tuđe skupove, da nije dopustio prikupljanje potpisa u nekim mjesnim organizacijama u Zagrebu, da se okružio ljudima koji su osvetoljubivi i da će u slučaju pobjede početi čistke... Ne baš tako davno, točnije prije osam mjeseci, slične su se optužbe mogle čuti upravo iz Bernardićeva stožera, ali na račun Zorana Milanovića koji je tada bio u utrci za šefa stranke, a Bernardić i ljudi oko njega podupirali su Zlatka Komadinu. Na odgovor iz Bernardićeva stožera nije trebalo dugo čekati. Optužbe na svoj račun pripisuju nervozi, a za istup Ivana Klarina kažu da ih je zaprepastio i da jako šteti ugledu stranke. – U krajnjem slučaju, moguće je i da je netko zločest podmetnuo neke potpise – prebacuju lopticu. Pitaju se i zašto netko misli da osoba koja je u stranci pola godine može skupiti 5200 potpisa, a netko tko je u SDP-u od 1998. godine ne može 10.500. – Sve to govori o stanju stanci i mi apeliramo da se ostatak kampanje provede mirno i konstruktivno jer sve nam ovo jako šteti – poručuju iz stožera D. Bernardića. Naši sugovornici drže da su ove optužbe tek početak i da prava prljava kampanja tek slijedi. Ako ni jedan kandidat ne pobijedi u prvom krugu 19. studenog, a teško da će se to dogoditi, kreće, drže mnogi u SDP-u, pravi rat jer su ulozi preveliki. Dvije različite teze Ono što je sigurno jest da će početi pregrupiranje i da će se žestoko lobirati za potporu onih kandidata koji ne uđu u drugi krug. I dok neki u stranci drže da Bernardić ima velikih šansi i u drugom krugu, posebice ako na svoju stranu privuče nekog jakog igrača iz trenutačno protivničkog stožera, ima i onih koji vjeruju da Bernardić može pobijediti jedino u prvom krugu i nikako drukčije. – Zbog toga i pumpa svoju snagu potpisima i stvara dojam da je gotovo pobijedio jer je svjestan da u drugom krugu nema nikakvih šansi. Na takav način pokušava demotivirati članstvo da izađe na izbore jer mu mala izlaznost odgovara – kaže jedan član stožera Orsata Miljenića. >>Bernardić ide dalje, Miljenić i Ostojić u utrci za drugi krug? 