SAD i druge svjetske sile spremne su naoružati libijsku vladu, priznatu od UN-a, u borbi protiv džihadista Islamske države, piše BBC. Državni tajnik SAD-a John Kerry u Beču je rekao da će svjetske sile dati potporu Libiji u traženju iznimke po pitanju embarga na kupnju oružja. Kerry je ovakav stav objasnio činjenicom da je ISIS nova prijetnja Libiji i da je njihovo zaustavljanje "imperativ".  - Vlada nacionalnog sporazuma je jedini entitet koji može ujediniti državu. To je jedini način da vitalne institucije budu pod priznatom vlašću i jedini put da se stvori kohezija potrebna za uništenje Daesha (ISIS-a, op.a.) - kazao je Kerry. On je također dodao da je potpora naoružavanju vlade tek dio predloženih mjera na sastanku velikih sila, među kojima su i paketi pomoći koji nemaju veze s oružjem.     Motivacija za ovakav potez svjetskih sila leži u činjenici da je Libija tranzitna točka za mnoge migrante na putu prema Europi:  - Radujemo se suradnji s libijskom vladom i susjednim državama kako bismo se suočili s prijetnjom koju na Mediteranu predstavljaju kriminalne organizacije koje krijumčare i prodaju ljude. Spremni smo udovoljiti zahtjevu libijske vlade za treniranjem i opremanjem predsjedničke garde i pripadajućih snaga vlade u Libiji - stoji u izvješću predstavnika velikih sila koji su sudjelovali na sastanku u Beču. Libijski premijer Fayez Sarraj je pak podsjetio na prijetnju koju ISIS predstavlja toj državi:   - Molimo međunarodnu zajednicu da nam pomogne. Ne tražimo vojnu intervenciju, već pomoć u treniranju i opremanju naših vojnika i naše omladine. Libija je u stalnom kaosu otkako je 2011. godine svrgnut dugogodišnji vladar te države, pukovnik Muammar Gadafi. Donedavno su još uvijek bile dvije jednako snažne "vlade" u državi, uz stotine paravojnih skupina. Takvu je situaciju iskoristila Islamska država čiji su borci u Libiji uspostavili najčvršće uporište ove terorističke skupine izvan Sirije i Iraka.