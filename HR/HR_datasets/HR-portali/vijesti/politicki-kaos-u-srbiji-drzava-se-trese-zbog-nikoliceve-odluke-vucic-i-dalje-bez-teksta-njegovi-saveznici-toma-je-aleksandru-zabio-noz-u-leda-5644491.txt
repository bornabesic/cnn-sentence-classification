Srbijanski predsjednik Tomislav Nikolić očekuje da će sa srpskim premijerom Aleksandrom Vučićem postići dogovor koji je u interesu Srbije i ne želi nikakve podjele, izjavila je u četvrtak za rusku agenciju “Sputnjik” savjetnica predsjednika Nikolića Stanislava Pak. “Građani očekuju jedinstvo i slogu i jednostrane odluke štete čitavoj Srbiji. Snaga povjerenja građana ga obvezuje da nastavi aktivno sudjelovati u izvršnoj vlasti“, kazala je Pak. Prema njezinim riječima, svako drugo rješenje bilo bi loše prije svega za Vučića, a potom i za cijelu Srbiju. „Vijest o kandidaturi je iskorištena da ga pojedinci svrstaju uz neprijatelje Srbije i neprijatelje Vučića i SNS“, istaknula je Pak dodavši da „njih dvojicu nitko ne može posvađati, iako to mnogi jedva čekaju". Ona je rekla da su “takvi pošli u obračun s Nikolićem jer, po njima, on nema pravo misliti kako zna što je dobro za Srbiju". “Zanimljivo je da nisu prenijeli predsjednikove riječi da će se prvi put oglasiti tek nakon postignutog dogovora s Aleksandrom Vučićem“, navela je ona. Prema saznanjima Prve TV, Nikolić je Vučiću uputio pismo kojim, u zamjenu za potporu njegovoj predsjedničkoj kandidaturi, traži čelno mjesto u Srpskoj naprednoj stranci i srbijanskoj vladi, a na to pismo Vučić nije odgovorio. “Blic” navodi da je komunikacija između premijera i predsjednika Srbije “pukla” u srijedu navečer kada je neslužbeno objavljeno da bi se Nikolić kandidirao za šefa države i da “više nema nazad”. Nikolić je tražio sve ono što je svojevremeno, kako on smatra, prepustio Vučiću: mjesto premijera i stranku, kaže sugovornik "Blica" koji tvrdi da je imao uvid u pismo. Po tvrdnjama neimenovanih izvora iz vlade, "Vučić nema namjeru pozvati Nikolića", a "i ne očekuje Nikolićev poziv", jer ga "više ne zanima". U izjavi za “Kurir” Nikolić je ustvrdio da neće donositi nikakvu odluku prije dogovora s Vučićem i da “nikog neće stavljati pred svršeni čin”. “Tako sam obećao i nikada ne gazim svoju riječ, mada je jasno da se SNS ponaša kao da nema vremena pričekati odgovor i zajedničku izjavu obećanu građanima. Ovako se ponašam zato što volim Srbiju, a ne vlast”, rekao je Nikolić. Aktualni srbijanski predsjednik objavio na svom Twitter profilu u srijedu navečer, nakon što je dan ranije čelništvo SNS-a odlučilo za novog šefa države kandidirati Vučić, da "nema uzmicanja ni povlačenja", a mediji su prenijeli da je on odlučio sudjelovati u izbornoj utrci. Središnji odbor Srpske napredne stranke zakazao je sjednicu u petak kada će situacija oko Vučića i Nikolića biti jasnija. Burne reakcijePovodom najave aktualnog srbijanskog predsjednika Tomislava Nikolića da će se ponovno kandidirati za tu dužnost, jedan od kandidata za predsjednika Srbije, bivši pučki pravobranitelj Saša Janković ocijenio je u četvrtak da "nema brige" - da će pobijediti i Nikolića i sadašnjeg premijera Aleksandra Vučića. "Nema brige, pobijedit ćemo ih svakako. S (Vojislavom) Šešeljem, svi su isto, bili to službeno zajedno ili ne. Frakcije Srpske radikalne stranke, zavađene oko plijena", napisao je Janković na svom Twitter računu. Govoreći o kandidaturama, on je svoje protivnike usporedio s obitelji Topalović, iz srpske crnohumorne komedije “Maratonci trče počasni krug”. "Šešelj, Vučić, Nikolić - obitelj Topalović. Hoću svoj dio, nećete me prevariti. A Srbija, a ljudi?", napisao je Janković. Politička javnost Srbije ne smiruje se nakon najave Nikolića koja i dalje izaziva brojna reagiranja na domaćoj političkoj sceni.Potpredsjednica srbijanske vlade i ministrica prometa Zorana Mihajlović napisala je da bi osobno voljela čuti od Nikolića da se ponovno kandidira za predsjednika. "Ne želim vjerovati da će se Tomislav Nikolić okrenuti protiv Srbije, SNS i Aleksandra Vučića. Ali, ako je točno, onda je ovo početak tužnog kraja jedne političke karijere osnivača SNS Tomislava Nikolića", navela je Mihajlović u pisanoj izjavi, dodajući da bi to bio pokušaj podjele SNS-a. "To bi bio pokušaj Nikolića da podijeli SNS i pomogne oporbi da pobijedi, ali taj pokušaj neće uspjeti. Zato predsjedniče Nikoliću, izađite i javno kažite", poručila je ona. Ponovno se oglasio i čelnik socijalista (SPS) Ivica Dačić koji je pozvao premijera Vučića da ostane pri svojoj kandidaturi “jer je to jedini način da država ostane stabilna”. “Ako se Nikolić kandidira, u čemu je njegova razlika u odnosu na Sašu Jankovića, Vuka Jeremića ili neke druge protukandidate, jer je njihov glavni cilj ne samo da Vučić padne i što se traži njegova glava, nego što je Vučić personifikacija današnje vlasti i politike koja se provodi”, rekao je Dačić za TV Pink. “E, hajde da vidimo što će Nikolić bez Vučića. Jedva čekam da vidim”, izjavio je Dačić istaknuvši da, bez obzira na Nikolićevu kandidaturu, parlamentarnih izbora ne bi trebalo biti. Predsjednik Srpske radikalne stranke Vojislav Šešelj izjavio je da je Nikolić odlukom o kandidiranju "izdao stranku koju je osnovao" i da je "već počeo vrbovati zastupnike" SNS-a. Šešelj je na konferenciji za novinare ocijenio da Nikolić može računati na pet do devet ljudi", da je Nikolić "iz osobnih interesa spreman i razoriti stranku koju je osnovao", ali da nema snage za to. "Ishitren potez u vezi s kandidaturom na predsjedničkim izborima učinio je Aleksandar Vučić, a ne Tomislav Nikolić”, smatra zastupnica iz zastupničkog kluba “Za spas Srbije – Nova Srbija” Dijana Vukomanović. Ona je za TV N1 ocijenila da Vučić najviše riskira jer ako izgubi na predsjedničkim izborima, izgubit će sve. Zastupnički klub “Za spas Srbije – Nova Srbija” u javnosti se povezuje s predsjedničkim kandidatom Vukom Jeremićem i mada Vukmanović kaže da se ovaj klub još nije izjašnjavao o tome, ona će “osobno podržati nekadašnjeg šefa srbijanske diplomacije”. Politički analitičari uglavnom ocjenjuju da je Nikolić odlukom o kandidaturi  "zabio nož u leđa" Aleksandru Vučiću mada “njegovi dometi nisu veliki”, ali i da Srbiju čeka “vrlo turbulentan period”. Prema priopćenju Srpske napredne stranke tijekom prijepodneva od 185 gradskih i općinskih odbora SNS-a sjednice održalo 84 na kojima je jednoglasno podržana kandidatura Vučića. Gradski i općinski odbori SNS-a u četvrtak održavaju sjednice kako bi se pripremili za sjednicu Središnjeg odbora te stranke u petak koji se konačno treba izjasniti o Vučićevoj kandidaturi za predsjednika Srbije. Osim Vučića, do sada su kandidature najavili vođa radikala Vojislav Šešelj, bivši ministar vanjskih poslova Vuk Jeremić, donedavni pučki pravobranitelj Saša Janković te čelnik konzervativnog pokreta Dveri Boško Obradović.