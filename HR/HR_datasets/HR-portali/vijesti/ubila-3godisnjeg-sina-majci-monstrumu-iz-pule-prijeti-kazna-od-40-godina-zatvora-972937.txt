Foto: Manuel Angelini/Regional Express  ŽUPANIJSKO državno odvjetništvo u Puli jučer je zatražilo, a sud odobrio, istražni zatvor za 32-godišnju Chiaru Rojnić (Pašić) koja je prije nekoliko dana ubila svog 3-godišnjeg sina Denisa, a zatim pokušala prevariti istražitelje prijavivši njegov nestanak.  Kako su izvijestili iz ŽDO-a, dječakova majka i jedna maloljetnica dogovorile su se kako će usmrtiti trogodišnje dijete, što su i učinile u utorak u večernjim satima, u stanu u Ulici Akvilejski prilaz u Puli.  Nakon što su usmrtile trogodišnjeg dječaka, prenijele su ga u uvalu Mandrač, a potom je 32-godišnjakinja, u namjeri da oteža policijsko postupanje, pola sata poslije ponoći u srijedu došla u policijsku postaju i lažno prijavila nestanak djeteta.  "Županijsko državno odvjetništvo u Puli-Pola u četvrtak je ispitalo 32-godišnju hrvatsku državljanku zbog osnovane sumnje na počinjenje kaznenog djela protiv života i tijela teškim ubojstvom te 29-godišnjeg hrvatskog državljanina zbog osnovane sumnje na počinjenje kaznenoga djela protiv pravosuđa neprijavljivanjem počinjenja kaznenog djela", navodi se u priopćenju Županijskog državnog odvjetništva u Puli.  Kazna od 20 do 40 godina, iznimno 50  Kazna za navedeno djelo je dugotrajni zatvor, a on prema Kaznenom zakonu iznosi minimalno 20 godina, a maksimalno 40 godina. Iznimno, jedinstvena kazna dugotrajnog zatvora može se izreći u trajanju od 50 godina, ali uvijek se izriče na pune godine.  Što se događalo?  Chiara Rojnić u utorak je navečer oko ponoći prijavila nestanak dječaka. Policija je cijelu noć tragala za dječakom, a onda ih je Rojnić sama odvela do uvale Mandrač, gdje su našli beživotno tijelo trogodišnjaka. Dječaka je ubila uz pomoć 14-godišnjakinje koja je pobjegla iz Doma za odgoj djece i mladeži u Puli.  Prema neslužbenim informacijama, majka i maloljetnica policiji su priznale zločin, a 32-godišnja majka je prilikom ispitivanja navodno izjavila da se "samo htjela riješiti dječaka".  Obdukcija je navodno pokazala kako je uzrok smrti trogodišnjaka - gušenje.