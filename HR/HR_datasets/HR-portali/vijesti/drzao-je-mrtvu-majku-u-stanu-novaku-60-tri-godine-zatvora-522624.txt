Tibor Novak (60) u utorak je na Općinskom kaznenom sudu u Zagrebu nepravomoćno proglašen krivim za sva tri kaznena djela koja mu se stavljaju na teret te osuđen na jedinstvenu kaznu od tri godine godine zatvora. U kaznu će mu uračunati razdoblje koje je proveo u pritvoru od 10. studenog 2016. do 21. ožujka 2017. Mora platiti i 7608 kuna za vještačenje te 1000 kuna paušala. Podsjetimo, optužnica ga je teretila da je majku Adelu Novak (87) ostavio u teškom položaju umjesto da je o njoj vodio brigu, za povredu mira pokojnika jer njezino tijelo nije sahranio četiri godine te za krivotvorenje isprava jer je sastavio lažni smrtni list. Novak je priznao krivnju za 2. i 3. točku optužnice dok je tvrdio da je nevin za točku 1, odnosno da je o majci dobro brinuo sve do njezine smrti nepoznatog datuma krajem 2012. godine.  Tijelo Adele Novak pronašla je policija u stanu u Brozovoj ulici na zagrebačkoj Trešnjevci u kojem su majka i sin živjeli. Njezino tijelo bilo je na krevetu u sobi prekriveno plahtom. Obdukcijom nisu mogli utvrditi točan uzrok ni vrijeme smrti budući da su nakon četiri godine našli tek djelomično mumificirani kostur.  Novak je na sudu ponovio da ni sam sebi ne može objasniti zbog čega nije sahranio majku. - To me morilo svih ovih godina i vjerojatno će me moriti cijeli život. Želim istaknuti da sam o majci brinuo i prije nego što je završila u bolnici na operaciji kuka, te sam to i nastavio i nakon što su je 26. rujna 2012. godine otpustili iz bolnice. Kuhao sam joj tri obroka dnevno, redovito mijenjao posteljinu i mijenjao joj pelene za inkontinenciju. Također, pazio sam da redovito uzima lijekove koji su joj bili propisani - govorio je Novak.  Ispričao je da je njegova majka umrla neposredno, radi se o danima, nakon njezina povratka iz bolnice.  - Ja tad nisam imao novca za sprovod, bio sam u velikom dugu, u to vrijeme sam dosta pio alkohol, a ubrzo nakon njezine smrti završio sam u zatvoru na odsluženju kazne zbog drugog kaznenog djela - govorio je Novak. Objasnio je i da je smrtni list izradio isključivo kako bi ga pokazao tadašnjoj djevojci. Tužiteljstvo je za njega tražilo tri godine zatvora. 