ZAGREB - HDZ-ovi saborski zastupnici Gordan Jandroković i Davorin Mlakar podnijeli su u petak u Hrvatskom saboru ostavke na dužnost potpredsjednika Kluba zastupnika HDZ-a. Hini je to potvrdio Jandroković, koji međutim nije htio dodatno obrazlagati razloge ostavke. Kazao je tek kako je zajedno s kolegom Mlakarom ostavku predao predsjedniku HDZ-ova Kluba zastupnika Ivanu Šukeru, te kako se nada da će taj čin potaknuti raspravu o funkcioniranju Kluba. Da u komunikaciji unutar Kluba zastupnika HDZ-a i stranaka Domoljubne koalicije postoje problemi postalo je jasno nakon što je Sabor već treći tjedan za redom odgodio glasovanje o raspravljenim točkama zbog nedostatka kvoruma. Jedan od pokazatelja je i činjenica da je sa dnevnog reda plenarne sjednice skinut prijedlog Odbora za izbor i imenovanja, na temelju kojega je Hrvatski sabor trebao odlučiti o tome koji će zastupnici sjediti u Nadzornom odboru  Hrvatske banke za obnovu i razvitak (HBOR).