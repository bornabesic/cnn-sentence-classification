Nakon izjave predsjednika HSU-a Silvana Hrelje da novi izbori ne bi donijeli ništa novo te da mu nije problem podržati Vladu koja će zauzvrat riješiti određene probleme umirovljenika, učinilo se da je premijer Andrej Plenković korak bliže okupljanju nove parlamentarne većine. Nagađanja da je Plenković većinu povećao Hreljinim glasom dodatno je podgrijala informacija da je za ravnateljicu Hine ponovo izabrana Branka Valentić, bivša glasnogovornica HSU-a. Što ako imaju 76 zastupnika Iz te stranke su, međutim, jučer reagirali priopćenjem u kojem su poručili da Hrelja neće sudjelovati u preslaganju vladajuće većine niti dići ruku za nove ministre. – HSU nije spreman na neviđeno podržati formiranje vladajuće većine za koju nije jasno tko je čini i kakav joj je program – poručili su iz stranke. Nejasno je, međutim, bi li HSU podržao Plenkovićevu Vladu pokaže li se da je premijer uspio zadržati podršku 76 zastupnika koji su glasovali za imenovanje HDZ-ovca Gordana Jandrokovića za predsjednika Sabora. Činjenica je da je Hrelja i prije davao izjave kojima je HDZ pozivao na “projektnu suradnju” pa je očito da nije sasvim zatvoren za pregovore i da nije isključeno da bi se s Plenkovićem mogao dogovoriti o nekom od zakona koji su ključni za umirovljeničku populaciju, kao što je bivši živozidaš Marin Škibola osigurao Vladinu potporu za zakon o RBA kreditima. Predsjednik Sabora i glavni tajnik HDZ-a Gordan Jandroković jučer nije želio otkriti razgovara li se doista s HSU-om. – Trenutačno ne bih želio ići dalje od zaključka da će se sve znati nakon drugog kruga lokalnih izbora. Razgovara se s određenim strankama, s određenim saborskim zastupnicima, cilj nam je formirati vladajuću većinu u Saboru – rekao je Jandroković. Ponovio je da HDZ ne bježi od izbora, ali da je bolje još jednom otvoriti raspravu unutar postojećeg saziva Sabora i formirati većinu da Vlada može nastaviti s radom. Zadrži li Plenković povjerenje zastupnika koji su izglasali Jandrokovića, dodatne ruke mogao bi potražiti među zastupnicima kojima je prvi krug lokalnih izbora onemogućavao da prije otvoreno stanu uz Vladu. Jedan od njih je Ivan Lovrinović, čiji je stranački kolega Ivica Mišić glasovao za Jandrokovića. Prijeći će preko razlika S obzirom na to da tu većinu tvore svjetonazorski suprotstavljene stranke i zastupnici, za stabilnu većinu koja neće “visjeti” od zakona do zakona Plenkoviću je ipak nužna podrška i nekog od većih klubova. HDZ-u je u toj priči u fokusu sestrinska stranka HSS, no njezin predsjednik Krešo Beljak u više je navrata oštro odbacio bilo kakvu mogućnost da podrži Plenkovićevu Vladu. Ostane li HSS pri takvom stavu, Plenkoviću preostaje da pokuša na svoju stranu pridobiti HNS, čiji predsjednik Ivan Vrdoljak također ističe da od suradnje s HDZ-om neće biti ništa, no Plenkoviću je pomogao kada je s čela Sabora trebalo maknuti mostovca Božu Petrova. Takva suradnja bila bi teška i za HDZ i za HNS, no čini se da su u HDZ-u spremni prijeći preko svjetonazorskih razlika, što je u intervjuu za Večernji list potvrdio i sam Plenković. Iz HNS-a, međutim, stižu drukčiji tonovi. Njihova kandidatkinja za gradonačelnicu Zagreba Anka Mrak-Taritaš već je govorila kako bi slučaju da HNS koalira s HDZ-om otišla iz stranke, a jučer je ponovo poručila kako njezina stranka neće sudjelovati u preslaganju.      Po porukama iz HNS-a i HSS-a čini se da Plenković u preslaganju nove većine neće moći računati na ruke njihovih zastupnika, no u obzir treba uzeti činjenicu da je pred tim strankama drugi krug lokalnih izbora. Anki Mrak-Taritaš već je u bitki za zagrebačku gradonačelnicu naštetila percepcija, ali i kampanja iz HDZ-a, o HNS-u kao izglednom partneru Andreja Plenkovića za preslaganje saborske većine. Svi kandidati koji su pritom i saborski zastupnici, a još nisu okončali izborne bitke, kao i njihove stranke, bit će suzdržani oko taktike na nacionalnoj razini sve dok se ne okončaju lokalni izbori. No, oni kandidati za koje su izbori završeni, a na njima su loše prošli, poput Ivana Lovrinovića iz stranke Pokrenimo Hrvatsku, mogli bi biti kandidati za partnerstvo s HDZ-ovom Vladom. Loš rezultat, naime, sigurno je unio strah u njihove redove.