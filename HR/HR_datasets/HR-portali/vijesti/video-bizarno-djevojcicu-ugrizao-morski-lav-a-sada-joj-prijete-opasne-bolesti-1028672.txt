Djevojčica sada prima antibiotike kako bi izbjegla opasnu bolest Šestogodišnjakinja se u luci Stevenson u blizini Richmonda u Britanskoj Kolumbiji divila zanimljivom morskom sisavcu, ne sluteći što bi se moglo dogoditi. Kalifornijski morski lav u sekundi je iskočio iz mora, zgrabio je za haljinicu i povukao je preko ograde u vodu. Jedan je čovjek skočio za njom i brzo je izvukao te su se svi turisti udaljili. Iako se na prvi pogled činilo da je rana neznatna, roditelji su se uplašili kada su čuli da ugriz morskog lava može izazvati opasnu bolest. Naime, bakterija koja se nalazi u ustima morskog lava može kod ljudi izazvati artritis, a zabilježeni su i slučajevi amputacije udova, te se u slučaju ugriza preporuča terapija antibioticima, javlja CNN. Djevojčica sada prima antibiotike kako bi izbjegla opasnu bolest, a rana joj, prema riječima oca, izgleda sumnjivo. ”Njezina obitelj je u medijskim izvještajima ovom događaju čula izjavu trenera za morske sisavce koji je rekao da bi ugriz morskog lava mogao izazvati infekciju, pa su nam se javili”, rekla je glasnogovornica akvarija u Vancuveru Deana Lancaster.