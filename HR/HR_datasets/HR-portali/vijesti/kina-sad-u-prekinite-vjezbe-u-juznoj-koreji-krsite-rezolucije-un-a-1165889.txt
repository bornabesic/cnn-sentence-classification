Kineski ministar vanjskih poslova Wang Yi je ponovno danas pozvao Sjedinjene Države da prekinu vojne vježbe u Južnoj Koreji, dok raste napetost između Washingtona i Pjongjanga. "Nastavkom nuklearnih pokusa se krše rezolucije Ujedinjenih naroda, kao i nastavkom vojnih vježbi oko poluotoka", rekao je Wang i tražio prekid vojnih vježbi američke i južnokorejske vojske. On je govorio na konferenciji za novinare u Berlinu prigodom susreta s njemačkim kolegom Sigmarom Gabrielom. Seul je najavio skore zajedničke vježbe s američkim nosačem zrakoplova u regiji. Washington je poslao nuklearni nosač zrakoplova Carl Vinson i pratnju prema Korejskom poluotoku, gdje bi trebao stići krajem tjedna. "Prijeti velika opasnost od izbijanja novih sukoba u svakom trenutku i zato pozivamo sve strane na hladnokrvnost i izbjegavanje i poteza i izjava koje bi mogle izazvati nove provokacije", rekao je kineski ministar. Na pitanje o opasnostima oružanog sukoba, on je ocijenio da se "ne može tolerirati ni jedan posto opasnosti, jer bi rat imao nezamislive posljedice". >> Rat dviju Koreja odnio bi samo na jugu poluotoka 300.000 vojnika >> Napetost sa susjedima ne popušta: U Južnu Koreju stigli prvi djelovi američkog proturaketnog štita 