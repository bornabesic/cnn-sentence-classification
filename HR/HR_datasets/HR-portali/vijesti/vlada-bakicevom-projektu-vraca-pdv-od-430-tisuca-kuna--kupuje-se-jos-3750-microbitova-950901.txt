Foto: Hina, Petar Glebov/PIXSELL  VLADA je na današnjoj sjednici odlučila Bakićevom Institutu za razvoj i inovativnost mladih vratiti PDV za nabavu micro:bitova u iznosu od 431,5 tisuća kuna. Novac će biti isplaćen iz proračunske zalihe, a njime će biti nabavljeno dodatnih 3750 micro:bitova koji će biti podijeljeni po školama diljem Hrvatske.  "Ministarstvo financija zaprimilo je zahtjev Ministarstva znanosti i obrazovanja s molbom Instituta za razvoj i inovativnost mladih, da im se doznače sredstva u iznosu od 62.500 USD (431.520 kn) koja bi im nadomjestila trošak PDV-a za nabavu robe u vrijednosti 250.000 USD skupljenih putem donacija, te bi se njime kupilo dodatnih 3.750 micro:bitova. Iz Proračunske zalihe Državnog proračuna Republike Hrvatske za 2017. godinu zatražena su sredstva u ukupnom iznosu od 431.520 kn kuna.   Stavkom 3. članka 13. Zakona o izvršavanju Državnog proračuna Republike Hrvatske za 2017. godinu (Narodne novine, broj 119/2016) propisano je da o korištenju sredstava proračunske zalihe odlučuje Vlada Republike Hrvatske. Sukladno toj odredbi, a temeljem zahtjeva Instituta za razvoj i inovativnost mladih, te na prijedlog Ministarstva znanosti i obrazovanja, Ministarstvo financija predlaže Vladi Republike Hrvatske da Institutu za razvoj i inovativnost mladih odobri sredstva iz Proračunske zalihe za 2017. godinu u iznosu od 62.500 USD (431.520 kn) u visini poreza na dodanu vrijednost za nabavu robe u vrijednosti 250.000 USD ostvarenih od donacija u sklopu projekta BBC micro:bit - STEM revolucija u školama", navodi se u obrazloženju vladine odluke.  Krajnji cilj je da svako dijete u 6. razredu dobije ovakav uređaj  Institut za razvoj i inovativnost mladih (IRIM), preko kojeg Bakić provodi projekte Croatian Makersa, izvijestio je jučer da je tijekom akcije STEM revolucija od javnosti prikupljeno preko 290.000 USD (neke donacije su uplaćene direktno na račun IRIM), iako je kampanja prekinuta značajno prije njenog kraja. Krajnji cilj IRIM u ovoj akciji je postići da svako dijete u 6. razredu, ili 5. i 6. razredu na početku školske godine dobije ovakav uređaj, po uzoru na Veliku Britaniju i Island. Za opremanje jedne generacije (manje od 40.000 komada) i svu potrebnu edukaciju je potrebno manje od 1 mil. eura! U svakom slučaju, kako IRIM i njegovi osnivači i sami dijele uređaje, njihova količina u Hrvatskoj do ožujka će biti oko 22.000, što zapravo znači nacionalnu distribuciju. Kako svi micro:bitovi dolaze u ruke onih koji su ih aktivno tražili, možemo govoriti već o 'nacionalnoj' distribuciji. Prvo odbili financirati robotiku, sad su se predomislili Podsjetimo, kada je trebalo dati nekakva novčana sredstva za Croatian Makers ligu, birokrati iz Ministarstva znanosti i obrazovanja su našli niz bizarnih razloga zbog kojih im projekt nije prihvatljiv - od toga da nemaju volontere, do toga da ranije nisu dobivali bespovratna sredstva, iako je već do tada u projekt bio uložen ogroman novac.  U Odluci o dodjeli bespovratnih sredstava projektima udruga u području izvaninstitucionalnog odgoja i obrazovanja djece i mladih, koju potpisuje ministar Pavo Barišić, a kojom je podijeljeno nešto manje od devet milijuna kuna, navodi se 128 projekata.  Za najvažniji projekt hrvatskog školstva, Croatian Makers - kako ga je nazvao ugledni znanstvenik Igor Rudan, prvi hrvatski znanstvenik nakon Ruđera Boškovića koji je postao redovni član Royal Societyja (Kraljevskog društva) - nije bilo mjesta. Nenad Bakić za Index kaže da su nesporazum s Ministarstvom iskoristili za konstruktivnu diskusiju.  "Projekt koje je odbijen jer nije dobio dovoljno bodova za kvalitetu je projekt voluntiranja za Croatian Makers ligu, nije ušao niti među 128 projekata. Nesporazum oko tog projekta, koliko smo shvatili zbog rada vanjskih savjetnika, smo iskoristili za otvaranje konstruktivne diskusije s MZOŠ, kako bismo zajedno usmjerili napredak u edukaciji u STEM i općenito, te zatražili oslobađanje od PDV za nabavu informatičke opreme od strane građana kroz našu akciju. Smatramo da je ovo sjajan potez u tom smjeru i nastavit ćemo suradnju s MZOŠ. U međuvremenu, povukli smo iz drugog kruga projekt zbog kojeg smo i došli u kontakt s MZOŠ, upravo kako bismo smanjili reputacijski rizik za njih i za nas", kaže Bakić.