Ilustracija: Shutterstock  BORIS KRAJNER iz Seone kod Našica nedavno je primio rješenje o ovrsi iz 2006. godine zbog neplaćene RTV pristojbe iz 2005. godine. Dug je njegovog oca koji je preminuo, a on je taj dug naslijedio.  Rješenje je iz Osijeka do Seone kraj Našica putovalo je 11 godina. Rješenje o ovrsi s pečatom javne bilježnice napisano je u veljači 2006. godine i stiglo je na adresu Borisa Krajnera u siječnju 2017. godine.  Kako piše Glas Slavonije, Boris ne razumije kako je to moguće: "Ništa nisam sumnjao kada sam dobio plavu kuvertu jer znam da nikome nisam dužan niti vodim sudske sporove. Kada sam je otvorio, ostao sam u šoku. Vidio sam da je u pitanju dug za RTV pristojbu iz 2005. godine. Dug nije moj, već očev, koji je umro 2005. godine, ali je prenesen na mene. Nije to bitno, već to što sam rješenje o ovrsi dobio nakon 11 godina! To je za rubriku vjerovali ili ne." Nastupila zastara  S rješenjem o ovrsi stigao je i ovršni prijedlog odvjetničkog društva Hanžeković, Radaković & partneri bez datuma te izvadak iz ovjerenih poslovnih knjiga HRT-a s datumom 23. siječnja 2006. godine. Borisu nije jasno zašto je sve toliko trajalo i zašto ovršno rješenje nije poslano na vrijeme. Kontaktirao je odvjetnika koji ga je savjetovao da se pozove na zastaru:  "Prošlo je 11 godina i nastupila je zastara. Napravio sam prigovor i poslao javnoj bilježnici koja mi je poslala rješenje o ovrsi. Čekam odgovor, a dok ne stigne, ništa neću platiti. Tuđi nemar i neodgovornost sigurno neću platiti." Ukupno 687 kuna  Na dug od 244 kune HRT je zaračunao zatezne kamate od 28,69 kuna i trošak ovrhe koji je obračunalo odvjetničko društvo Hanžeković i partneri koje je angažirao HRT. Sastav ovršnog prijedloga stoji 250 kuna, javnobilježnička naknada 80 kuna i poštarina 9,67 kuna. Na to sve dodan je i PDV u iznosu od 74,73 kune, pa je ukupni trošak ovrhe 414,10 kuna. Tako bi Boris Krajner trebao uplatiti ukupno 687 kuna kako bi podmirio dugovanja.   Iz Glasa su pokušali kontaktirati javnobilježnički ured u Osijeku kako bi saznali što se događalo s rješenjem 11 godina, ali su ih oni uputili na Hrvatsku javnobilježničku komoru.