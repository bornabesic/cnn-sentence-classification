Ivan Penava, gradonačelnik Vukovara, svjedočio je danas na sudu u Osijeku o okolnostima stradanja i kasnije smrti svoga šogora Darka Pajičića, vukovarskog branitelja ozlijeđenoga pri pokušaju razbijanja ćiriličnih ploča. Zbilo se to, naime, na suđenju Velimiru Bujancu, kojega je bivši ministar Ranko Ostojić tužio za klevetu i uvredu. - Darko je bio ispred policijske postaje. Prethodno su negdje, uz prugu, uzeli kamenje, i došli pred postaju, s namjerom da oštete ploču. Po svjedocima, policajac je pretrčao s druge strane ceste, i u najmanju ruku, Darka gurnuo s leđa, koji je bio dovoljno blizu zidu, vrlo neprimjerenom silom, i tako ga ozlijedio jer je ovaj pao uza zid. Darko je bio u alkoholiziranom stanju. Ležao je na stazi, ispred policijske postaje, dotični policajac je sprječavao dolazak prve pomoći, i Darko, kojemu je iz šupljina na glavi izlazila krv, ležao je bez svijesti na pločniku – ispričao je Penava koji nije bio, dodao je, očevidac. Posjetio ga je, pak, kasno navečer u osječkoj bolnici. - Darko je u osječkoj bolnici, za vrijeme liječenja, prvi put dobio epileptični napadaj, nikada ga ranije nije imao – rekao je. Na posebne upite, odgovorio je kako mu je poznato da je Pajičić 8. prosinca 2015. pao u kafiću i ozlijedio glavu. Ponovno je, čulo se u sudnici, primljen u bolnicu, "uz zaključak da se radi o svježim ranama, koje se ne povezuju s ozljedama od 12. studenog". - Nemam saznanja da je za tu drugu ozljedu odgovorna policija, policija s tim padovima nema veze. Moje je mišljenje da je prvi pad povezan s njegovim kasnijim ozljedama – izjavio je Penava. Ostojićev odvjetnik Radan Kovač uložio je prigovor na iskaz, smatrajući kako se radi o pristranom svjedoku. Velimir Bujanec, pak, nije imao mira pa ga je, zbog upadica, sudac Ivan Sajter "izbacio" na sudski hodnik. Iako uopće nije bio najavljen, Velimir Bujanec na sud je kao svjedoka pozvao Nikolu Kajkića, policajca PU vukovarsko-srijemske te čelnika Nacionalnog sindikata policije Hrvatske. - Naknadno smo saznali da svjedok ima saznanja kako je cijeli događaj Pajčićeva stradavanja snimljen video kamerom, i da je policija radila na zataškavanju slučaja jer su snimke, po nalogu tužitelja, uništene – ustvrdio je Bujanec. - Bilo je čudno što je snimka razbijanja dvojezične ploče nestala, da u disciplinskom postupku protiv službenika Saše Sabadoša, nije bilo moguće koristiti tu snimku. Reagirali smo prema Ministarstvu i drugim institucijama, pitali kako je moguće da te snimke nema u arhivu jer je MUP dužan 30 dana pohranjivati snimke svih kamera. Nikada nismo dobili odgovor. Smatram kako to prešutno znači da je snimka uništena – izjavio je Kajkić. Na upit optužbe odakle mu saznanja da je snimka uništena i nestala, odgovorio je kako je tu informaciju dobio "od kolege koji tamo radi" te da nema neposrednih saznanja i dokaza. Emitirana je i sporna emisija "Bujica", zbog koje je Ostojić i tužio njezina urednika. - U emisiji je izrečen niz kleveta i laži, s ciljem kako bi mi se osvetio, tvrdnje od pravomoćno osuđenog dilera kokaina koji koristi svoju emisiju da bi se osvećivao. Sam Bujanec u uvodu tvrdi kako mu je najvažnija tema broj jedan od izlaska Sanadera iz pritvora i posjeta američkog potpredsjednika Joea Bidena da se utvrdi da sam ja odgovoran za smrt Darka Pajičića. Povrijedio je moju čast i ugled kao hrvatskog branitelja. Nitko nikada nije dokazao da sam svojim radom zloupotrebljavao sustav. Naziva me Ostoja Ranković i pokušava vrijeđati moju nacionalnu pripadnost kao Hrvata i zbog toga sam uvrijeđen jer me se pokušava usporediti s Aleksandrom Rankovićem – rekao je, pak, bivši ministar Ostojić. - Zašto ste sigurni da je nadimak Ostoja Ranković povezan s Vašom nacionalnošću, a ne s Aleksandrom Rankovićem, kojega je Tito smijenio zbog zlouporaba represivnog sustava? - upitao je Bujanec - Jasno je da me vrijeđa, jer smatra da nisam Hrvat. Ne znam zašto je smijenjen Ranković – odgovorio je. Bujanec u obrani odbacio sve optužbe. - Nisam rekao da je Ostojić naručio Pajičićevo ubojstvo. Možda sam bio subjektivan, ali sam raspolagao s određenim činjenicama, i nisam skrivao da sam bio u opozicijskom tonu, kada uređujem svoju emisiju. Nitko njega nije apriorii označio krivcem, nego sam samo citirao relevantne čimbenike, imao sam obdukcijski nalaz, iskaze članova njegove obitelji, izjave liječnika iz osječke bolnice, koji su molili za anonimnost - rekao je Bujanec. - Glede nadimka, nisam toliko glup da čovjeku, u toj atmosferi, dajem nadimak temeljem izrugivanja nacionalnosti. Nadimak je nastao dok smo u montaži, potpisujući Ostojića, greškom napisali Ostoja Ranković, s gnušanjem odbacujem takve optužbe. Znam da je Ostojić Hrvat, znam da je sudionik Domovinskog rata. Nadimke sam davao i političarima Iviću Pašaliću herr Flick, Mati Graniću Očenašek, Zlatku Canjugi Crna Guja i nitko me nikada nije tužio - nastavio je on.