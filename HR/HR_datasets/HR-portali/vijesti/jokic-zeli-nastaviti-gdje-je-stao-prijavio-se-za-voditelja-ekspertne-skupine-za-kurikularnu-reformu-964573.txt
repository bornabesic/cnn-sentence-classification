Foto: FAH BORIS JOKIĆ želi nastaviti tamo gdje je stao. Javio se na natječaj Ministarstva obrazovanja koje traži voditelja i ekspertnu radnu skupinu za kurikularnu reformu. Istu onu s čijeg je čela odstupio - kako je objasnio - zbog političkih pritisaka sredinom prošle godine, tijekom mandata bivše vlade.  "Razlog je zapravo stručan i vrijedan rad više od 500 ljudi iz škola i fakulteta koji su doveli taj posao do određenog trenutka. I mislim da je vrijeme i odgovornost svakog od nas pokušati dovršiti taj posao do određene razine i pokušati usvojiti te kurikulume i primijeniti ih u hrvatskim školama", tvrdi Jokić za RTL.   Devetogodišnje osnovno školovanje, manje učenja napamet, a više razmišljanja i izbornih predmeta u srednjoj školi – osnove su najvažnije obrazovne reforme koju pokušava provesti već treća vlast zaredom. Trebala bi krenuti iduće godine.   Ostavka radne skupine lani je rezultirala prosvjedom 50 tisuća ljudi. Jokić je tada razgovarao i s predsjednicom – koja je upravo imenovala posebnog savjetnika za digitalnu transformaciju I STEM. Evo kako školovanje djece vidi čovjek koji je u hrvatske škole doveo robotiku.   "Cijeli kurikulum danas ide ka razvoju prvenstveno vještina kao što su komunikacijske vještine, vještina kritičkog razmišljanja i učenja koje su puno bitnije od znanja koje možemo naučiti", objašnjava Nenad Bakić. Bakićev stav pozdravlja i Jokić, a između njih dvojice, ministar obrazovanja teško bi se odlučio.   Tko će povesti hrvatsko školstvo u budućnost, ili bar sadašnjost, znat će se za najkasnije mjesec dana.