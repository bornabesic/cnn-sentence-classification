SDP, HDZ i Most zatražili su jutros stanku u Saboru kako bi se osvrnuli na izjavu predsjednika Europske komisije Jean-Claudea Junckera kako Komisija podržava arbitražni postupak između Hrvatske i Slovenije koji je Hrvatska napustila. – Tražili smo stanku da upozorimo na izjave Junckera slovenskoj agenciji STA u povodu njegova dolaska u Sloveniju. Juncker je kazao da podržava arbitražni sporazum Hrvatske i Slovenije. To je onaj sporazum iz kojeg se Hrvatska povukla zbog bitne povrede samog ugovora. To je proces u kojem je dokazana komunikacija jedne slovenske zastupnice i arbitra. Taj je postupak postao protupravan i kontaminiran – rekao je SDP-ov Joško Klisović koji se pita kakvu poruku Komisija šalje onima koji žele riješiti pitanja arbitražnim putem? – Kakva je to poruka? Želi li Europska komisija poručiti da cilj opravdava sredstvo? Zaziva li ona Machiavellija? Nadam se da ne. Je li ministar zaštitio hrvatske interese? On od Hrvatske radi najkonzervativniju državu Europe. Ministar objašnjava što je pobačaj i brak umjesto da se izjasni o stavovima Europske komisije o arbitraži. Vlada se nije izjasnila po tom pitanju – komentira Klisović. Bivši HDZ-ov ministar vanjskih poslova Miro Kovač podsjeća da je ta arbitraža sklopljena 2009. između Hrvatske i Slovenije. – Sporazum su potpisali tadašnja predsjednica vlade Jadranka Kosor i slovenski premijer Borut Pahor. Europska komisija nije potpisnik tog dokumenta. To je krenulo 2010., a 2015. saznali smo da su naši prijatelji Slovenci htjeli varati. Tada je HDZ tražio da se o tome raspravlja u Saboru i predložili smo da se donose zaključak o prestanku sporazuma. Tadašnja vlada prihvatila je  konsenzus i donijela odluku na zaključak Sabora. Za Hrvatsku je time stvar riješena, što god Juncker govorio, to nas više ne zanima – kaže Kovač koji drži kako mišljenje Europske komisije po ovom pitanju nije mjerodavno. – Sabor je donio odluku o raskidu arbitražnog sporazuma. Iznad Sabora je samo Bog. Nema bojazni, kolega Klisoviću, imamo konsenzus, imamo svoju vladu i diplomaciju i ona će na tome raditi i objašnjavati. Što god netko govorio u Bruxellesu, to nas ne zanima, Europska komisija može imati mišljenje, ali nije mjerodavna – poručio je Kovač. Mostov Miro Bulj kaže da je Junckerova izjava skandalozna. – On zaboravlja da je taj arbitražni proces duboko kompromitiran. Kako bi se taj aparatčik ponašao da se radi o Luksemburgu? – zanima Bulja. >> Saucha se vratio u Sabor: Od nečega moram živjeti. Šutjeti neću, nitko mi neće staviti flaster!