Screenshot: YouTube  KAKO SMO najavljivali, sinoć u 21:01:06 h iz Zagreba se vidio vrlo rijedak svemirski prizor – Međunarodna svemirska postaja prešla je preko sredine diska Mjeseca koji je u tom trenutku bio gotovo pun.  Nažalost, promatranje tranzita u većem dijelu Zagreba pokvarili su oblaci koji su prekrili Mjesec samo nekoliko minuta prije dolaska ISS-a. Čak tri astronomska tima raspoređena na lokacijama oko središta grada - na Tuškancu, na Zvjezdarnici i na krovovima kuća u Draškovićevoj (Indexov tim) ostali su frustrirani, kratkih rukava. Mogli su samo bespomoćno gledati kako obasjana postaja dolazi nadomak Mjeseca i nestaje. No to je astronomija – ona zahtijeva puno strpljenja, a nesigurne vremenske okolnosti ovakve rijetke prilike čine još rjeđima (na slici dolje lokacija s koje je snimanje planirao Indexov tim).  No nekoliko astronoma amatera ipak se našlo na pravom mjestu u pravo vrijeme.   Dario Štenc svoj je uradak objavio na YouTubeu. "Evo večerašnjeg ulova. Ukazala se jedinstvena prilika da se snimi tranzit ISS-a preko Mjeseca, a da se ne mora potegnuti na daleki put. Video i snapshot iz videa ... (u video uz ISS uletila i neka ptičurina)", komentirao je na svojem profilu Štenc. Na svim snimkama maleni ISS vidi se kao silueta koja ulijeće ravno odozgo i ide sredinom Mjeseca prema dolje.    Ne čini se da bi zapis mogao biti krivotvorina jer sve na njemu odgovara – od mjesta ulaska ISS-a na disk, preko putanje po disku do mjesta izlaska i relativne veličine postaje.  Drugi je fotograf Hrvoje Crnjak. On je tranzit snimio s nasipa u blizini Domovinskog mosta (dolje).    "U videu je prvo tranzit normalnom brzinom, potom dva puta usporen pa usporen 4 puta. Na žalost, oblaci su naštetili oštrini videa. U videu se vidi ili ptica ili šišmiš koji se 'susreće' s postajom malo iznad sredine mjesečevog diska", piše u svojem komentaru Crnjak. Treći je Neven Krčmarek koji je svoj doživljaj komentirao ovako: "Jučer je bio tranzit ISS-a ispred punog Mjeseca direktno kroz Zagreb; eto nekom pukom srećom uhvatio ga na kameri, pa ukoliko imate 27 sekundi vremena bacite oko".  Kako smo već istaknuli, prolazak ISS-a na noćnom nebu sam po sebi nije posebno rijedak događaj. U razdoblju od dva mjeseca vidi se ukupno oko dva tjedna. Međutim, vrlo rijetko događa se da na tom svojem prolasku iznad određenog grada postaja prođe točno po sredini Mjeseca i to gotovo punog (pun je danas)! Prelet se mogao pratiti iz više hrvatskih gradova koji su se našli na putanji postaje, kao što su primjerice Kutina i Nova Gradiška.