Četiri milijuna karata od četiri kune pušteno je u distribuciju u veljači, prvom mjesecu kad su uvedene ZET-ove polusatne karte. Distribuirane su na kioske i na ZET-ova prodajna mjesta, a od tih četiri milijuna prodano je čak 3,7 milijuna karata, potvrdili su nam u ZET-u. Kad se ta brojka podijeli s brojem stanovnika Zagreba, značilo bi da je svaki Zagrepčanin kupio četiri karte. Sve u znaku broja četiri osim zarade. Samo od polusatnih karata ZET je prošli mjesec uprihodio čak 14,8 milijuna kuna. - Izuzetno smo zadovoljni brojem prodanih karata i nastavit ćemo provoditi nove mjere koje će biti na dobrobit svih građana - rekli su u Holdingu. Imaju puno razloga za zadovoljstvo. Naime, u veljači 2016. godine ZET je prodao 900.000 karata od 10 kuna i time zaradio 9 milijuna kuna, odnosno 5,8 milijuna manje. Prema godišnjem izvješću Holdinga za 2015. godinu, ZET je prodao oko 11,8 milijuna karata, a godinu prije toga oko 10,5 milijuna. U Godišnjem izvješću isto tako stoji da je do rasta došlo i zbog uvođenja intenzivnije kontrole. Ako se ovaj trend rasta nastavi, kao i popularnost polusatnih karata, ZET bi samo od prodaje karata mogao do kraja ove godine u blagajnu ubaciti dodatna 54 milijuna kuna. A sve ide u tom smjeru. Na kioscima su karte za četiri kune najtraženiji proizvod, a prodavači su u prvih tjedan dana redovito ostajali bez roza karata. Sada je već sve uhodano pa je na prodajna mjesta uvedena i izravna dostava u slučaju da ostanu bez karata. S druge strane, “stare” karte za 10 kuna polako nestaju iz ruku putnika. Djelatnica Tiska na Rooseveltovu trgu objasnila nam je da svaki dan proda po nekoliko buntova roza karata, a na kutijama s plavim kartama počela se skupljati prašina. - Prosječno u danu prodam oko 500 karata za četiri kune, a ovih za 10 kuna uzme samo nekoliko ljudi. Danas sam ih prodala pet - kaže prodavačica. Isto nam kažu i ostali prodavači na kioscima. Kao i vozači tramvaja i autobusa, iako oni nisu presretni zbog povećane prodaje karata. - Svaki dan mi dolaze putnici i kupuju karte. Prije ih je bilo nekoliko, ali ih se sada ne mogu riješiti. Pa što sam ja, kondukter ili vozač - pita se iživcirani vozač. Ipak, unatoč njegovu nezadovoljstvu, prodaje se. Metalne kovanice zveckaju u njegovu džepu dok se okreće da putnicima vrati sitno, a na upravljačkoj ploči mogu se vidjeti samo roza karte. - Ove plave držim u torbi, pa ako ih netko zatraži, onda ih izvadim, iako je i to rijetko - rekao nam je vozač. Ista situacija je i s putnicima. Umirovljenik Milan Kalas kaže da se sada može voziti nekoliko stanica bez 10 kuna za sat i pol vožnje. - Odluka je izvanredna, nadam se da će tako i ostati jer su karte od četiri kune stvarno korisne - rekao je Kalas. S njim se slaže i Danica Stanić koja se nada da će karta za četiri kune postojati i nakon izbora.   Dominik Varga (21), student - Karta je čudo! Imam mjesečni pokaz i često se vozim tramvajem, ali više ne vidim uopće ljude da kupuju karte od 10 kuna. Jednom sam vidio da je neki muškarac kupio 20 karata po 4 kune.   Sanja Kučko (50), službenica - Oku je vidljivo da se smanjio broj ljudi koji se švercaju. Sve više ljudi odlazi do vozača i kupuje kartu za četiri kune. Ipak, ne bi trebalo odbaciti kartu od 10 kuna jer i dalje postoje ljudi koji putuju na dalje relacije.   Boris Stanić (84), umirovljenik - Polusatne karte su bolja opcija od prijašnjih koje su trajale sat i pol i cijena je super. Lakše je izvući četiri kune iz džepa nego 10. Mislim, očito je riječ o predizbornom triku za skupljanje bodova.