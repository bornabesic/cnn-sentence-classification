Screenshot: YouTube ISIS-ovi militanti u Filipinima zatočili su katoličkog svećenika i vjernike i odrezali glavu šefu lokalne policije, prenosi Independent.  Predsjednik Rodrigo Duterte proglasio je izvanredno stanje na otoku Mindanao, gdje su militanti već zauzeli skoro cijeli grad Marawi. Duterte se iz posjeta Moskvi hitno vratio u Manilu.    Zaprijetili da će sve poubijati ako se vladine snage ne povuku  Militanti su isključili struju i s puškama provalili u katedralu te zatočili svećenika Chita Suganoba i više od desetak članova njegove kongregacije, usred borbe protiv vladinih postrojbi.  ISIS-ovci su zaprijetili da će poubijati sve taoce ako se vladine snage ne povuku. Duterte je nakon povratka u Manilu izjavio da je šef lokalne policije zaustavljen na jednoj od ISIS-ovih kontrolnih točaka te ubijen.  Skupine za ljudska prava strahuju zbog izvanrednog stanja  "Ovo je izvanredno stanje. Imam ozbiljan problem u Mindanau i ISIS-ovi otisci stopala su posvuda", izjavio je Duterte.  Predsjednik je rekao da će južni otok Mindanao i njegovih 22 milijuna stanovnika ostati pod vojnom vlasti i godinu dana ako bude potrebno. Također je naglasio da će proširiti izvanredne mjere i na kopno ako se proširi nasilje.  Skupine za ljudska prava zabrinute su zbog izvanrednog stanja jer smatraju da bi ga Duterte mogao zloupotrijebiti. Izvanredno stanje daje predsjedniku ovlasti da neometano koristi vojsku za uhićenja, pretrese i pritvaranja.