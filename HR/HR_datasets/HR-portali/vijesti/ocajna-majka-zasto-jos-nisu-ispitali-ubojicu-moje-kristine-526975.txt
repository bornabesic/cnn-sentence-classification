Prije više od šest mjeseci David Komšić (19) i trojica njegovih prijatelja na Bukovačkoj cesti u Zagrebu napali su i oteli mobitel Kristini Krupljan (18). Ona je ubijena 22. veljače, na dan kad je u prostorijama Općinskog državnog odvjetništva (ODO) u Zagrebu dala svoj iskaz vezano uz taj napad. Trudnu Kristinu nožem je u njezinu automobilu ispred ulaza u kojem je živjela ubio njezin bivši dečko David Komšić, koji je zbog toga u pritvoru.  Od njezina ubojstva prošlo je dva i pol mjeseca, a u odvjetništvu i dalje nisu ispitali ni Komšića ni njegove prijatelje.  - Mislim da je to strašno. Išla sam osobno pitati kad ih misle ispitati, rekli su mi samo da budu. Dolazi ljeto i godišnji odmori, šta se čeka - očajna je njezina majka Vesna Krupljan. Pokazuje nam poziv koji je njezina kćer od odvjetništva dobila kao oštećenica.  - Policija ga je pronašla u njezinu automobilu nakon ubojstva. Vratili su mi ga zajedno s drugim njezinim osobnim stvarima. Prvo policija dva tjedna nakon naše prijave nije poduzela ništa niti su priveli napadače, sad odvjetništvo ništa ne poduzima. Pa dokad? - pita se Kristinina majka.   Odvjetnik Bruno Spiz, koji zastupa Kristininu majku, kaže da se zbog sporosti pravosuđa i enormno dugih rokova, gubi svaki smisao sudovanja.  - U  kaznenom predmetu u tijeku je provođenje potrebnih dokaznih radnji u cilju utvrđivanja svih odlučnih činjenica potrebnih za donošenje meritorne državnoodvjetničke odluke nakon čega će biti provedene i dokazne radnje ispitivanja osumnjičenika - odgovorili su nam na upit iz ODO Zagreb.   Podsjetimo, Komšić je Kristinu ubio više od 30 puta kuhinjskim nožem koji je uzeo od kuće. Prije ubojstva bili su na oproštajnoj večeri. Navodno ga je šokiralo kad mu je rekla da je trudna tri mjeseca i da dijete nije njegovo.  - Izvukao sam kuhinjski nož iz torbice i zabio joj ga u vrat. Čuo sam njezin vrisak i onda mi se smračilo - priznao je Komšić tužiteljima. Osim ova dva kaznena postupka, koja se vode protiv Komšića, na Odjelu za mladež Općinskog kaznenog suda u Zagrebu sude mu zbog izazivanja prometne nesreće u kojoj je u travnju 2016. godine poginuo Josip Kolarić (72). Komšić je, kršeći prometne propise na pješačkom prijelazu naletio na Kolarića, koji je cestu prelazio iako mu je na semaforu bilo upaljeno crveno svjetlo.