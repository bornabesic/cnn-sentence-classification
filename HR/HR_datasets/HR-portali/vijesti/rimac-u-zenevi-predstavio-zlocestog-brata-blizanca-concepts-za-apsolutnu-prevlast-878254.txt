Foto: Facebook  RIMAC je danas u Ženevi predstavio produkcijski concept_one, ali i njegovog "zločestog brata blizanca".  Concept_One u produkcijskom izdanju je već samo po sebi veliko postignuće, no Concept_S stavlja hrvatsku tvrtku na sam vrh u svijetu super sportskih automobila.   Osim što mu je aerodinamika dovedena do savršenstva, a masa smanjena za zamjetnih 50 kg, iz električnog pogona je izvučeno još snage. Točnije, u pitanju je plus od 25%, odnosno ukupno 1.018 kW (1.384 KS), te 1.800 Nm dostupnih od 0 do 6.500 o/min. Svemu valja pridodati poboljšani R –AWTV_S (Rimac All Wheel Torque Vectoring) sustav koji putem brojnih senzora optimizira raspodjelu momenta za svaki kotač.  Concept S je doslovno nezaustavljiv. Iza sebe će ostaviti i Bugattijevog Chirona. Na 100 km/h je za 2,5 sekundi, na 200 km/h za 5,6 sekundi, dok će kazaljka pokazati 300 km/h nakon svega 13,1 sekundi. Maksimalna brzina Rimčeve električne zvijeri je 365 km/h. S doslovno druge strane stoji podatak kako će Concept S sa brzine od 100 km/h stati nakon svega 31,5 m. Automobil je spreman za utrku, pa tako u opremu ulazi cjelokupna natjecateljska telemetrija. Ne treba niti napominjati da je interijer u potpunosti prilagođen pisti. Zasad je nepoznato koliko primjeraka će biti proizvedeno, kao ni koja je cijena samog automobila.