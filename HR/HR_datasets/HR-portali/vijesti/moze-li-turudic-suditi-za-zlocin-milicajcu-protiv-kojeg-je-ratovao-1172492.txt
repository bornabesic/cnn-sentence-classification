Odvjetnik Anto Nobilo istražio je ratni put suca i predsjednika Županijskog suda u Zagrebu Ivana Turudića pa je zaključio da standardi nepristranosti ne dopuštaju da Veljku Stjepanoviću, optuženom za ratni zločin, sudi “baš sudac koji je bio s druge strane fronte u direktnom sukobu, na mjestu i u vremenu obuhvaćenom optužnicom”. Stoga je tražio izuzeće Turudića i kao suca i predsjednika suda te izuzeće njegova zamjenika mr. sc. Dražena Jakovine. O izuzeću će odlučiti predsjednik Vrhovnog suda Branko Hrvatin. Stjepanović je optužen kao pripadnik milicije pobunjenih Srba za zločine na području Đulovca u daruvarskoj općini od 28. kolovoza do 12. prosinca 1991. kad su se pobunjeni Srbi povukli u napadu uglavnom vođenom od 127. virovitičke brigade u operaciji “Papuk ‘91.”, u čijem je borbenom sastavu bio i Ivan Turudić. Njegova je brigada prema dokumentima koje je Nobilo priložio izvršila proboj i oslobođenje okupiranih sela na pravcu Slavonska Pivnica – Đulovac i smjer Jasenaš – Đulovac. Poginulo 16 mladića U toj operaciji poginulo je 16 mladića, pripadnika 127. brigade. Nobilo zaključuje da je Turudić bio u izravnom sukobu s grupacijama kojima je pripadao Stjepanović. Ne dovodeći u pitanje “časnu ulogu suca Ivana Turudića kao hrvatskog branitelja”, napominje kako je općepoznata solidarnost među ratnim veteranima, što je naročito naglašeno kod suca Turudića. Kao potvrdu toga podsjeća da je i Turudić posjetio veterane u šatoru u Savskoj “premda su se oni tamo potpuno protuzakonito nalazili”. Da je veteranska solidarnost kod njega naglašena, Nobilo potkrepljuje i podsjećanjem da se Turudić javno zalagao za donošenje zakona po kojem bi se kažnjavalo poricanje karaktera Domovinskog rata. Računalo ga odredilo za suca Hrvatska mora optuženiku osigurati nepristranog suca, proizlazi i iz prakse Europskog suda za ljudska prava, koji inzistira da uz povjerenje javnosti sudovi moraju uživati “iznad svega i povjerenje okrivljenika”. A neke objektivne okolnosti, neovisno o ponašanju suca, mogu potaknuti dvojbe po tom pitanju. Nobilo je priložio sedam dokumenata kojima dokazuje te objektivne okolnosti. Sudac Turudić kaže da nije siguran da njegov ratni put koincidira s događajima iz optužnice te napominje kako ga je kompjutorski sustav odredio za suca u tom slučaju. – Cinično je tražiti moje izuzeće kao suca zbog toga što sam bio hrvatski branitelj. To zapravo predstavlja diskriminaciju mene kao branitelja. Pa sudio sam i hrvatskim braniteljima za ratni zločin te ih osuđivao na višegodišnje kazne. Uostalom, predsjednik optužnog vijeća koje je u tom slučaju potvrdilo optužnicu bio je sudac Tomislav Juriša, također hrvatski branitelj, čije izuzeće nije traženo – u dahu je rekao Turudić.