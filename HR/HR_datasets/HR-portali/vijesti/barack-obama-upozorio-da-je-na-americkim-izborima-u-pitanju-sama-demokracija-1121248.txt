Američki predsjednik Barack Obama upozorio je u petak da je u pitanju "sama demokracija" na američkim predsjedničkim izborima u studenome, dok istodobno raste zabrinutost Bijele kuće lošim učinkom kampanje republikanskog kandidata Donalda Trumpa.    Sudjelujući u kampanji demokratske kandidatkinje Hillary Clinton u Clevelandu, u državi Ohio, Obama je označio Trumpa kao potencijalnog diktatora ali također izrazio zabrinutost oko toga na koji bi način Trumpove pristaše mogle reagirati na njegov eventualni izborni poraz.    Trump je proteklog tjedna proglasio sebe 'slobodnim' u odnosu na standardni politički bonton i uputio niz vrlo žestokih optužbi na račun Hillary Clinton i njenog supruga.   "Civiliziranost je u pitanju" na izborima 8. studenoga, kazao je Obama obraćajući se skupini mladih birača u Ohiou. Nastavio je nizati: "Tolerancija je u pitanju. Uljudnost. Poštenje, Jednakost. Ljubaznost je u pitanju. U pitanju je sav napredak koji smo postigli proteklih osam godina", kazao je on. "Sama demokracija sada je u pitanju", ustvrdio je američki predsjednik.    Dok Trump pada u ispitivanjima javnog mnijenja, a njegova kampanja je u kaosu zbog inkriminirajućih video zapisa i neprikladnog ponašanja prema ženama, počela su se postavljati pitanja hoće li kontroverzni nekretninski mogul uopće priznati gubitak izbora ako do toga dođe.   Prošli tjedan Trump je proveo optužujući medije i "globalnu elitu" da rade protiv njega.   "Hillary Clinton u tajnosti se sastaje s međunarodnim bankama kako bi se s njima urotila protiv američkog suvereniteta i kako bi time ojačala globalne financijske sile, svoje posebne prijatelje iz interesa i svoje donatore", kazao je Trump pristašama na Floridi.   Obama je ovu optužbu kratko prokomentirao. "Daj, čovječe!", kazao je. "To je tip koji provodi cijelo svoje vrijeme idući okolo i nastojeći sve uvjeriti da je on globalna elita".   "To je netko tko sugerira da ako izbori ne prođu kako bi on htio, to neće biti zbog svega onoga što je izgovorio, nego zato što su namješteni i što je riječ o prijevari", kazao je Obama dodavši da Trump izgleda kao "netko tko usred igre cijelo vrijeme nudi isprike zbog toga što bi mogao izgubiti".   "Ne počinjete se žaliti na suce prije nego li je igra gotova, nego samo igrate, zar ne?", rekao je američki predsjednik.    Ciljajući na ponovno zadobivanje kontrole nad Kongresom, Obama je u Clevelandu također oštro prozvao republikance zbog njihova kandidata za predsjednika.   "Mnogi izabrani republikanski dužnosnici samo promatraju. Dopustili su da puno nebuloznih stvari bude izrečeno i potom nebrojeno puta ponavljano", rekao je Obama.   "Brojni članovi Predstavničkog doma, brojni članovi Senata samo su stajali i nisu kazali ništa jer bi to uzdrmalo njihovu bazu", kazao je Obama dodavši da je to i omogućilo pojavu Donalda Trumpa.   Demokratska kandidatkinja Hillary Clinton trenutno je favorit na izborima, no ravnoteža u Senatu i Predstavničkom domu puno je manje izvjesna. >> Tom Hanks Trumpa nazvao neukim egocentričnim blebetalom