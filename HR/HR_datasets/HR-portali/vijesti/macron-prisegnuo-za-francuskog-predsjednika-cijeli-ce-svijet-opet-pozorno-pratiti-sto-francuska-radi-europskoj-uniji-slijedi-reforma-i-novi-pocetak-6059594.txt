Emmanuel Macron u nedjelju je preuzeo dužnost francuskog predsjednika na ceremoniji u Elizejskoj palači postajući tako u dobi od 39 godina najmlađi francuski vođa od Napoleona. Centrist Macron (39), bivši investicijski bankar i ministar gospodarstva, u drugom krugu predsjedničkih izbora porazio je sa 66 posto osvojenih glasova kandidatkinju ultradesnice Marine Le Pen na izborima na kojima u drugi krug nisu ušli kandidati dvije najveće francuske stranke. Postao je službeno predsjednikom nakon što je Laurent Fabius, predsjednik ustavnog vijeća i bivši premijer, pročitao rezultate predsjedničkih izbora. Macron bi tijekom dana trebao imenovati novog premijera, a vlada bi se trebala oformiti u utorak, kazali su izvori bliski novom predsjedniku. Macron je u Elizejsku palaču stigao u nedjelju prijepodne gdje ga je dočekao predsjednik Francois Hollande. Nakon duljih privatnih razgovora Macron je ispratio Hollandea koji je mahnuo i sjeo u Citreon i napustio predsjedničku palaču. Macron bi, prema najavama, do kraja tjedna trebao posjetiti francuske snage u Maliju u kojemu je Francuska vojno intervenirala 2013. kako bi uklonila militante al-Qaide. Prvi vanjskopolitički susret bit će, prema najavama, s njemačkom kancelarkom Angelom Merkel u ponedjeljak. - Francuska može biti snažna samo ako je uspješna. Francuska može poslužiti kao uzor drugima samo ako se primjereno ponaša, izjavio je u inauguralnom govoru Macron, obećavajući vraćanje ponosa francuskim građanima. - Cijeli će svijet pratiti što Francuska kaže jer ćemo zajedno nadići naše strahove. Svi ćemo skupa biti primjer naroda koji zna kako živjeti svoje vrijednosti i principe, dodao je. Tijekom govora spomenuo je i Europsku uniju, najavljujući da slijedi njezina reforma i potpuno novi početak.