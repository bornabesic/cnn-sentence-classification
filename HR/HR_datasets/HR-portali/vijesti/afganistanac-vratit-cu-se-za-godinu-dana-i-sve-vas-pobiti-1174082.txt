Najavu strožeg provođenja zakona prema onima kojima su odbijeni zahtjevi za azil njemačke su vlasti počele primjenjivati proteklih dana, no u javnosti prevladava mišljenje da se strogoća trenira na pogrešnim ljudima. Sve je eskaliralo kada je u Duisburgu imigrantska služba upala u školu i s nastave izvukla četrnaestogodišnju djevojčicu Bivsi Ranu. Djevojčica je morala spakirati svoje stvari nakon čega je prepraćena u zračnu luku i ukrcana na let za Nepal. Njezini su roditelji uzalud pokušavali dobiti azil, a nakon brojnih ročišta u više godina sud je krajem prošle godine donio konačnu odluku o deportaciji. Prijatelji djevojčice ostali u šoku Prijatelji iz razreda Bivsi Rane ostali su u šoku, nisu mogli sakriti suze, a njezinoj najboljoj prijateljici je pozlilo. Zajednica je ogorčena jer je Bivsi rođena u Duisburgu, uzorna je učenica i njena obitelj nikad nije radila probleme, za razliku od, kako kažu, Sirijaca i Afganistanaca koji većinu vremena provode na ulici, ne rade ništa i skloni su incidentima. Njih bi, kažu, trebalo prve deportirati. Slično se dogodilo i u Nürnbergu gdje je policija s nastave izvukla Asefa N. (20) iz Afganistana s ciljem da ga deportira, no njegovi kolege studenti predvođeni ljevičarskim ekstremistima sukobili su se s policijom i privremeno odgodili deportaciju. Asef N., za razliku od djevojčice iz Nepala, lažirao je podatke o svom statusu i prevario imigrantske službe, a prilikom privođenja prijetio je da će se vratiti za godinu dana i pobiti Nijemce. Nakon puštanja iz pritvora ispričao se za svoje izjave i kazao kako nije tako mislio.