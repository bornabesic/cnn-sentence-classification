Predsjednik SDP-a Davor Bernardić danas je izrazio uvjerenost da će SDP s partnerima u drugom krugu lokalnih izbora pobijediti u Zagrebu, Rijeci i Osijeku, odnosno dobiti gradonačelnike tih gradova u kojima će, zahvaljujući njihovim kadrovima, građani bolje živjeti. "Pokazali smo da SDP s partnerima ima izgledne šanse da ostvari ciljeve i da građani žive bolje. Potpuno sam uvjeren u uspjeh u tim gradovima", rekao je Bernardić, upitan za prognoze drugog kruga izbora, 4. lipnja. SDP će pobijediti na izvanrednim izborima S obzirom na situaciju u zemlji, uskoro očekuje izvanredne parlamentarne izbore, te je uvjeren da će SDP i na njima pobijediti - bez obzira na sukobe u stranci i ankete koje pokazuju pad popularnosti SDP-a. Što se tiče datuma izbora, smatra da bi bi jesenski izbori značili i bolji odaziv glasača.  No, nije odgovorio je li spreman odstupiti s čelnog mjesta u stranci ako se to ne dogodi, istaknuvši da "neće odgovarati na hipotetska pitanja". "Samo ću reći da će SDP na idućim parlamentarnim izborima vratiti povjerenje i stabilnost Hrvatskoj, koje nema zadnjih godinu i pol dana. Građani treći put neće gledati isti loš film", rekao je Bernardić i pozvao na raspisivanje izvanrednih izbora kako bi se prestalo sa spinovima  o "trgovačkoj većini" i navodnim potporama vladajućima iz redova oporbe (HNS, HSS, HSU) koje se odmah potom demantira.  Upitan za "koketiranje HSU-a s HDZ-om", ustvrdio je kako su predsjednik te stranke Silvano Hrelja i HSU bili SDP-ovi partneri i u Kukuriku i u Narodnoj koaliciji, pa vjeruje da će HSU ostati partner "onim vrijednostima koje su zacrtali još prije osam godina". Priča s Mrsićem je gotova Bernardić je odgovarao i na pitanja vezana uz stanje u stranci, nakon što je u petak saborskom zastupniku SDP-a Mirandu Mrsiću poručio kako ne njega SDP više ne računa, nakon što je Mrsić javno optužio vodstvo SDP-a za loše rezultate u prvom krugu lokalnih izbora i pozvao na hitne promjene na čelu stranke. "Mrsić nije izbačen iz stranke zbog verbalnog delikta, ali Predsjedništvo je jednoglasno osudilo njegov istup koji je direktno štetio našim kandidatima između dva izborna kruga. Što se mene tiče, ta priča je gotova", istaknuo je. Na medijske napise o navodnom neslaganju u vrhu stranke oko Mrsića i ogorčenosti nekih članova Predsjedništva zbog tog slučaja samo je ustvrdio da te informacije potječu od "anonimnih izvora koji štete stranci". Inkubator SDP-ovih kadrova O formiranju savjeta SDP-a  i formuliranju politika po resorima, kao dijela priprema za preuzimanje vlasti nakon parlamentarnih izbora, Bernardić je rekao da će se kroz Središnji savjet potaknuti raspravu i napraviti "platformu hrvatske vizije 21. stoljeća". "To je inkubator naših kadrova, politika, mjesto razgovora i susreta gdje ćemo zajedno graditi dobro društvo i politike koje će donijeti dobrobit Hrvatskoj", rekao je Bernardić istaknuvši da računa na sve dobronamjerne u SDP-a, ali i na široku podršku građana koji žele promjene u Hrvatskoj. Uoči nedjeljnih izbora, Bernardić je na zagrebačkoj Peščenici održao konferenciju za novinare sa zajedničkom kandidatkinjom za gradonačelnicu Zagreba HNS-ovom Ankom Mrak-Taritaš.