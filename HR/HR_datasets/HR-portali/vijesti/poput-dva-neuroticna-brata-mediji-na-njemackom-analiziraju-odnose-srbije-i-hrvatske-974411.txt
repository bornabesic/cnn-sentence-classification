Foto: 123rf ANDREAS ERNST u uglednom švicarskom dnevnom listu Neue Zürcher Zeitung (NZZ) stavlja pod povećalo hrvatsko-srpske odnose, a povod za to mu je izjava američkog veleposlanika u Beogradu kako "nije normalno da Srbi i Hrvati koji su toliko bliski, imaju tako loše odnose."  Autor članka u NZZ-u naslovljenog "Neurotični susjedi" se slaže s ocjenom američkog veleposlanika da su odnosi između Hrvata i Srba loši, "ali ne unatoč tome što su slični, nego upravo zato", prenosi Deutsche Welle.  Srbi i Hrvati su, zaključuje na kraju, "poput dva neurotična brata ili dvije sestre koje se stalno osjećaju žrtvom onoga drugoga". Ne mogu, piše, ni jedni s drugima niti jedni bez drugih: "Treba im onaj drugi da bi bili svoji."  "Balkan umjesto balkona"  Susjedi i susjedski odnosi su tema i jednog teksta nešto drugačijeg formata u njemačkom listu Berliner Zeitung (BZ). U putopisnoj reportaži naslovljenoj "Balkan umjesto balkona" brazilski autor i Ze do Rock (zedorock.net) piše o svom putovanju u Albaniju preko Slovenije, Italije i Hrvatske.   On konstatira kako na Bledu, jednoj od postaja njegovog putovanja, od "balkan-filinga" nema ni traga. Put ga vodi i u "kroatski Opatiju", nobel-ljetovalište koje, kako kaže, podsjeća na Monaco ili Cote d'Azur "samo s malo manje novca".  Po hrvatskoj autocesti je još, primjećuje, ugodno voziti, iako treba platiti cestarinu: "jedan auto kilometar ispred tebe, jedan kilometar iza tebe, neusporedivo s njemačkim autocestama na kojima stalno trebaš pretjecati i prilagođavati brzinu".   I Ze do Rocka malo muče sličnosti i razlike između Hrvata i Srba, točnije, između njihovih jezika. Sjeća se da su ga na jednom gostovanju u Mostaru "DAAD-ljudi" upozorili da ne koristi pojam "srpskohrvatski" pa da je on odlučio koristiti "nejugoslavenski" i da su s tim bili svi složni i zadovoljni.