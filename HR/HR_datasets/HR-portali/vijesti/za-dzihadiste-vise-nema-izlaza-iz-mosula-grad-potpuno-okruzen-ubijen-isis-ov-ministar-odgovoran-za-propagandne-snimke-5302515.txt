Drugi najveći irački grad Mosul sada je u potpunosti okružen od strane iračkih snaga, priopćila je alijansa paravojnih skupina u srijedu, piše CNN. Ovo znači da džihadisti ISIS-a koji grad drže od 2014. godine više ne mogu pobjeći, nego im se izbor sveo ili na predaju ili na smrt u borbi. Iračke trupe su u grad ušle još 3. studenog, a od tada se vode teške borbe po gradskim predgrađima i nekim kvartovima. Ovim razvojem događaja borci ISIS-a našli su se u efektivnoj opsadi, a osim što više ne mogu pobjeći iz grada, prekinute su im i linije opskrbe iz drugih područja koja su i dalje pod kontrolom kalifata. Ovim je također zatvorena za ISIS krucijalna ruta Mosul-Raqqa, koja je dugo vremena bila otvorena i za koju se špekuliralo da je namjerno ostavljena kako bi se džihadiste natjeralo da pobjegnu u Raqqu i tamo postanu problem sirijskog režima Bashara al-Asada. Iako je teško procijeniti ima li u tim špekulacijama istine, činjenica je da su iz Raqqe u Mosul tijekom zadnjih tjedana slani borci, oružje i samoubilački odredi, dok su u suprotnom smjeru bježali visoko pozicionirani članovi ISIS-a i njihove obitelji. Osim povoljnog razvoja situacije u Mosulu, dobre vijesti za iračke postrojbe stižu iz provincije Niniva u kojoj je zračnim napadom ubijen ISIS-ov ministar informiranja. Riječ je o Ziyadu Kharufi koji je bio odgovoran za propagandne video snimke i fotografije u toj provinciji. On je pokopan u srijedu u Mosulu pod velikim osiguranjem džihadista, navode Iračani.