«» Foto: BMW BMW je razotkrio koncept kojim će na predstojećem Concorso d’Eleganza Villa d’Este najaviti reinkarnaciju serije 8. Predstavljen kao "luksuzni sportski automobil koji predstavlja iskonsku dinamiku i moderan luksuz" ima jasan cilj - ponuditi BMW-ovim obožavateljima sve o čemu su oduvijek sanjali. Onaj tržišni, biti dostojan rivalstva s Mercedesom i sličnima, bit će puno teži.  Za razliku od Gran Lusso Coupea, serija 8 se predstavlja osjetno izravnije donoseći tipičan BMW-ov potpis izraženo agresivnog stila. Ogromni usisi, karbonski dodaci i laserska prednja svjetla jasno pokazuju kako je potencijal velik, a tehnološka potkovanost nesumnjiva.   Postavljen na 21-inčne kotače koncept otkriva dinamičnu siluetu sportski položenog krova i što je bitno, ogromnog prednjeg poklopca. Pridodamo li svemu dvostruki stražnji ispuh opravdano je vjerovati kako je ispod lima ugrađen klasik u obliku moćnog V12 motora. Naime, upravo bi 6.6 V12 iz M760 Li XDrive trebao pogoniti top izvedbu. Za one skromnijih apetita na raspolaganju će biti vrlo uvjerljivi 4.4 V8 i 3.0 šest-cilindraši, također nabijeni turbom.  Iznutra pak malo razočarenje. Tješi da se radi o konceptu gdje je minimalizam dobrodošao. Na proizvodnoj izvedbi ipak će bolje pristajati više luksuza, plemenitih kovina i klasičnijeg izraza ploče s instrumentima. Sjedala presvučena najfinijom kožom i postavljena u karbonski kalup pak impresioniraju i doslovno zovu na vožnju.  U BMW-u kažu kako će serija 8 biti dokaz kako vrhunska dinamika i moderan luksuz mogu ići ruku pod ruku. I da, ako im je vjerovati, na seriji 8 ne misle stati.