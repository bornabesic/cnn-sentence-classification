Povjerenstvo za odlučivanje o sukobu interesa odlučit će u srijedu hoće li pokrenuti postupak protiv prvog potpredsjednika Vlade Tomislava Karamarka zbog mogućeg sukoba interesa, nakon što su objavljeni podaci o poslovnom odnosu između Karamarkove supruge i njegova prijatelja Josipa Petrovića, inače savjetnika mađarske naftne kompanije MOL. Prva je točka sjednici povjerenstva, zakazane za srijedu u 10 sati, donošenje odluke o pokretanju ili nepokretanju postupka u predmetu dužnosnika Tomislava Karamarka, objavilo je Povjerenstvo na svojim internetskim stranicama. Prema uobičajenoj proceduri Povjerenstvo prvo donosi odluku o pokretanju ili nepokretanju postupka, pa ako se odluči pokrenuti postupak na nekoj od sljedećih sjednica utvrđuje je li Karamarko povrijedio odredbe zakona o sprječavanju sukoba interesa. Karamarko je u subotu poručio kako čeka da Povjerenstvo obavi svoj posao, te da ima pravo na svoje stajalište o Ini i MOL-u. "Jedva čekam da Povjerenstvo za odlučivanje o sukobu interesa obavi svoj posao i apsolutno imam pravo na svoj stav o Ini i MOL-u i svim procesima oko toga. To je sve što imam za reći na tu temu i čekam da Povjerenstvo obavi svoj posao", izjavio je Karamarko za HTV. Nakon što su mediji objavili da je Josip Petrović preko svoje tvrtke za usluge i medijske analize u razdoblju nakon dolaska Karamarka na čelo HDZ-a najmanje dvije godine plaćao usluge tvrtki Drimia, u vlasništvu tadašnje Karamarkove partnerice, a sada supruge Ane Šarić, Karamarko se izuzeo iz procesa donošenja odluka vezanim uz Inu i zatražio očitovanje Povjerenstva u tom slučaju. Karamarko je tada napisao na facebooku da se se zbog medijskog linča njegove obitelji i njega osobno odlučio izuzeti iz svih procesa koji podrazumijevaju donošenje bilo kakvih odluka o Ini dok Povjerenstvo ne donese odluku u tom slučaju. Predsjednik najjače oporbe stranke SDP-a Zoran Milanović najavio je u četvrtak da će njegova stranka u Hrvatskom saboru pokrenuti postupak izglasavanja nepovjerenja Karamarku zbog poslovne povezanosti njegove supruge Ane s lobistom mađarskoga MOL-a Petrovićem, zbog čega je, smatra Milanović, Karamarko sam trebao podnijeti ostavku.