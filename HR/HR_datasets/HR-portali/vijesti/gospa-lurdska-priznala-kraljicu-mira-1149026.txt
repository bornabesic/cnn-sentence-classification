Samo dan nakon što je medije preplavila informacija da je papa Franjo rekao da Gospa nije poštarica, a koju su zlonamjerni glasonoše pripisali Gospi Međugorskoj (premda to papa nije izustio!), uslijedila je vijest iz Vatikana da Sveta Stolica preuzima posebnu brigu za pastoral u Međugorju. Vijest je to koja se očekivala još od ljeta. Znakovito je, za vjernike i Gospine štovatelje, da je objavljena upravo na jučerašnji blagdan Gospe Lurdske, čija je ukazanja Crkva i službeno priznala. I obradovala je sve poklonike Međugorja, od tamošnjih fratara koji služe hodočasnicima do samih hodočasnika koji ondje dolaze u milijunskim brojkama. No, valja biti oprezan! Ovo nije priznanje međugorskog fenomena ni međugorskih ukazanja. Vatikan je preuzeo upravljanje nad tamošnjim pastoralom. Njime, doduše, vlada gotovo savršen red, no Vatikan je ponudio „pastoralnu pomoć“. Međugorskom župom, koja ostaje u sklopu Mostarsko-duvanjske biskupije, i dalje će upravljati franjevci, ali će za pastoralni rad s hodočasnicima biti odgovorni izravno Vatikanu. To znači da će Vatikan imati ingerencije i nad vidiocima, koji su, zbog prijašnjih odluka iz biskupije, praktički bili prepušteni sami sebi i dobroj volji fratara, pa je i u njihovim sudbinama znalo ponekad biti lutanja i traženja. A kako i ne bi. U svakom slučaju vatikanskog delegata u najvećoj ispovjedaonici na svijetu, kako nazivaju Međugorje, dočekuju s golemom radošću jer je očito da je papa svojom očinskom brigom odlučio skinuti s Međugorja nepotrebne terete koji su mu na leđima već više od 35 godina. Činjenica da je izbor pao upravo na nadbiskupa Poljaka Međugorje simbolički povezuje i s Ivanom Pavlom II., koji je rekao da bi, da nije postao papa, odavno bio ispovjednik u Međugorju. Tako od jučer Međugorje dobiva novi status. Njegova vrijednost u očima Vatikana očita je i zacijelo ništa više ne smije biti prepušteno slučaju. Velika je to sigurnost za sve koji ondje žive i rade te za one koji dolaze, a koji će, kako stoje stvari, ubuduće hodočastiti predvođeni svojim svećenicima, što je dosad bilo zabranjeno. I što je u opreznom govoru Crkve vrlo velik znak.      >> Papa Franjo preuzeo brigu  o svetištu u Međugorju >> Gospa nije šefica pošte da svaki dan šalje novo pismo. Ova Gospa superstar nije katolkinja 