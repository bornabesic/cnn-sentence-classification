Usred ruševina na drevnom mjestu koje štuju i muslimani i kršćani u Mosulu, irački violinist Amin Mukdad u srijedu je održao mali koncert u gradu koji je morao napustiti zbog ekstremista Islamske države. Dok je Mukdad svirao glazbu koju je komponirao u tajnosti živeći pod strogim pravilima IS-a, eksplozije i pucnjava odjekivali su iz zapadnih dijelova Mosula gdje se snage koje podupire SAD još uvijek bore s militantima IS-a. "Ovo je mjesto za sve, ne samo za jednu sektu. Daeš ne predstavlja religiju nego ideologiju koja uništava slobodu", rekao je za Reuters Mukdad te dodao: "Sve povezano s Daešom pogrešno je." Mukdad, 28,  Mosul je napustio nakon što su džihadisti IS-a banuli u njegovu kuću i zaplijenili njegove instrumente uvjereni u to da svojom glazbom krši strogu interpretaciju sunitskog islama. Jednosatni koncert u srijedu obilježava njegov povratak gradu koji je IS držao od 2014. Mukdad je rekao da je izabrao Joninu grobnicu ili džamiju proroka Yunusa (biblijskog Jone) kao mjesto koje simbolizira zajedništvo. "Želim poslati poruku svijetu, ujedno i znak otpora terorizmu i svim ideologijama koje ograničavaju slobodu, da je glazba prekrasna stvar", rekao je. Mukdad je najavio vrijeme i mjesto održavanja koncerta preko društvenih mreža, smjeli korak u istočnom Mosulu u vrijeme dok militanti još uvijek drže stari grad preko rijeke Tigris. Vojnici koji čuvaju mjesto što leži pored ruševina drevne Nineve, isprva su odbili pristup nakon što je odjeknula eksplozija granate, kazavši da ne mogu jamčiti sigurnost. Kasnije su međutim popustili i pridružili se okupljenima koji su pljeskali glazbeniku. "Koncert je bio poput sna", rekla je Tahani Saleh, koju su kao ženu militanti prisilili da odustane od studija. "Željela sam doći kao bih poručila da život u Mosulu nije zaustavljen", rekla je. Vidite oko sebe sve to razaranje - no svejedno hoćemo radost, hoćemo slušati glazbu", dodala je Tahani. Pod režimo IS-a, zabava je bila zabranjena. Usprkos militantima, Mukdad je i dalje svirao u svojem domu, katkad sam a katkad tiho u krugu svojih prijatelja glazbenika, koji su redovno zatvarali prozore da ih se ne bi otkrilo. "Prestao sam svirati jer sam se previše bojao, ali Amin je nastavio", kazao je Hakam Anas, jedan od njegovih prijatelja koji je s njime osnovao glazbeni klub. "Pokušavali smo ga uvjeriti da bi ga mogli čuti i ubiti - ali je nastavio svirati." Jedne noći militanti su nahrupili u Mukdadovu kuću, oduzeli mu sve instrumente i rekli mu da će biti kažnjen. Pobjegao je u Bagdad gdje i sada živi. Samo je dvadesetak ljudi, uglavnom mladića, došlo na Mukdadov koncert. Građani Mosula i dalje se boje, šest mjeseci od početka operacije kojom se IS istjeruje iz Mosula. "Mladim ljudima upravo ovo je potrebno", rekao je Abdula Taier. >> Tisuće mrtvih u samo mjesec dana: Civili plaćaju krvavi danak istjerivanja Islamske države iz Mosula >> Iračka vojska krenula u opći napad na zapadni Mosul 