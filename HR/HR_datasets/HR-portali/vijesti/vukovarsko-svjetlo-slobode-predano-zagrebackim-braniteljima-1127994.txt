U okviru programa obilježavanja Dana sjećanja na žrtvu Vukovara u Pastoralnom centru sv. Bono u Vukovaru danas je upriličena primopredaja "Vukovarskog svjetla mira". Radi se o „svjetlu mira“ kojega su branitelji Vukovara uručili braniteljima grada Zagreba i Kluba veterana 148. brigade Hrvatske vojske Zagreb. U ime Kluba veterana 148. brigade HV-a Ivan Samardžija rekao je kako „Vukovarsko svjetlo slobode“ nose u Zagreb s kojega će 17. studenoga, u okviru akcije „I reći ću vam još jednu stvar: Zapamtite Vukovar“, upaliti brojne lampione. Tako upaljeni lampioni i ove godine biti će postavljeni s obje strane Ulice grada Vukovara.    - Na početku akcije bilo je upaljeno svega desetak lampiona i svijeća, a sada ih svake godine gori na tisuće. Paljenjem lampiona i svijeća duž zagrebačke Ulice grada Vukovara želimo i educirati građane Zagreba o tome što se 1991. godine događalo u Vukovaru, Škabrnji i ostalim stradalničkim mjestima, rekao je Samardžija. Vukovarski gvardijan i župnik fra Ivica Jagodić rekao je tom prilikom da se „Vukovarsko svjetlo mira“ pali s uskrsne svijeće iz vukovarske Župne crkve sv. Filipa i Jakova u nadi da će obasjati brojna srca i donijeti mir svima onima kojima je on potreban. >> Započinje program obilježavanja Dana sjećanja na žrtvu Vukovara 1991. godine