Osječko Županijsko državno odvjetništvo (ŽDO) pokrenulo je istragu protiv 41-godišnje američke državljanke Vanesse Raney koju sumnjiče za pokušaj teškog ubojstva baranjskog policajca kojega je u službenom automobilu više puta ubola i razrezala nožem. Ne navodeći ime osumnjičene tužiteljstvo je izvijestilo da je Raney 15. svibnja u baranjskom mjestu Bilju zatečena bez dokumenata pa je, radi utvrđivanja identiteta, smještena na stražnje sjedalo policijskog vozila. U namjeri da ubije 45-godišnjeg policajca koji je sjedio ispred nje na suvozačevom sjedalu više ga je puta ubola i porezala nožem po glavi, vratu i desnoj šaci. U dovršenju djela nije uspjela jer se ozlijeđeni policajac uspio obraniti, uz pomoć drugog policijskog službenika, koji je zaustavio vozilo i kolegi priskočio u pomoć te okrivljenici istrgnuo nož iz ruku, objavilo je državno odvjetništvo na svojoj internetskoj stranici. Podsjećaju i da je okrivljenica uhićena te da se nalazi u zatvoru u Zagrebu "na osnovi rješenja o određivanju istražnog zatvora Općinskog kaznenog suda u Zagrebu od 15. ožujka ove godine". Prema pisanju medija, Raney je 2015. upisala kolegij Jezične vježbe na Filozofskom fakultetu u Zagrebu, a od samog početka pokušavala se neumjesno isticati. Protiv nje su navodno bile podnesene prijave zbog teroriziranja nekolicine studenata i profesora na fakultetu, a posebice lektorice Croaticuma - centra za hrvatski jezik pri Filozofskom fakultetu koju je unatrag godinu svakodnevno zatrpavala vulgarnim porukama i pornografskim slikama, zbog čega joj je dekan zabranio ulaz na fakultet. U Hrvatskoj je navodno boravila ilegalno, a mediji su isticali i da ju je SOA proglasila opasnom za javni poredak.