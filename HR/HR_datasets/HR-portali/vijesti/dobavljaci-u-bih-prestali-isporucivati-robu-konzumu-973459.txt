Foto: Hina PROBLEMI Konzuma odavno su prešli hrvatsku granicu. U susjednoj BiH, saznaje N1, dobavljači su ovom trgovačkom lancu prestali isporučivati robu jer nema garancije da će naplatiti dugovanja. Konzum je pak prekinuo svu komunikaciju s dobavljačima.   Prema pisanju N1, nekoliko poduzeća iz Republike Srpske već je obustavilo isporuku robe Konzumu. Robu bez bankarskih garancija do daljnjeg ne isporučuje ni Fructa Trade, čiji direktor sumnja u cijeli proces, čak i kad je povratak Mercatora u pitanju. Oni koji su nastavili s poslovanjem, kažu, ako ne dobiju čvršća jamstva do kraja tjedna, održat će sastanak i odlučiti o svojim mjerama i postupcima. "Kakva je situacija i što se događa doista je teško procijeniti, ali generalno je potreban jedan korektan i otvoren pristup od strane Konzuma BiH prema svim dobavljačima, kako bi iz svega ovoga izašli i nastavili kontinuirano raditi", kaže Adin Fakić, direktor Milkosa.  Pojedini dobavljači, ako nisu potpuno obustavili, uveli su restrikcije prilikom isporuke robe, koje podrazumijevaju trenutnu isplatu. No, niti dobavljači, niti predstavnici vlasti znaju što ih čeka u predstojećem razdoblju. U igri su dobri prijedlozi, ali i najcrnji scenariji. Postoji bojazan da u zalog ode i bh. imovina.  "I pored inzistiranja, prije svega federalnih vlasti, mi konkretne podatke po tom pitanju nismo dobili. Naravno, pitanje je koliko na to uopće možemo utjecati, jer mi nemamo posebnog zakona, izuzev mjera koje je usvojila Parlamentarna skupština BiH, a kojima je zatražila da vlasti u BiH spriječe da se dugovi centrale Agrokora praktično vraćaju imovinom u BiH", poručio je Mirko Šarović, ministar vanjske trgovine i ekonomskih odnosa BiH.  Nedostaju konkretne institucionalne mjere, slaže se i profesor ekonomije i zastupnik u Parlamentu FBiH, Dženan Đonlagić. Prema njemu, izmjenom Zakona o unutarnjem platnom prometu umnogome bi se zaštitio odljev kapitala. Povratak Mercatora mogao bi vratiti povjerenje kod kupaca, ali mogao bi imati i negativne implikacije.  "Jedna negativna implikacija odluke Mercatora da zatvori pojedine maloprodajne objekte koji nisu profitabilni jest da bi moglo doći do otpuštanja pojedinih radnika u BiH, a tu zapravo vidim ključnu ulogu Federalne vlade i resornog ministarstva, da ne dopuste otpuštanja bh. radnika, odnosno da se taj Mercator u ugovornom odnosu treba obvezati da će zadržati postojeći broj radnih mjesta", profesor Đonlagić.  Vlada Federacije BiH je i na današnjoj sjednici razmatrala situaciju s Agrokorom. Kako je rečeno novinarima N1, vlada redovito prati događanja s fokusom na tri osnovna problema: 1) dug prema dobavljačima, 2) kretanje broja zaposlenih 3) financijski tokovi.  "Za sada je prisutan trend blagog smanjenja dugovanja prema dobavljačima i povećanja kreditnih obaveza, s tim da je poslovanje u proizvodnom dijelu grupacije Agrokor u Federaciji BiH stabilno, dok se u trgovačkom dijelu očekuje restrukturiranje", navode iz Vlade FBiH.