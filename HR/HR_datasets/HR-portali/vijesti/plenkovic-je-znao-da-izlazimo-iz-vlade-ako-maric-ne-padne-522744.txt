Poslovnik je takav kakav je, radili su ga oni u HDZ-u i dosad im je odgovarao. A sada im ne odgovara jer nemaju većinu. Čim predlože novog predsjednika Sabora, Petrov će se maknuti bez ikakvih problema. Oni bi tako gurali do iza lokalnih ili ne znam kada, dok ne dobiju potporu, a da nemamo većinu i ne znamo tko je većina. Zašto to omogućiti nekome tko je tvrdio da ima većinu, a zapravo je nema, a pritom se odrekao 15 ruku, pa i moje, kaže Nikola Grmoja koji je na pitanje kada će se glasati o smjeni Petrova rekao da će to biti znati kada vidi kako će proći sutrašnja rasprava kao i glasanje za Marića. - Nije istina da Petrov čuva bilo kakvu fotelju. On drži do digniteta Hrvatskog sabora - poručio je Grmoja. Tijekom emisije Veto otkrio je kako je Božo Petrov nakon izbora bio protiv ulaska u izvršnu vlast. - Ja sam bio za ulazak u izvršnu vlast jer jedino se kroz izvršnu vlast mogu pokrenuti neke naše inicijative, a Božo je odmah bio za oporbu, da se sastavi većina bez nas. Vidjet ćemo tko je bio u pravu, neke smo stvari uspjeli progurati, nekih inicijativa ne bi bilo bez nas. Božo ima često procjene koje na prvu nisu logične, ali su dobre zapravo. Sjećam se da kada je odlučio da premijer može biti Tihomir Orešković sam se ja iz Metkovića derao na njega na telefon da to mora biti on. Da je bio on premijer, on bi bio uništen od strane HDZ-a, a na kraju su rušili premijera kojeg su sami predložili - kazao je Grmoja. Priznao je kako je suradnja s Ivicom Relkovićem propala nakon što je on najavio da će Ivan Kovačić dati ostavku u Vladi zbog svađe s HDZ-ovim zastupnikom Đakićem. - On je tada davao neke najave koje nisu bile takve. Uloga Relkovića se od početka preuveličava, nije on nikakav guru naš. On ima nekakve svoje vizije i poglede na nas, ali njegove analize bi trebale biti hladne i objektivne. Mi nismo napravili samoubojstvo, napravili bi to da smo izgubili obraz i podržali Marića. Ne čujemo se više i želim mu puno sreće - kazao je Grmoja. Na pitanje kako to da njihov ministar Vlaho Orepić nije mogao riješiti probleme granica, dok je Plenković riješio sve u jednom sastanku u Bruxellesu, Grmoja je rekao kako to nije nadležnost ministra unutarnjih poslova. - Zanima me samo čime je plaćen taj dogovor. Zanima me što će biti s isključivim gospodarskim pojasom (ZERP) i je li Plenković u zamjenu za gužve na granicama obećao Ceraru da Hrvatska neće proglašavati isključivi gospodarski pojas, kazao je Grmoja u emisiji Veto Sanjina Španovića. Božo Petrov će na lokalnim izborima biti zadnji na listi za Dubrovačko neretvansku županiju kao pomoć njemu, otkrio je Grmoja, a kao kandidata za gradonačelnika Splita istaknut će bivšeg državnog tajnika Antu Cikotića, dok će Ivan Kovačić biti kandidat za zamjenika župana Miri Bulju. - Most će zaigrati veliku igru u Splitu i Splitsko dalmatinskoj županiji. Svuda ćemo nakon izbora imati važnu ulogu, ali s HDZ-om su dobrano porušeni mostovi suradnje, no odluke će donositi županijske organizacije. Povjerenja između HDZ-a i Mosta nema - kazao je Grmoja. Sa SDP-om teško mogu surađivati, tvrdi Grmoja. - HNS je s HDZ-om u potpunosti kontra MOST-a, a kad bi SDP i želio surađivati s MOST-om tu ne bi bilo dovoljno ruku. Obzirom na njihov rejting teško da možemo surađivati i nakon nekih eventualnih parlamentarnih izbora - kazao je Grmoja, ali i dodao da će tek vidjeti kakvi će rezultati biti. 