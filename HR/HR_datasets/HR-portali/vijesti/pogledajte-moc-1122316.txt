Raketna i topnička gađanja izvedena su u srijedu u akvatoriju Dugog otoka i Žirja u sklopu združene vojne vježbe „HARPUN 16“, priopćeno je iz Ministarstva obrane uz ocjenu da su provedena gađanja bila maksimalno uspješna, a da vježba predstavlja veliki iskorak u sposobnostima hrvatskih Oružanih snaga.  Raketno gađanje provedeno je protubrodskom raketom RBS 15, koja je ispaljena s raketne topovnjače 42 „Dubrovnik“, a topničko gađanje površinskog cilja i ciljeva u zraku s dvije raketne topovnjače, 41 "Vukovar" i 21 "Šibenik“. Vojna vježba „HARPUN 16“ održava se od 16. do 23. listopada i glavni je obučni događaj Hrvatske ratne mornarice u ovoj godini te jedna od ključnih aktivnosti u procesu implementacije Ciljeva sposobnosti. Cilj joj je povećanje operativnih sposobnosti u planiranju i provedbi združenih mornaričkih operacija u složenom pomorskom okružju s težištem na provedbi gađanja protubrodskom raketom i pomorskom desantu, priopćeno je. Vezani članak  Današnjoj aktivnosti bili su nazočni zamjenik načelnika Glavnog stožera OS RH general-pukovnik Drago Matanović, zapovjednik Hrvatske ratne mornarice kontraadmiral Predrag Stipanović, zapovjednik Hrvatske kopnene vojske general-pukovnik Mate Ostović, zapovjednik HRZ i PZO-a brigadni general Miroslav Kovač, zapovjednik Zapovjedništva za potporu general-bojnik Mladen Fuzul te vojni izaslanici akreditirani u RH. Zamjenik načelnika GS OSRH general-pukovnik Drago Matanović čestitao je sudionicima na uspješnoj provedbi vježbe te naglasio kako je riječ o međugranskoj vježbi čiji je nositelj HRM, a cilj joj je bio uvježbavanje svih sastavnica sudionika vježbe. Gađanje ciljeva na moru i zraku "Ostvareni su svi zadani ciljevi u ovoj vježbi. Kao nositelj vježbe, Hrvatska ratna mornarica je uspjela kvalitetno iskoordinirati sve sudionike vježbe. Vidjeli smo danas najzanimljiviji dio vježbe, raketno-topničko gađanje ciljeva na moru i u zraku, a gađanjem s raketom RBS 15 potvrdili smo da imamo sposobnosti djelovanja sa svih platformi HRM-a i nosača RBS-a. To je veliki iskorak u sposobnostima hrvatskih Oružanih snaga.", kazao je general-pukovnik Matanović. Zapovjednik HRM-a kontraadmiral Predrag Stipanović  kazao je da je Hrvatska ratna mornarica još jednom prezentirala svoje sposobnosti te da je hrvatski mornar osposobljen i zna uporabiti sustave i opremu koja mu je na raspolaganju. Uspješni rezultati Direktor vježbe kapetan bojnog broda Milan Blažević naglasio je kako su rezultati provedenih gađanja maksimalno uspješni. Vježba se, napomenuo je, nastavlja i iduća tri dana na poligonu Žirje i području vojnog kompleksa Zečevo, gdje će se provoditi treća, završna, faza vježbe. Istaknuo je kako će se vježba nastaviti i u idućoj godini, a s obzirom da je otvorena za NATO snage, najavio je mogućnost i njezinog međunarodnog karaktera. U vježbi HARPUN 16 u združenom djelovanju sa snagama HRM-a, koje su uključivale trinaest brodova i dvije raketne bitnice iz sastava Flotile HRM-a te sedam brodova Obalne straže RH, sudjeluju i Hrvatsko ratno zrakoplovstvo i protuzračna obrana, Zapovjedništvo za specijalne snage, Središnjica za obavještajno djelovanje, Središnjica komunikacijsko-informacijskih sustava i druge službe, s ukupno 1079 pripadnika hrvatskih Oružanih snaga, priopćeno je iz MORH-a. 