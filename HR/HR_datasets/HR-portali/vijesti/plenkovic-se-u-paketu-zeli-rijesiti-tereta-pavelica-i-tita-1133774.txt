Postavljanje spomen-ploče Udruge dragovoljaca HOS-a u Jasenovcu na kojoj je istaknut pozdrav “Za dom spremni” ponovo je otvorio rasprave koje nas vraćaju na prijepore iz Drugog svjetskog rata. Dok oporbena ljevica traži uklanjanje “ustaškog pozdrava”, Vlada smatra da su ti prijepori dobar povod da se donese zakon koji bi sveobuhvatno regulirao veličanje svih totalitarnih simbola. – Mislim da je više od 70 godina od kraja Drugog svjetskog rata zrelo vrijeme da na smiren način postignemo konsenzus u hrvatskom društvu i da se o tome odredimo. Naravno, za to je potreban dogovor, ali isto tako prije svega zakonito postupanje svih tijela vlasti, ponovio je svoj stav premijer Plenković i tijekom jučerašnjeg posjeta Varaždinu. Još je istaknuo da je grb Udruge branitelja prihvaćen 2003. za vrijeme vladavine Ivice Račana. Međutim, predsjednik HOS-a Zagreba Ivan Friščić tvrdi da je udruga osnovana 1998. i da od samoga početka koristi grb i natpis “Za dom spremni”. Iako to nije eksplicitno rekao, iz Plenkovićevih se izjava može iščitati da Vlada neće ukloniti spomen-ploču koja je postavljena u Jasenovcu. A upravo to traže zastupnik srpske manjine Boris Milošević i SDP-ovac Peđa Grbin. – Tražimo da Vlada reagira na tu ploču, da makne ploču sa spornim pozdravom i da nakon toga stavi ploču koja će honorirati te branitelje, ali da se na nju ne upisuju riječi i pozdravi koji su ne samo neprimjereni nego na temelju sudske prakse i nedopušteni – rekao je Grbin. Problem je očito u tome što se Plenković želi u paketu riješiti Pavelića i Tita, dok se Grbinova inicijativa uglavnom svodi na simbole koji se povezuju s ustašama. Sociolog Slaven Letica ističe da je “Za dom spremni” bio pozdrav NDH pod kojim su usvojeni rasni zakoni i počinjena razna zlodjela. S druge strane, to je bio i pozdrav HOS-ovaca koji su se časno borili protiv velikosrpskog fašizma. – U odnosu na njih trebalo bi napraviti iznimku tako da mogu koristiti taj pozdrav. To za njih nije ustaški pozdrav, nego HOS-ov pozdrav – ističe Letica. Upozorava na svojevrsnu “sljepoću” Titovih sljedbenika. – Ljudi koji štuju Tita nikada neće shvatiti da je on bio masovni ubojica – ističe Letica. Žarko Puhovski smatra da se i po sadašnjem zakonu može ukloniti spomen-ploča u Jasenovcu. – “Za dom spremni” je zločinački pozdrav. To je velika sramota SDP-a, a onda i HDZ-a – ističe Puhovski dodajući da se treba donijeti zakon po kojem bi pozdrav “Za dom spremni” bilo zabranjeno upotrebljavati u bilo kojem dokumentu. Povjesničar Ante Nazor ističe da treba jasno osuditi sve totalitarizme, no drži da je, od moraliziranja oko simbola ili sadržaja slogana pojedinih pokreta, važnija otvorena rasprava o povijesti i karakteru svih totalitarnih režima, uz poštovanje prema svim nevinim žrtvama. – Ako se inzistira na zabrani pozdrava “Za dom spremni”, uz objašnjenje da je kompromitiran jer su za vrijeme Drugog svjetskog rata “ustaše pod tim pozdravom ubijali nevine ljude”, što je nažalost točno, onda se ne može zažmiriti pred činjenicom da su mnogi nevini ljudi ubijeni i pod parolom “Smrt fašizmu – sloboda narodu”. Važnija od zabrana je edukacija i suočavanje s karakterom vlasti u pojedinim razdobljima hrvatske povijesti, ističe Nazor koji smatra da jedan od najljepših trgova u Zagrebu ne može nositi Titovo ime. – Žalosno je što neki još uvijek ne razumiju da moderno hrvatsko društvo ne može biti stabilno ako se gradi na ruševinama ideologija iz Drugog svjetskog rata i ne žele prihvatiti činjenicu da je Domovinski rat najvažniji temelj suvremene hrvatske države – zaključuje Nazor.  >> Plenković: 70 godina od 2. svjetskog rata zrelo je vrijeme za konsenzus u Hrvatskoj 