Kako saznajemo, država je danas sa 81 milijun kuna blokirala Agrokor zbog njegovog duga za PDV. Nakon toga, u prisilnu naplatu krenuli su i mnogi drugi, pa je saldo oko podneva bio oko 180 milijuna kuna. Jutros je dio dugova naplaćen koji su pristigli tijekom dana u četvrtak.  Jutarnji list je već objavio da su jučer, nakon Orbica, krenule zadužnice i blokade nekih od Agrokorovih kompanija, te je na naplatu sjelo ukupno stotinjak milijuna kuna. Više desetaka milijuna kuna blokirale su im manje banke, pa ACI, HEP, Kraš , centar Nord… Od jutros je pak Belje zbog blokade računa stavljeno u segment promatranja na Zagrebačkoj burzi. Prema javno dostupnim podacima iz servisa Financijske agencije FINA InfoBlokade, od nešto prije 13 sati u blokadi su računi Agrokora, Leda, Jamnice, Tiska i PIK Vrbovca, a poslijepodne iza 15 sati je blokiran i račun Konzuma. Riječ je o podacima koji se ažuriraju u realnom vremenu, što znači da se tijekom dana mijenjaju. Blokiranje računa mogla bi biti potvrda medijskih spekulacija da su neki od Agrokorovih dobavljača pokrenuli postupke prisilne naplate svojih potraživanja. U četvrtak je, naime, vlasnik Orbica Branko Roglić hrvatskim medijima potvrdio da je njegova tvrtka krenula u taj proces, zbog duga od oko 10 milijuna kuna, zbog kojeg su već u prosincu prošle godine prestali isporučivati robu koncernu. Nakon toga se u medijima počelo spekulirati da je isto učinilo još desetak dobavljača, no nitko od njih službeno to nije potvrdio.