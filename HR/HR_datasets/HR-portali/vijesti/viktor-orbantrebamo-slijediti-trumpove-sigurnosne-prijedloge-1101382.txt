Mađarski premijer Viktor Orban rekao je u subotu da je Donald Trump predložio sigurnosnu politiku koju bi Europa trebala slijediti da riješi sigurnosnu krizu za koju on krivi nekontroliranu migraciju.  Govoreći na ljetnom sveučilištu  u Baileu Tusnadu u Rumunjskoj mađarski čelnik povezao je sigurnosne prijetnje s povećanom migracijom i citirao Trumpove prijedloge za suočavanje s terorizmom, koje je izrekao na Republikanskoj nacionalnoj konvenciji. Orban je jedan od najizravnijih političara i u prošlosti je svojom politikom uznemirio mnoge članice Europske unije, navodi Reuters za mađarskog premijera koji je nedavno zauzeo tvrdo stajalište u europskoj migrantskoj krizi usprotivivši se planovima o razmještaju migranata prema kvotama te pozivajući na podizanje ograda od žilet žice na južnim granicama svoje zemlje. Trump je u četvrtak prihvatio republikansku nominaciju za predsjednika govorom u kojemu je istaknuo da je potrebno pojačati obavještajne napore, prekinuti s politikom promjene režima u drugim državama te potpuno ukinuti imigraciju iz država kompromitiranih terorizmom.  Tri prijedloga za borbu protiv terorizma U više je navrata isticao kako želi da se izgradi zid duž granice SAD-a s Meksikom. U televizijskom nastupu Viktor Orban je rekao: "Nisam zagovornik kampanje Donalda Trumpa. Nisam ni pretpostavljao da ću ikada podržavati misao da će od otvorenih opcija on (Trump) biti bolji za Europu i za Mađarsku". "Međutim slušao sam ga i moram vam reći da je iznio tri prijedloga za borbu s terorizmom", kazao je Orban i dodao: "Kao Europljanin teško mogu bolje artikulirati što Europa treba".  Orban je optužio EU za slabost u suočavanju s onime što on smatra temeljnom prijetnjom koju predstavlja tri milijuna migranata koji su stigli u Europu prošle godine, sa stotinama tisuća koji su došli ove godine. Govoreći o Trumpovu prijedlogu o stvaranju "najbolje obavještajne organizacije na svijetu" Orban je rekao da i Europa mora stvoriti mrežu nacionalnih obavještajnih agencija u tom rangu. "Druga stvar koju je rekao američki predsjednički kandidat jest da se napusti politika izvoza demokracije. Ni sam ne bih to mogao preciznije reći", dodao je. Orban je kazao da su zapadne zemlje postupale lakomisleno kad su uklanjale nedemokratske ali stabilne režime  u Libiji, Siriji i Iraku, a da nisu zajamčile stabilnost, nakon toga izloživši Europu masovnom priljevu migranata. Još gore, rekao je, umjesto da podrže režime koji pokušavaju kontrolirati ratom zahvaćene zemlje u sjevernoj Africi i na Bliskom istoku, Europa ih kritizira zbog manjka demokracije. "Nastavimo li davati prednost demokraciji pred stabilnošću u regijama gdje nije vjerojatno da ćemo s tim uspjeti, stvorit ćemo nestabilnost, a ne demokraciju", rekao je Orban.