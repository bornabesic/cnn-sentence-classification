Jimmy Stanić, legenda hrvatske glazbene scene začinit će koncertom u dvorištu Pogona, u subotu, u 3.lipnja, cjelodnevnu Jedinstvenu vrtnu zabavu. Tik pred zalazak sunca, u romantičnoj atmosferi Trnjanskog nasipa Jimmy će razgaliti šlagerima, rasplesati swingom i dixielandom i nasmijati svojim poznatim smislom za humor. U kombinaciji sa suprugom Barbarom Trohar za mikrofonom, glazbeno će ga pratiti izuzetna trojka Scharf Trio; Mario Igrec (gitara), Mladen Baraković (bas) i Julije Đula Njikoš (klavir). Dobitnik Porina za životno djelo ove je godine proslavio 88. rođendan i obilježio 50-tak godina karijere, a i dalje neumorno nastupa - kao jedan od prvih i pravih showmana na ovim prostorima. Njegov nedavni koncert u Močvari, osim što je napunio klub do zadnje stolice i komada poda, privukao je i nekoliko generacija koje veže ljubav prema Jimmyjevim pjesmama, ali i prema njegovim karakterističnom stand-up showu. Prije i poslije Jimmyja zagrijava vas i hladi DJ D-Gree sa selekcijom šlagera isključivo s vinila. Uhvatite svoje mjesto pod zvijezdama kako bi poslušali zvijezdu, od 20 sati, uz slobodan ulaz!  Koncert Jimmyja Stanića, u organizaciji Pogona - Zagrebačkog centra za nezavisnu kulturu i mlade i Kluba Močvara šlag je na kraju Jedinstvene vrtne zabave, cjelodnevnog programa radionica i druženja, koja će se održati 3. lipnja u dvorištu Pogona Jedinstvo. Zabava počinje u 11 sati s radionicom izrade zmajeva u kućnoj radinosti, u organizaciji Močvarnog laboratorija, a prve uratke, uz malo vjetra, polaznici će moći odmah isprobati na Savskom nasipu. Prijave za radionicu se primaju na email radionice@upogoni.or. U 13 sati Cirkorama će izvesti polusatni Cirkuskabaret - kolaž cabaret cirkuskog karaktera, a nakon predstave djeca će moći isprobati cirkuske rekvizite.  Sklonite se od popodnevne vrućine u mrak Velike dvorane Jedinstva, od 16 do 20 sati, i pogledajte zanimljivu filmsku građu koja za temu ima kvart Trnje. Za sve Trnjane kao i za filmofile, arhitekte, urbaniste bit će prikazano sedam filmova eminentnih autora različitih generacija i poetika koje je odabrao Željko Scotti iz Centra Skupovi. U 17 sati kreće radionica održavanja bicikala, prava radionica za one koje žele dovesti svoj bicikl u top formu.  Kao zagrijavanje za Jedinstvenu vrtnu zabavu već dva tjedna u Pogonu Jedinstvo djeca i šest umjetnika iz različitih dijelova Europe smišljaju nove igre i izrađuju kućice za ptice, a što su napravili pokazat će u subotu u 17 sati na Trnjanskom nasipu. Ove dvije radionice, Igralište i Galerija kućica za ptice dio su europskog projekta Corners, platforme za umjetnike i publiku koju oblikuju i pokreću kulturne organizacije na rubovima Europe. Nakon dva tjedna rada, odnosno građenja ne sasvim običnih kućica za ptice koje istovremeno služe i kao male umjetniče galerije, umjetnici će s polaznicima radionice otvoriti izložbu Galerija kućica za ptice i prikazati svoje radova. U Igralištu, umjetnici će zainteresiranima prenijeti svoja znanja o igrama koje su naučili igrati na drugim mjestima u Europi i pozvati ih da im se pridruže u igranju novoosmišljenih hibridnih igara. Kroz izradu beskrajnog arhiva igara Igralište želi provjeriti mogu li se ostvariti nove veze i načini komunikacije na temelju iskustava o igrama koja svi posjedujemo i dijelimo. Uz sve ovo, kolektiv Artuditu će cijelog dana oslikavati zapadnu fasadu Jedinstva.  Pridružite nam se na zabavi - aktivno ili pasivno, s namjerom da usvojite nova znanja ili pak tek uz nadu da jednostavno malo predahnete!  Jedinstvenu vrtnu zabavu priredili su: Corners, Pogon, Klub Močvara, Cirkorama, Centar Skupovi, Močvarni Laboratorij i Re.Cycles bicikli. Facebook event DETALJAN PROGRAM JEDINSTVENE VRTNE ZABAVE: Pogon - Zagrebački centar za nezavisnu kulturu i mlade i Klub Močvara pozivaju vas na jedinstveni koncert:  Jimmy Stanić 20 sati, Jedinstvo, dvorište Neponovljiva legenda hrvatske glazbene scene razgalit će nas svojim šlagerima.  Močvarni Laboratorij vas poziva na leteće uzbuđenje: Zmajarska radionica 11 sati, Jedinstvo, dvorište Naučite trikove izrade zmajeva u kućnoj radinosti, a svoje prve uratke, uz malo vjetra, možete odmah isprobati na Savskom nasipu. Prijave putem maila na radionice@upogoni.org.  Cirkorama donosi dnevnu dozu trikova, akrobatike i komedije: Cirkuskabaret 13 sati, Jedinstvo, dvorište Polusatni kolaž cabaret cirkuskog karaktera za sve uzraste! Nakon predstave djeca će moći isprobati cirkuske rekvizite uz vrsne voditelje iz Cirkorame. Centar Skupovi predstavlja: Projekcije filmova o Trnju 16-20 sati, Jedinstvo, velika dvorana Sklonite se od popodnevne vrućine u mrak Velike dvorane Jedinstva i pogledajte zanimljivu filmsku građu koja za temu ima naš kvart Trnje. Za sve Trnjane kao i za filmofile, arhitekte, urbaniste, te za sve zainteresirane bit će prikazano sedam filmova iz mini ciklusa filmova o Trnju. Filmove eminentnih autora različitih generacija i poetika odabrao je Željko Scotti: Koraci grada, r: Branko Majer ,1957. godina u trajanju od 12 minuta, Zagrebačke paralele, r: Branko Majer 1962. godina u trajanju od 12 minuta, Radnici uče, r: Rudolf Sremec 1962. godina u trajanju od 11 minuta, Kašinska 6, r: Zorana Tadića 1981. godina u trajanju od 9 minuta, Hotel umirovljenika Trnje,  r. Dražen Piškorić 1973. u trajanju od 5 minuta, Nezaposlena žena s djecom, r. Krsto Papić 1986. u trajanju od 13 minuta, Dimana, r. Saša Vojković 1978. u trajanju od 22 minute.  Močvarni Laboratorij & Re.Cycles bicikli vas pozivaju: Radionica održavanja bicikla 17 sati, Jedinstvo, dvorište Ne želite više slušati škripanje, cviljenje a idu vam na živce i razni neugodni zvuci koje proizvodi vaš ljubimac na dva kotača? Ovo je prava radionica da naučite kako svoj bicikl dovesti u top formu! CORNERS TRNJE | Pogon Jedinstvo | Radionice: 23.5. – 1.6.2017 | Završno predstavljanje radova: 3.6.2017. od 17 sati)  CORNERS je platforma za umjetnike i publiku koju oblikuju i pokreću kulturne organizacije na rubovima Europe. Corners stvara mogućnosti za suradnju umjetnika i istraživača na međunarodnim i multidisciplinarnim umjetničkim projektima. Posvećen je istraživanju rubnih dijelova Europe, prostora koji se nalaze izvan kulturnih, političkih i društvenih centara, te kroz radove umjetnika nastoji povezati udaljene sredine i gradove prikupljajući njihove priče i prenoseći ih s jednog mjesta na drugo. Priče koje su umjetnici čuli obilazeći zakutke Europe pretočene su u umjetničke radove koji se predstavljaju na istim mjestima koja su ih inspirirala, ili pak na novima. U svibnju i lipnju 2016. Corners umjetnici posjetili su Trnje, a sada se vraćaju u Zagreb kako bi predstavili dva zanimljiva umjetnička rada! Igralište (Playground) Zbirka igara [radionica: 23.5. – 1.6.2017., 17-19 sati, Pogon Jedinstvo] [predstavljanje zbirke igara: 03.06.2017., 17:00, Pogon Jedinstvo i Savski nasip ] Autori: Miha Horvat (SI), Riccardo Spagnulo (IT), Gianfranco Mirizzi (HR), Simon Farid (GB) Koproducenti: Zavod Exodos Ljubljana, Drugo more (Rijeka), Teatro Pubblico Pugliese (Bari), ISIS Arts (Newcastle upon Tyn).  Osim prilike da na Trnju nauče neke nove lokalne igre, umjetnici će zainteresiranima prenijeti svoja znanja o igrama koje su naučili igrati na drugim mjestima u Europi i pozvati ih da im pomognu u osmišljavanju novih hibridnih igara. Kroz izradu beskrajnog arhiva igara “Igralište” želi provjeriti mogu li se ostvariti nove veze i načini komunikacije na temelju iskustava o igrama koja svi posjedujemo i dijelimo. Galerija kućica za ptice (Birdhouse Gallery) Radionica za djecu u kojoj se grade male galerije u obliku kućica za ptice [radionica: radionica: 24.5. – 1.6.2017., 17-19 sati, Pogon Jedinstvo] [izložba Galerija kućica za ptice: 03.06.2017., 18:00, Pogon Jedinstvo i Savski nasip] Autori: Nedyalko Delchev (BG), Maciej Salamon (PL) Koproducenti: Intercult (Stockholm) i Instytut Kultury Miejskiej (Gdańsk) Galerija kućica za ptice je radionica koja potiče mlade da razmišljaju samostalno i otvoreno te da istovremeno razvijaju kreativnost i umjetničke sklonosti. Cilj radionice je potaknuti dječju maštu, razvijati njihove kreativne ideje i omogućiti im da unaprijede svoje umjetničke vještine. Autori rada putuju Europom, izrađuju galerije kućica za ptice s djecom iz raznih krajeva te tako stvaraju mrežu malih galerija po cijelom kontinentu. Umjesto da unajmljuju izložbeni prostor – grade ga sami!