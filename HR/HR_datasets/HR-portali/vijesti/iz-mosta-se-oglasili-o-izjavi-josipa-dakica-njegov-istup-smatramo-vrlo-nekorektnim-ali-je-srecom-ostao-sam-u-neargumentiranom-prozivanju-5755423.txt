Most je u nedjelju priopćio kako istup Josipa Đakića, u kojem je imenovanja na dužnosti u Ministarstvu uprave nazvao podlim potezom ministra Kovačića, smatra vrlo nekorektnim s obzirom da je to bila zajednička odluka dva partnera u Vladi te da im drago da je premijer Plenković odmah reagirao i podržao odluku ministra Kovačića ali i ostatka Vlade. "Podsjećamo, međuresornim dogovorom unutar Vlade, između ministara uprave Ivana Kovačića i ministra branitelja Tomislava Medveda, uz odobrenje premijera Andreja Plenkovića, Vesna Nađ premještena je sporazumno nakon isteka 'prava 6 plus 6' na mjesto u skladu s njenim kvalifikacijama i to u sklopu Ministarstva uprave, dok je Višnja Tafra imenovana glavnom tajnicom Ministarstva uprave nakon provedenog javnog natječaja", navodi Most u priopćenju. Ocjenjuje kako je stoga opravdan zahtjev ministra Kovačića za isprikom Đakića. "Srećom, gospodin Đakić ostao je sam u neargumentiranom prozivanju. Nadamo se da će iz ovog primjera nekorektnog ponašanja uvidjeti koliku odgovornost za Vladu RH snosi i on sam kao član parlamentarne većine", poručio je Most. Navodi se da je Most "uvijek bio korektan partner koji se držao postignutog dogovora". "Jeftina politikanstva pojedinih osoba pred lokalne izbore nisu nešto što može poljuljati stabilnost ove Vlade. Ali isto tako očekujemo od svakog saborskog zastupnika vladajuće većine u Saboru osjećaj odgovornosti prema državi, korektnost i etičnost u postupanju, pa i u odnosu prema službenicima koji možda ne pripadaju njihovom političkom uvjerenju", naveo je Most. Ističe da Hrvatska "nema vremena za ovakvu vrstu politike". "Moramo još jače i aktivnije raditi na rješavanju problema, jačanju gospodarstva, dizanju standarda građana, otvaranju prema investitorima te ključnim reformama za održivi razvoj naše domovine", stoji na kraju priopćenja.