Proveli smo savršen vikend, uživali uz predivan kamin, spavali na izuzetno udobnom, velikom krevetu s pogledom na Istru, plivali u bazenu s pogledom od 270 stupnjeva. Uživao sam svaki trenutak boravka u vili i oko nje. To je jedno od najboljih mjesta koje sam ikad vidio. Lokacija i pogled oduzimaju dah. Jedini je problem što nismo mogli ostati dulje..., ostavio je zadovoljni gost Zdenko svoje dojmove na stranici kuće za odmor Villa Vista u istarskom selu Zamask. Dizajnirao Boris Ružić Raskošna vila za šestero od 250 četvornih metara, s bazenom od 60 kvadrata i parkiralištem za četiri automobila, dotjerana do zadnjeg detalja, odnedavno je u ponudi istarskog turizma, a spomenuti gospodin Zdenko jedan je od prvih gostiju. Kuća zasigurno pripada među najljepše od onog što u tom segmentu nudi domaći turizam, a to i ne čudi jer interijer potpisuje dizajner poznat po kreativnosti, Boris Ružić. Vila u istarskom seocetu središnje Istre, nedaleko od Pazina, nije njegov prvi uradak, a javnost ga je upoznala i kao organizatora bajkovitih evenata. Jedan od njih je, recimo, vjenčanje Severine i Igora. No Villu Vistu od svih kuća za odmor u našem turizmu izdvaja i ime vlasnika, i samog poznatog po perfekcionističkom pristupu onome čega se prihvati. A turizma se prvi ministar turizma u vladi Zorana Milanovića Veljko Ostojić prihvatio davno. Vodio je velike turističke firme, od 1995. do 2000. bio je direktor Turističke zajednice Istarske županije, u vladi Ivice Račana kratko je obnašao funkciju zamjenika ministrice turizma Pave Župan Rusković (dok IDS nije napustio Vladu), nakon ostavke u Milanovićevoj vladi zbog afere sa zemljištem u Balama vodio je Karismu Hotels Adriatic (zajednička tvrtka Karisma Resort Internationala iz Meksika, Agrokora i TUI Travela), a trenutačno je direktor Agrolagune. Ne odustaje od turizma Od odlaska iz Milanovićeve vlade Ostojića gotovo da i nema u medijima. Odbio je, recimo, komentirati i činjenicu da je USKOK odbacio prijavu podnesenu protiv njega zbog navodnog korištenja povlaštenih informacija u slučaju Bale, koja ga je stajala ministarske pozicije. Nije se odazvao ni na naš posljednji poziv, no i same fotografije njegove Ville Viste mnogo govore. Svi koji poznaju Veljka Ostojića znaju da je bilo teško očekivati da će dići ruke od turizma. Štoviše, turistička branša računala je, kad je on preuzimao Ministarstvo turizma, da je vjerojatno dobila najboljeg ministra ikad. Kvaliteta u turizmu bila mu je jedan od postulata, što se, uostalom, vidi i na Villi Visti. Gosti to, očito, već vrednuju – posljednji tjedan lipnja te veći dio srpnja i kolovoza već su rezervirani unatoč tome što se cijena boravka u špici penje na 5530 eura za tjedan boravka.   