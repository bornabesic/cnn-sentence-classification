Ministarstvo znanosti i obrazovanja izražava žaljenje što Ivan Đikić napušta znanstveni rad u Hrvatskoj i smatra da nije bilo razloga za odustajanje od angažmana, navodi se u priopćenju objavljenom na mrežnoj stranici Ministarstva nakon što je prof. Đikić objavio da je zbog odnosa prema njemu napustio mjesto profesora na Sveučilištu u Splitu. "Ministarstvo znanosti i obrazovanja izražava žaljenje što gospodin Đikić napušta znanstveni rad u Hrvatskoj. Smatramo da nije bilo razloga za odustajanje od angažmana i želimo da i dalje nastavi davati doprinos razvoju Republike Hrvatske. S ponosom ističemo da Sveučilište u Splitu bilježi značajan porast uspješnosti na svjetskim listama. Gubitak predstavlja svaki odlazak i odustajanje bilo kojeg člana akademske zajednice od angažmana na zajedničkom cilju prosperiteta države. Međutim, Ministarstvo znanosti i obrazovanja ne može utjecati na akademsko pravo svakoga člana akademske zajednice, kako u zemlji tako i u inozemstvu, da samostalno odlučuje o svom znanstvenom angažmanu," stoji u priopćenju Ministarstva znanosti i obrazovanja. Ivan Đikić objavio je u ponedjeljak da je nakon 15 godina profesorskog rada na Medicinskom fakultetu Sveučilišta u Splitu napustio to mjesto i zatvorio Laboratorij za istraživanje tumora te da će svoje znanstvene projekte razvijati u inozemstvu. Objasnio je da je ta odluka izravna posljedica, kako ističe, lažne optužbe rektora Šimuna Anđelinovića da se radeći na Medicinskom fakultetu toga sveučilišta Đikić nalazi u sukobu interesa, te, unatoč ranijim izjavama, izostanka potvrde dekana kako to nije slučaj.  Naveo je da ga je na znanstveni odlazak iz Hrvatske dodatno potaknuo premijer Plenković, koji ga je "javno i nekorektno napao u Saboru". Dodao je i kako je zbog polemika u kojima je nastojao dokazati plagijatorstvo i autoplagijatorstvo u radovima ministra znanosti i obrazovanja Pave Barišića izložen napadima te se osjeća nesigurnim. >> Đikić: Napuštam Hrvatsku kao znanstvenik. Nastavit ću borbu protiv plagiranja! >> Barišić o odlasku Đikića iz Hrvatske: Meni je svakako žao. Prinos svakog znanstvenika je vrijedan 