Foto: FAH UKUPNA vrijednost pokrenutih i najavljenih međunarodnih arbitražnih sporova koje su inozemni investitori pokrenuli protiv Bosne i Hercegovine i njenih institucija iznosi više od 800 milijuna eura, podatci su iz informacije koju je Pravobraniteljstvo BiH pripremilo radi razmatranja pred Zastupničkim domom BiH.   Zahtjev Hrvatske elektroprivrede (HEP) Bosni i Hercegovini za izmirenje dugova na temelju njenih ulaganja u izgradnju termoelektrane Gacko u istočnoj Hercegovini nije ni prvi niti jedini takve vrste s kojim se suočavaju u BiH, a ukupna potraživanja inozemnih investitora prema toj zemlji koji smatraju da su oštećeni spornim poslovnim aranžmanima iznose više od 800 milijuna eura, objavile su u četvrtak banjalučke "Nezavisne novine".   HEP je od BiH odnosno Republike Srpske zatražio mirno rješenje spora zbog povrede stečenih prava u vezi prijeratnih ulaganja u termoelektranu (TE) Gacko, a s obzirom da je ta tvrtka 1980-ih godina u postrojenja rudnika i tu termoelektranu investirala oko 100 milijuna eura.  "Ako se u sljedećih šest mjeseci ne postigne dogovor između HEP-a, kao investitora u BiH, i države BiH, tada HEP ima pravo pokretanja postupka pri Međunarodnom centru za rješavanje ulagačkih sporova (ICSID)", potvrdili su prije nekoliko dana iz HEP-a. Arbitraža i sa slovenske strane  Međunarodnu arbitražu je prije nekoliko godina već pokrenulo Elektrogospodarstvo Slovenije, a zbog prijeratnih ulaganja u gradnju TE Ugljevik, u istočnoj Bosni, u iznosu od čak 695 milijuna eura.   Po podatcima iz informacije koju je pripremilo Pravobraniteljstvo BiH, ukupna vrijednost pokrenutih i najavljenih arbitražnih sporova protiv BiH iznosi 1,66 milijardi konvertibilnih maraka odnosno oko 848 milijuna eura.   Dva su spora već pokrenule slovenske tvrtke pred Međunarodnim centrom za rješavanje investicijskih sporova (ICSID) u Washingtonu.  Tako je zbog ulaganja u TE Ugljevik 2014. godine arbitražu pred ICSID-om pokrenulo Elektrogospodarstvo Slovenije - Razvoj in inženjering. Za BiH je dodatna otegotna okolnost u tom sporu što vlasti na razini države i entiteta Republika Srpska ne mogu postići dogovor tko će od njih uplatiti predujam od 150 tisuća američkih dolara što je preduvjet za nastavak arbitražnog postupka. Arbitraža Viaducta  Pred ICSID-om je arbitražu pokrenula i tvrtka Viaduct iz Portoroža. Ta je tvrtka trebala graditi dvije hidroelektrane na Vrbasu, no iz Elektroprivrede Republike Srpske iznenada su im odlučili otkazati već dogovoreni aranžman pa slovenska tvrtka traži odštetu od oko 52 milijuna eura.  Treći arbitražni postupak protiv BiH se vodi pred Stalnim arbitražnim sudom u Den Haagu a pokrenula ga je građevinska tvrtka Strabag, koja od BiH želi naplati odštetu u vrijednosti od oko 640 tisuća eura zbog raskida ugovora za gradnju mosta preko Save kod Svilaja.  Strabag je zbog toga odštetu tražio i od Hrvatske, koja je to prihvatila i isplatila austrijskoj tvrtki oko 530 tisuća eura, a sve zbog činjenice da nije na vrijeme dovršena projekta dokumentacija za gradnju mosta pa Strabag nije ni mogao početi radove u predviđenom roku. Očekuju se presude  Banjalučke "Nezavisne novosti" prenose izjavu zamjenika javnog pravobranitelja BiH Mlađana Mandića kako je optimist da bi njegova zemlja mogla dobiti spor sa slovenskom elektroprivredom te pretpostavlja kako će odluka o tome biti donesena u listopadu, a godinu nakon toga očekuje se i pravorijek u sporovima s Viaductom i Strabagom za koje, pak, drži kako bi trebali biti riješeni u korist tužitelja odnosno na štetu BiH.  Komentirajući zahtjev HEP-a za odštetu odnosno međusobno poravnanje, Mandić je pojasnio kako sada postoji prilika da se u razdoblju od tri mjeseca postigne međusobni dogovor s vlastima Republike Srpske o načinu rješenja tog spora no osobno to ne preporuča.  "Držim da bi to trebalo ići na arbitražu jer te investicije ne potpadaju pod ugovor koji je sačinila BiH sa Slovenijom i Hrvatskom, a investicije su realizirane dok niti jedna država nije bila formirana i dok su još bile federalne jedinice (u sastavu bivše SFRJ)", kazao je Mandić.  Pojasnio je kako je takva argumentacija razlog zbog kojega vjeruje da će BiH dobiti arbitražni spor sa Slovencima oko ulaganja u termoelektranu Ugljevik.