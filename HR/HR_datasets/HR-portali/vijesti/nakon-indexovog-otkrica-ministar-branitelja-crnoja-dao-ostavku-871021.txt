Foto: FAH, Index, video: HRT NAKON što je Index otkrio da novi ministar branitelja ima prijavljenu lažnu adresu prebivališta, ministar branitelja Mijo Crnoja dao je ostavku. "Protekla su dva dana u kojima smo razglabali i sve sam dokumente dao pravnim ekspertima koji su zaključili da nema krivice. Podnio sam ostavku jer ne želim nanositi štetu Vladi i premijeru. Nema nikakve krivice koju mi vi stavljate na teret. Pozdravljam sve hrvatske branitelje", kazao je Crnoja novinarima pred Banskim dvorima. Crnoja nije želio odgovarati na pitanja.   Dok su se slijevale reakcije na prvu ministarsku ostavku u Vladi Tihomira Oreškovića, Crnoja, Jurčević i Herman Vukušić otišli su do restorana Apetitlih pokraj zagrebačkog Kvatrića, gdje ih je već čekala zapakirana hrana. Zamolili su samo da se na trenutak upali televizija kako bi vidjeli nešto o Crnoji, na što je cijeli restoran utihnuo od neugode, javlja Indexov reporter s terena. > Orešković nakon ostavke Crnoje: Ovo mi je prevažan resor u Vladi, naći ćemo dobrog čovjeka > MOST o ostavci Crnoje: Nema kaznene, ali ima političke i moralne odgovornosti Presudile mu afere Crnoja se već u prvom tjednu na dužnosti suočio s nizom afera. Kako je otkrio Index, Crnoja je već godinama prijavljen u Samoboru na adresi na kojoj nema ništa osim straćare, a cijelo to vrijeme živi u Podsusedu. Također je otkriveno da je Crnoja zbog nasilja ležao u Remetincu, odnosno da je nokautirao vozača autobusa koji mu je isporučio paket, ali i da godinama maltertira susjedu koja je invalid. Index je također otkrio da je Crnoja od Ministarstva obitelji, branitelja i međugeneracijske solidarnosti u veljači 2009. godine dobio strogo namjenski kredit za stambeno zbrinjavanje u iznosu od 56 tisuća eura, za izgradnju kuće u Gradni, iako je godinu dana prije imao rješenje o nasljedstvu stana u Podsusedu u kojem i danas živi, a taj zagrebački stan danas se nalazi u njegovom vlasništvu.