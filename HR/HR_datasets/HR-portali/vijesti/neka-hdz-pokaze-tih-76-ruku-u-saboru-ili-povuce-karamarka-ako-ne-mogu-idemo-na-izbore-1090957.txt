Potpredsjednik Vlade i čelnik Mosta Božo Petrov poručio je danas da Most neće sudjelovati ni u kakvim političkim trgovinama i tezgarenju pa zatražio od HDZ-a da, ili pokaže kojih to 76 zastupnika imaju za novu vladajuću većinu ili predlože novog potpredsjednika Vlade umjesto Tomislava Karamarka. - Podsjećam da je cijela situacija nastala zbog političke odgovornosti samo jedne osobe, niti gospodin Orešković niti ja nismo odgovorni za ovu situaciju, dapače, mi smo dali priliku HDZ-u više puta da se stabilizira, pa čak otrpjeli i šamare u kojima se cijelo vrijeme spominje famozno preslagivanje. Ja sam osobno nudio svoju glavu i sad više uopće ne znam zašto, na pladnju i jučer i prekjučer, ima pet-šest dana, sve se to odbilo. Ono što je žalosno, za mene ovo nije HDZ, ovo je za mene samo skup pojedinaca koji su stavili osobni interes bilo kakvog državnog interesa. Mislim da je stvarno dosta, vrijeme je da se prekine ova sapunica, po meni HDZ sada ima samo dvije normalne opcije – prva je da konačno postroje tih 76 saborskih zastupnika koji su navodno rezultat njihovog danonoćnog preslagivanja zadnjih par dana ili da ponude prvog potpredsjednika Vlade kao prijedlog da ova Vlada nastavi normalno funkcionirati. Pa ako nisu u stanju napraviti niti prvi niti drugo, onda mislim da je vrijeme da se raspišu novi izbori i da se preda sudbina u ruke hrvatskih građana – kaže Petrov. Kaže da više nema s kime niti o bilo čemu razgovarati. - Ja sam rekao da ovo nije HDZ, nego skup pojedinaca koji su privatizirali i HDZ i sve su podredili smo svom interesu. Jer cijela ova situacija nastala je samo zbog jedne afere, ona zbog koje prozivamo cijelo vrijeme za političku neodgovornost gospodina Karamarka. I od tud je sve krenulo, i onda kao trebamo razgovarati. Ja ne znam što se više treba ponuditi, dakle, ni kriv ni dužan izašao sam i javno rekao da sam se spreman povući i nudilo se cijelo vrijeme i ni to nisu bili spremni, cijelo vrijeme idu nekakve licitacije, mi bismo ovo, mi bismo ovako, nema više licitacija. Oni konačno moraju prestati sa sapunicom, oni su ti odgovorni, neka izdvoje definirati, ili će postrojiti 76 saborskih zastupnika ili će dati prijedlog prvog potpredsjednika Vlade ili ćemo ići na izbore – tvrdi Petrov. Nada se da će HDZ konačno okončati krizu jer Hrvatska nema vremena. - To je moja želja, i ako je moguće, neka se to obavi iduća 24 sata, ako im treba 48 ili 72 sata, koliko god, neka ili pozovu i pokažu tih 76 ako ih imaju, a imaju navodno, ili povuku opoziv Oreškovića i predaju prijedlog novog potpredsjednika Vlade – poručio je Petrov. Sada će, nastavlja, tražiti razlog zašto bi on trebao podnijeti ostavku, jer, dodaje, nije ništa napravio. 12 saborskih zastupnika nije se htjelo prodati i neće se prodati. Mi smo svi jedan uz drugoga apsolutno svi Božo Petrov - U trenutku kada sam im to nudio nisam uopće imao razlog niti osjećao krivicu i bio spreman preuzeti i krivnju koja bi se dogodila s time, oni su i nakon toga izlazili "mi ćemo se preslagivati, nama ne treba Most", i kad im se ti i ponudi jučer oni danas opet iziđu s informacijom "mi imamo 76". Za koga ću izići? - zanima Petrova. Iako HDZ-ovci opet cijeli dan relativiziraju pojam Mosta, odnosno postavljaju pitanje ima li Most svih 12 zastupnika, Petrov se i na to osvrnuo. - Meni su smiješne sve informacije, oni bi se trebali naučiti iz iskustva gospodina Milanovića da Most nije na prodaju i ako se išta pokazalo nakon 25 godina, onda je trenutak nakon izbora gdje 12 saborskih zastupnika nije se htjelo prodati i neće se prodati. Mi smo svi jedan uz drugoga apsolutno svi – kaže Petrov. Izaziva, dodaje, HDZ-ovce neka se postroje u Saboru i dokažu da ne blefiraju. - Ako oni govore cijelo vrijeme da imaju Mostovci koji će za njih potpisati, pa evo neka se pokažu konačno jer ja sam sa svojim Mostovcima sinoć i bio i družio se i znam kako dišemo i za mene tu nema upitnika, mi smo spremni poginuti jedan za drugoga, a ne predati se nekome, a pogotovo ne u interesu pojedinca – uvjerava Petrov. Zaključuje kako se nada da će prevladati razum i odgovornost svih ostalih članova HDZ-a i drugih članova Domoljubne koalicije te da će konačno dati priliku Vladi jer ovu Vladu se, smatra, očiti ruši od samoga početka, a njemu nije jasno zbog čega. - Gospodin Orešković radi u Vladi, a ja vjerujem da ćete čuti i njegov odgovor uskoro. Ali iskreno i ne mislim zbog čega bi se gospodin Orešković na sve ovo trebao obazirati jer u ova 24 sata izišla je tolika šuma informacija, različitih spinova od toga što se nudi i kako se nudi, izlazi sto imena premijera, mislim da to nije čak ni razina predsjednika Vlade da se o tome očituje. To postalo je toliko smiješno – zaključio je Petrov. >> Čačić: Svi u Saboru razgovaraju o preslagivanju Vlade. Svi razgovaraju sa svima, laže tko vam kaže drugačije 