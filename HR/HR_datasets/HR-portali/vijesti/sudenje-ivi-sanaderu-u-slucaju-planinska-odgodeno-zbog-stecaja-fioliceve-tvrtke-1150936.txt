Zbog stečaja mesne industrije Fiolić na zagrebačkom Županijskom sudu ponovno je odgođeno suđenje u slučaju Planinska u kojem je bivši premijer Ivo Sanader optužen da je primio 17 milijuna kuna mita nakon što je država od Stjepana Fiolića kupila poslovnu zgradu u Planinskoj ulici. Riječ je o slučaju u kojem je presuda trebala biti donesena još u travnju, ali je njena objava odgođena zbog provođenja dodatnog vještačenja. Kako je u međuvremenu jedna članica sudskog vijeća otišla u mirovinu, u tom je postupku promijenjeno i sudsko vijeće. Sutkinja Jasna Smiljanić u ponedjeljak je zadala trodnevni rok u kojem stečajna upraviteljica tvrtke Fiolić sudu treba dostaviti punomoć za zastupanje. Sanadera u slučaju Planinska Uskok tereti da je primio 17 milijuna kuna 'provizije' nakon što je Ministarstvo regionalnog razvoja 2009. kupilo zgradu od tvrtke bivšeg HDZ-ova saborskog zastupnika i vlasnika mesnica Stjepana Fiolića. Na optuženičkoj klupi je i Mladen Mlinarević, čija je tvrtka navodno preuveličala vrijednost zgrade u Planinskoj ulici prije nego što ju je od Fiolića kupilo ministarstvo na čijem je čelu bio Petar Čobanković. On je još na početku postupka priznao sudjelovanje u korupciji, nakon čega je osuđen na društveno koristan rad. >> Svjedokinja: Za pet milijuna kuna plaćenih Fimi mediji mogao se snimiti srednji igrani film >> Petra Sanader otkrila zašto je opet promijenila imidž