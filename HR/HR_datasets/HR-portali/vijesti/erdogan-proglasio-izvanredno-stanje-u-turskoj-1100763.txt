Turski predsjednik Recep Tayyip Erdogan proglasio je tromjesečno izvanredno stanje nakon što je prošlog petka došlo do neuspjelog državnog udara. Erdogan je vijest objavio nakon sastanka kabineta u Ankari. - Izvanredno stanje je potrebno kako bi se uklonila prijetnja što je prije moguće - izjavio je Erdogan nakon sastanka, javlja BBC. Dodao je kako će to "ojačati vrijednosti demokracije, vladavine prava i slobode". Erdogan je one koji su poginuli boreći se za vrijeme državnog udara prozvao "mučenicima" te je izjavio da narod nikada ne bi trebao zaboraviti "hrabrost i žrtvu" onih koji su izgubili svoje živote". Proglašenje izvanrednog stanja omogućit će predsjedniku i Vladu da bez parlamenta uvode nove zakone i ograničavaju prava i slobode kada to smatraju potrebnim, piše Reuters.  Erdogan je u obraćanju javnosti koje je prenosila televizija kazao da će guverneri regija dobiti više ovlasti. - Europa nema pravo kritizirati ovu odluku - kazao je Erdogan i poručio drugim državama da se ne miješaju u unutarnja pitanja Turske jer ona sama ima pravo odrediti svoju sudbinu. >> Turska zabranila sveučilišnim nastavnicima misije u inozemstvu 