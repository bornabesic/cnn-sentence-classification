Unutarnja kontrola MUP-a zaključila je da je većina onog što je pokojni policajac Dino Molnar napisao u svojoj prijavi, u kojoj opisuje korupciju u svojoj Policijskoj postaji Mursko Središće i Policijskoj upravi međimurskoj, neutemeljeno. Tako su se potvrdile informacije koje su iz policijskih krugova došle do Večernjeg lista još prošlog tjedna, kad nadzor Unutarnje kontrole nije bio gotov, da će se Molnarova prijava odbaciti. Isto tako iz više izvora rečeno nam je kako su neki od prozvanih čelnika PU međimurske govorili još prošlog tjedna da će se Molnarova smrt prikazati samoubojstvom zbog ljubavnih problema, a ne zbog problema na poslu i mobinga, o čemu je pokojni policajac detaljno pisao u svojoj prijavi na 19 stranica. S obzirom na to da Molnar nije imao problema s djevojkama, moralo se odustati od tog spina pa su smislili novi – financijski problemi. I jučer su se po međimurskim portalima zaista pojavile takve tvrdnje. Pozivajući se na policijske izvore, neki su mediji tako Molnarovo samoubojstvo objasnili prevelikim kreditnim zaduženjem te da se ne zna na što je trošio novac. No Molnar je bio samac, živio je u roditeljskoj kući i nije imao većih životnih troškova. U priopćenju koje je MUP poslao u vezi s nadzora Unutarnje kontrole posebno je istaknuto i da Molnar nije bio ometan u napredovanju. Pa tako tvrde da nije dobio suglasnost za nastavak školovanja jer nije bilo potrebe službe za visokom stručnom spremom. Dino Molnar je u svojoj prijavi detaljno opisao i slučaj svog napredovanja. Tako piše da je od načelnika Policijske postaje Mursko Središće Miljenka Vrbaneca tražio suglasnost za nastavak školovanja koji mu je tvrdio da mu je dao tu suglasnost, no u kadrovskoj službi su mu rekli da nije. “Išao sam pitati načelnika, isti mi je rekao u lice da je potpisao suglasnost”, napisao je Molnar. Navodi i da su petorica njegovih kolega dobili priliku za pristup prijamnom ispitu za nastavak školovanja, a da je on i jedan kolega nisu dobili. Molnar piše i da mu je pismeno odgovoreno kako njegova postaja nema potrebe za većom stručnom spremom te konstatira da su dvojica kolega koji su dobili suglasnost iz PP Štrigova, koja je također postaja treće kategorije. Zaključuje da je sve to tragikomično. “Tu se vidi da sam očito nekome smetao, nisu mi dali ni šansu da pristupim prijamnom ispitu i naravno da nema dobrih argumenata zbog čega nisam dobio suglasnost. Kome sam to stao na žulj? Želim da se istraži tko je zloporabio svoj položaj i ovlast”, piše Molnar. >> Stegovni postupak protiv trojice policajaca po prijavi Dine Molnara >> Posljednje riječi Dine Molnara bile su: Bok, čujemo se DORH još nije završio svoju istragu Nalaz Unutarnje kontrole MUP-a prihvatio je samo manji dio pritužbi pokojnog Dine Molnara, i to koje se odnosi na propuste u primjeni metodologije rada, naveli su u MUP-u, a da nisu otkrili o čemu se točno radi. Samo su priopćili da će temeljem izvješća Unutarnje kontrole protiv nekoliko policijskih službenika pokrenuti disciplinski postupak. No istraga o slučaju Molnar još nije okončana. Sad je na redu Državno odvjetništvo koje će odlučiti hoće li istraga biti nastavljena ili obustavljena.