Saborski Odbor za Ustav postigao je konsenzus u vezi s pločom HOS-a u Jasenovcu, na kojoj se nalazi grb udruge s ustaškim pozdravom 'Za dom spremni', piše HRT. Odbor je jednoglasno donio odluku prema kojoj se ploča s takvim pozdravom u Jasenovcu treba ukloniti, kazao je za HRT SDP-ovac Peđa Grbin.  - Odbor je donio zaključak da se ovakve stvari u posebnim mjestima ne poduzimaju, te pozvao nadležna tijela da takva obilježja ukloni. Moraju se honorirati sve žrtve, ali se pri tome ne smije vrijeđati druge - rekao je Peđa Grbin. Odbor je također pozvao na stvaranje institucionalnog okvira koji će dodatno pojasniti koji su to simboli totalitarizma u Hrvatskoj nedopušteni.  - Zakon iz 1997. je omogućio postavljanje ploče s pozdravom 'Za dom spremni', ali je Ustavni sud dvjema odlukama osudio takav pozdrav. Možda bi bilo malo samodopadno ako kažem da ovime završavamo s podjelama u hrvatskom društvu, ali ovom odlukom ukazujemo na smjer u kojem bi politika morala ići - dodao je Grbin. Na pitanje hoće li se sporna ploča u Jasenovcu doista i maknuti Grbin je odgovorio:  - Odbor nije nadležan da uzme šrafciger i ukloni ploču, ali nakon odluka Ustavnog suda institucije bi trebale tu ploču ukloniti i postaviti ploču žrtvama Domovinskog rata koja neće vrijeđati druge žrtve - zaključio je. Odbor za Ustav o ovome je pitanju i danas raspravljao na zatvorenoj sjednici. Jučer je sjednica prekinuta nakon dvoipolsatne rasprave, a konsenzusa nije bilo ni nakon njezina nastavka iza zatvorenih vrata pa je dogovoreno da se nastavi danas.