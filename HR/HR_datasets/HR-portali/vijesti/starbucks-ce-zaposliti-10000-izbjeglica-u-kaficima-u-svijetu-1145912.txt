Američki lanac kafića Starbucks zaposlit će 10.000 izbjeglica širom svijeta tijekom sljedećih pet godina, kao odgovor na protuimigracijski ukaz američkog predsjednika Donalda Trumpa. "Danas vam se obraćam s velikom nelagodom, velikim srcem i čvrstim obećanjem", piše online glavni direktor Starbucksa Howard Schultz. "Živimo u trenutku u kojem je obećanje o američkom snu stavljeno u pitanje", kaže on. Schultz, blizak demokratima, kaže da je Starbucks u kontaktu sa svojim zaposlenicima koji su pogođeni predsjedničkim dekretom o uvođenju strogih restrikcija u smislu pristupa američkom teritoriju. Starbucks želi zaposliti osobe koje bježe od ratova, progona i diskriminacije u 75 zemalja u kojima je prisutan, kroz sljedećih pet godina. Schultz, jedan od rijetkih američkih direktora velikih kompanija koji se miješa u politiku, također se osvrnuo i na Trumpovu odluku o gradnji zida prema Meksiku. "Gradimo mostove a ne zidove s Meksikom", kazao je, dodajući da će Starbucks nastaviti ulagati u Meksiko gdje ima 600 kafića i 7000 zaposlenih. 