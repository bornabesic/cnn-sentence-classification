- Bili smo na plaži u Grebaštici. Na obali smo spazili čudnu ribu. Još je bila živa. Kreštala je kao vrana, ispričao je za 24 sata Igor Mikac (39) iz Virovitice. On i supruga Tatjana na plaži su prije nekoliko dana pronašli duguljastu ribu koju je bacio ribar. Iznenađeni ribom koju su našli u Grebaštici kraj Šibenika, fotografirali su je, spremili u zamrzivač i počeli se raspitivati o kakvoj se vrsti radi. Odgovor im je dao dr. Branko Dragičević sa splitskog Instituta za oceanografiju i ribarstvo. - Radi se o srebrnoprugoj napuhači. Ona je indijsko-pacifička vrsta koja je u Sredozemno more počela dolaziti iz Crvenog mora kad je 1869. godine prokopan Sueski kanal. Sreća da je supružnici nisu pojeli jer otrov ove ribe, tetradotoksin, može paralizirati živčani sustav i izazvati gušenje i smrt. Kažu da je taj otrov čak 1250 puta jači od cijanida i jedan gram može ubiti 30 ljudi. Napuhaču su prvi put u Hrvatskoj ulovili 2012. kod Dubrovnika, a prošle godine ponovno se zaplela u mrežu kod Tribunja. - Radi se o vrlo invazivnoj vrsti koja može imati utjecaja na jadranski ekosustav i zato nam je važna svaka dojava o njezinu kretanju. Za sada je, međutim, najvažnije upozoriti ljude na njenu otrovnost, upozorio je dr. Dragičević. >>Biste li pojeli jednu od najotrovnijih riba na svijetu? Košta 'tek' malo više od 1000 kuna >>Riba pacu napada testise plivača: 'Oni su joj prirodna meta'