Foto: Index, screenshot: Twitter DVA OTMIČARA su zauzela avion Afriqiyah Airwaysa u Libiji te ga preusmjerili na Maltu. Daily Mail piše kako se u avionu nalazi 118 ljudi te kako jedan od otmičara prijeti da će raznijeti avion eksplozivom. Pilot je prisiljen sletjeti na Malti. Prema prvim informacijama, otet je avion Airbus A320. Otmičari još uvijek nisu iznijeli zahtjeve. Tijek situacije: 15:45 Otmičari su se predali policiji, odvedeni su u pritvor. 15:40 U ovom trenutku iz aviona izlaze i posljednji taoci, a s njima i otmičari. 14.55 Malteški premijer je potvrdio kako je u tijeku i oslobađanje članova posade. Ubrzo je dodao kako su svi putnici oslobođeni te kako su u avionu još članovi posade i otmičari. 14.44 U tijeku je oslobađanje još 44 putnika. 14.35 Oslobođeno je ukupno 65 putnika. 14.22 U tijeku je oslobađanje druge grupe putnika od 25 ljudi, potvrdio je premijer Malte. 14.03 Malteški premijer je potvrdio da je prvih 25 putnika oslobođeno. 13.58 Jedan od otmičara je ponovio kako je pobornik Gaddafija te rekao da je spreman osloboditi 111 putnika, ali ne i 7 članova posade, prenosi Al Jazeera. 13.54 Malteški premijer je potvrdio kako su otmičari upravo oslobodili prvu grupu putnika - žene i dijete. 13.40 Malteški premijer Joseph Muscat upravo je završio telefonski razgovor s libijskim premijerom Faezom al-Serrajem. 13.20 "Pilot je kontrolnom tornju u Tripoliju javio kako je avion otet, a onda su oni izgubili svaku vezu s njime. Jako se trudio uvjeriti otmičare da prizemlje avion na zakazanoj destinaciji", rekao je sigurnosni službenik iz Libije za Reuters. 13.04 Premijer Malte Joseph Muscat je potvrdio kako se u avionu nalaze 82 muškarca, 28 žena i jedno dijete, ukupno 111 putnika. 12.57 Predsjednica Malte Marie-Louise Coleiro pozvala je sve građane da "ostanu mirni i prate službene objave o slučaju".  12.50 Jedan od otmičara rekao je da je pristaša Moamera Gadafija, svrgnutog u narodnom ustanku 2013. godine i naknadno ubijenog. Rekao je da je voljan pustiti sve putnike osim posade ako se ispune njegovi zahtjevi, ali još nije poznato koje zahtjeve postavlja.   12.49 Malteška vlada u ovom trenutku održava hitnu sjednicu. 12.40 Zamjenica gradonačelnika Lije na Malti Magda Magri Naudi potvrdila je kako otmičari prijete eksplozivom. "Dvojica ljudi u avionu prijete da će raznijeti zrakoplov", rekla je, prenosi BBC. 12.35 Malta International Airport potvrdio je kako je došlo do "protuzakonitog djelovanja" na aerodromu. 12.33 Odgođeni su letovi na malteškom aerodromu, sigurnosne postrojbe nalaze se u blizini aviona. 12.20 Times of Malta navodi kako su otmičari izjasnili kao "pro-Gaddafi" te kako jedan od dvojice ima i ručnu granatu. 12.10 Šef malteške opozicije Simon Busuttil također je napisao kako ga slučaj jako brine te ponudio svoju "potpunu suradnju vladi" kako bi se "zaštitila sigurnost Malte i putnika". 12.05 Premijer Malte Joseph Muscat na Twitteru je napisao kako je dobio informaciju o mogućoj otmici zrakoplova te kako su operacije spašavanja u pripremi. 12.00 RT piše kako se u avionu nalazi 111 putnika i 7 članova posade. Avion je letio iz Sebeha u Tripoli. Uskoro opširnije...