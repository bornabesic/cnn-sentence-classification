Foto: Pixsell/Slavko Midzor ODBOR za unutarnje poslove slovenskog paralamenta u srijedu će, na zahtjev oporbe, raspravljati o problemima koji su se pojavili u režimu prijelaza slovensko-hrvatske granice, nakon što je u travnju primjena europska uredba na granici izazvala gužve zbog sistemskih kontrola i gospodarsku štetu u obje države, za što oporba u Sloveniji smatra da se moglo izbjeći dobrom pripremom i organizacijom.  Ciljani nadzor  Kako je javila Slovenska tiskovna agencija STA, sjednicu je oporba zatražila prije subotnjeg dogovora koji su u Bruxellesu, uz pomoć Europske komisije, postigli premijeri dviju država Andrej Plenković i Miro Cerar, a prema kojem će u slučaju zastoja na slovensko-hrvatskoj granici dužeg od 15 minuta sa sistematskog nadzora slovenska policija prelaziti na ciljani nadzor kako bi se ubrzao promet robe i putnika.  Cerar je u subotu izrazio zadovoljstvo napretkom u rješavanju zastoja na granici i konkretnim naputcima Europske komisije u tom smjeru, naglasivši da za dosadašnje zastoje nije bila kriva Slovenija koja se držala propisa te da mu je predsjendik Komisije Juncker to izrijekom potvrdio.  Slovenija je od subote već započela s primjenom novog dogovora, a na graničnim se prijelazima s Hrvatskom ovih dana zbog toga ne očekuju zastoji, prenose slovenski mediji.