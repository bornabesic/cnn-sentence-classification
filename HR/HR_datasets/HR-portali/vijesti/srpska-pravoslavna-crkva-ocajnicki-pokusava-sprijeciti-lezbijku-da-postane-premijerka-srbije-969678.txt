Screenshot: Youtube SRPSKA pravoslavna crkva (SPC) pokušava na sve načine spriječiti mogućnost da aktualna ministrica državne uprave i lokalne samouprave Ana Brnabić postane predsjednicom srpske vlade nakon što aktualni premijer Aleksandar Vučić i izabrani predsjednik preuzme mjesto šefa države, tvrdi beogradski tisak. Ministrica Ana Brnabić je, po pisanju lista Blic, uz aktualnog šefa diplomacije Ivicu Dačića i nekadašnjeg ministra pravde Nikole Selakovića, među kandidatima za novog predsjednika odnosno predsjednicu vlade, ali se SPC protivi tom rješenju - jer je lezbijka. Pozivajući se na neimenovane izvore, Blic tvrdi kako je eventualni izbor Ane Brnabić glavna tema svakog sastanka crkvenih velikodostojnika, koji koriste svaku priliku da taj problem naglase i u razgovorima s predstavnicima vlasti u Beogradu. Vučić kandidate za budućeg premijera "sveo na dva-tri imena" Sadašnji premijer, koji krajem svibnja, poslije pobjede na predsjedničkim izborima, preuzima dužnost šefa države, pridaje pozornost mišljenju patrijarha srpskog Irineja i SPC, ali ovoga puta to neće biti presudno, tvrdi Blic, podsjećajući kako je i sam Vučić izjavio da je popis kandidata za budućeg premijera "sveo na dva-tri imena". Ministrica državne uprave i lokalne samouprave Ana Brnabić nestranačka je članica srbijanske vlade nakon izvanrednih izbora u travnju 2016. godine, a njezin ulazak ministarski tim Aleksandra Vučića izazvao je tada veliku pozornost zbog njezina homoseksualnog opredjeljenja.