Željko Kerum iznenadio je mnoge i plasirao se u drugi krug na izborima u Splitu. Dobije li ih, bit će prvi splitski gradonačelnik koji je dobio drugi mandat. Protivnik mu je HDZ-ovac Andro Krstulović Opara s kojim se bori za glasove Marijane Puljak, SDP-a i Most, a čiji se kandidati nisu plasirali u drugi krug. U drugom krugu odlučujući su glasovi ljevice. Zašto mislite da će glasati za vas? Ne opterećujem se tko će mi dati glasove. Ja sam pobijedio u prvom krugu u 20 kotareva, Opara u devet, Puljak u četiri. Evidentna je velika razlika, imam 3000 glasova više. Mislim da će razlika u drugom krugu biti još veća zato što ja govorim o konkretnim stvarima koje su potrebne građanima i gradu. Primjerice, danas sam predstavio svoje rješenje za deponij Karepovac. Ono je stručno, radio ga je prof. Jakša Miličić, realno. Ja imam projekt koji je već odobren u europskim institucijama, ali je zaustavljen jer je nastala rupa od četiri godine kad sam prestao biti gradonačelnik. Sanirat ću Karepovac i osloboditi golem gradski prostor, 300.000 četvornih metara u vlasništvu grada, koji će biti građevinski. Vaš protukandidat Opara kaže da će on sanirati Karepovac europskim, a vi splitskim novcem. Moj protukandidat kaže da neću znati dobiti novac iz europskih fondova. To će raditi stručne službe ili za njega ili za mene, i daj Bože da dobijemo. A ono što ja znam, a on ne zna, jest da Karepovac nije teret, on je imovina. Vrijedi minimalno 90 milijuna eura. Zato treba izgraditi Lećevicu, riješiti se smeća i po svim pravilima struke sanirati prostor. Opara kaže da bi ga prekrio najlonom, kakvo je to rješenje? Kako mislite riješiti problem Spaladium arene? Splitu prijeti opasnost vraćanja kredita bankama, a objekt je nedovršen? Treba se dogovoriti s bankama i dati im ponudu jer one rizična poslovanja prodaju za 10 posto vrijednosti. To treba iskoristiti, ja to znam i mogu. Banka, kad je ušla u aranžman, znala je da postoji rizik, dakle to je rizični plasman, i može se otkupiti za 10 posto vrijednosti. Ja rješenje imam sutra, a Opara ga ne može imati jer on nikada nije radio. Opara kaže da je vama bio cilj ne dovršiti poslovni toranj Spaladium arene jer je u neposrednoj blizini vašeg budućeg poslovnog centra u Lori. Da on zna išta o poslu, znao bi da koncentracija diže vrijednost i jednom i drugom objektu. Ako je ikome u interesu da se tamo gradi, to je meni jer onda moj kvadrat u Lori neće biti 2000 eura, nego 2500. On to ne zna, a o tome govori. Najavljujete da ćete Ikeu dovesti u Split? Oni bi rado došli, tražili smo im prostor dok sam bio gradonačelnik. Oni su tad tražili 130.000 kvadrata i Dračevac im je bio idealan, ili Karepovac nakon sanacije budu li htjeli čekati. To bi bio najam ili prodaja, gradu sve odgovara. Tu bi došli s dijelom proizvodnje i prodajom. S njima sam razgovarao dok sam bio gradonačelnik, ostali smo u kontaktu i ja ću dovesti Ikeu u Split. To je jako važno, ljudi bi dolazili iz cijele Dalmacije i iz Hercegovine. Najgore je da gradska imovina leži i trune. Oživit ću i Vilu Dalmaciju, ona godišnje od najma može imati minimalno 4 milijuna kuna godišnje, u 10 godina to je 40 milijuna kuna. Za taj novac 12 vrtića možemo napraviti, a Titova rezidencijalna vila leži samo tako. Zašto je niste vi komercijalizirali kad ste bili gradonačelnik? Ja sam u prvih 100 dana izgradio vrtiće i sva djeca su bila upisana, riješio sam donacije od osam milijuna kuna za udžbenike djeci, osigurao božićnice umirovljenicima... Krenuo sam odmah, realizirao sam neke stvari, ali nisam uspio sve što je trebalo jer nisam dobio drugi mandat. Umjesto mene došao je čovjek koji je sjedio u uredu, ne znam koji mu je za to bio motiv, jer nije radio ništa. Vi ste ga jedno vrijeme u Gradskom vijeću podržavali. U početku, to je normalno, pa on je pobijedio. Dali smo mu ruku za proračun jer smo mislili da će nešto napraviti. Kad smo vidjeli kakva je stagnacija nastala, odustali smo od podrške i to je završilo. U Gradskom vijeću Splita nitko nema većinu. S kim ste spremni surađivati? Dok ne završi drugi krug, neću se izjašnjavati o mogućim dogovorima i koalicijama. Trebam prvo dobiti. Neki sam dan gledao Čačića na TV-u, on kaže da ću ja pobijediti, Letica i Puhovski isto, a to su analitičari, oni prate politička zbivanja. I ja isto mislim da ću dobiti, ali sačekajmo građane, oni odlučuju i kome daju povjerenje taj će dogovarati suradnje i koalicije. Je li realno vaše obećanje o gradnji tunela uz rivu od istočne do zapadne obale? To uopće nije veliki projekt, to je mali projekt, zašto ga ne bismo napravili? Tunel nam treba, dva kotara su blokirana kad se zatvori tunel kroz Marjan. Otprilike, tunel će koštati oko sedam milijuna eura. Grad Split to može napraviti u dvije godine. Kakav će biti odnos Grada i Hajduka ako pobijedite? Hajduk vodi udruga Naš Hajduk koja je drugi najveći dioničar. A hoće li oni kupiti od grada dionice?! Ako pošalju pismo namjere, stavit ćemo to na Vijeće i, ako se slože, neka kupe. Ja nemam ništa protiv. Grad mora imati kontrolu nad klubom, ali oni vode posao i, ako imaju novac, neka kupe. Kad ste pobijedili prošli put, ujutro ste iz Bobisa gledali dolaze li zaposlenici Gradske uprave na posao na vrijeme. Sada svi govore da ih je puno. Trebaju li se bojati otkaza? I ja mislim da ih je puno više nego što ih treba, ali ljudima treba dati posla. Imaju li oni posla danas, ne znam. Neki govore da su uhljebljeni, možda jesu. Treba im naći posla, a posla uvijek ima tko ga hoće raditi. Dobit će zadatke i to je to. Budete li gradonačelnik, hoćete li vi dolaziti na posao? Nije poanta kad si vođa, lider ili šef dolaziti ili ne dolaziti, nego biti kreativan, raditi i nešto stvoriti. Evo Baldasar je dolazio, nije imao ideje, nije imao vizije, nije imao realizacije. Četiri je godine ležao, a ako dođe ovaj, bit će još gori, on nije u životu radio ništa. Cijeli život on prima plaću od države. Dolazit ću i napravit ću puno toga. U Banovini još radi vaša bivša zamjenica Anđelka Visković koju ste krajem mandata razvlastili. Hoćete li moći opet surađivati s njom? Nema tu suradnje, ona radi svoj posao. Istina, kandidirala se na prošlim izborima, uzela mi sedam posto glasova, što znači da bih, da smo išli zajedno, pobijedio i prošli put. Ali, nema veze, bitno je da ona radi svoj posao i neka radi. Ne treba se bojati za svoje radno mjesto, ja nisam revanšist niti sam zlopamtilo. I u ovoj sam kampanji govorio da svi moramo paziti što govorimo jer nakon izbora moramo sjesti, dogovoriti se i surađivati. Ružne riječi ostaju i poslije su teret. Ja sam pazio što govorim, da se ne bih nekome zamjerio. Je li moguća suradnja s HDZ-om ? Moguća je sa svima, nije Opara HDZ. On je njima nametnut, kao Drago Prgomet u Zagrebu. Gdje je on bio dosad? On ni dosad nije bio nigdje, a da se makne Plenković, opet ga neće biti nigdje. Vijeće čini 35 ljudi, mislim da su razboriti i žele dobro gradu. Jednoumlje ne postoji, svi mogu davati prijedloge i sve što je za Grad dobro treba podržati. Ako dobijete mandat, što ćete učiniti u prvih 100 dana? Isto kao i prošli put. Ako pobijedim, odmah ćemo napraviti analizu koliko nedostaje mjesta u dječjim vrtićima i to ćemo riješiti do početka školske godine, angažirat ću se za udžbenike, u proračun ćemo odmah staviti stipendije studentima i božićnice umirovljenicima i nezaposlenima. Neću stajati i čekati, odmah idemo s realizacijom. U 30 dana predložit ću proračun. Gradska imovina leži, Vila Dalmacija, kompleks u Stobreču, Duilovo sve treba staviti u funkciju, uzimati najam od gradske imovine i iskoristiti potencijale. Mi ne naplaćujemo karte za Dioklecijanovu palaču, a jeste li vidjeli kako to Dubrovnik radi? Na Zapadnoj obali, koju sam napravio, iskopali smo dubinu od šest metara da bi se brodovi vezivali krmom, a Baldasar nije slušao struku pa se vezuju bočno. Sad ih ima 10, kad se budu vezivali krmom, bit će ih 50, a to je dnevno 50.000 – 100.000 kuna. Odmah ćemo s tim krenuti. Puno je mogućnosti, a kapital gradski leži. Koliko vas je koštala kampanja? Zbrojit ćemo na kraju, donatori su nam tvrtka Joker moga sina Joška, 200.000 kuna, firma Fornix, čiji je vlasnik sin moje sestre, i još nekoliko tvrtki njihovih prijatelja. Kod mene je sve transparentno. To sam isto tražio od svog protukandidata, a on je rekao da mu je donator jedna građevinska tvrtka, a nije rekao koja, ni posluje li s gradom i županijom. Mora to prijaviti. Zašto ste u prvom krugu prijavili nula kuna troškova? To je privremeno izvješće, nismo ga završili, završit ćemo kad završimo drugi krug. Bit će potrošeno onoliko koliko je dopušteno. Organizirali ste koncert Miše Kovača na rivi za prvi krug izbora, koga ćete za drugi krug? Tražimo pjevača, htjeli bismo dovesti dvoje-troje, ali ih je teško uskladiti. Riva je u petak zauzeta, bit će HDZ, a mi ćemo u četvrtak. Mišo je napunio rivu, ljudi su bili oduševljeni, a naći ćemo opet atraktivnog izvođača. Tijekom prošlog mandata privatni vam je biznis krenuo nizbrdo, tvrtka Kerum je propala. Bojite li se da bi vam drugi mandat mogao ugroziti poslove kojima se danas bavite? Nije meni posao propao. Trgovina je radila izvanredno, ali tvrtka Kerum bila je jamac za hotel Marjan Hypo banci koja ju je blokirala bez upozorenja. Tvrtka Kerum nije bila u problemima, ali banka nije htjela prolongirati ratu kredita, blokirala ju je i to je na sudovima. Kako će završiti, ne znam. Nemoguće je da mi se to ponovno dogodi jer ja s bankama više ne radim. Kako je moguće poslovati bez banaka? Radim sa svojim kapitalom. Čime se sad bavite? Imamo oko 330 turističkih kreveta u Rogoznici i Splitu. Imamo dva-tri građevinska projekta, jedan od njih je i Lora. Imamo proizvodnju namještaja, u Benkovcu i Kaštelima. Uglavnom, posao je puno manji i jednostavniji. Turistički dio, hotelijerski, vodi moja supruga, u to se ne miješam. Ona to radi uspješno, tvrtka radi dobro i ostvaruje dobit. Ja imam građevinsku tvrtku i radim građevinske radove. Jeste li ostali dužni ljudima? To nije istina, dapače. Kad je firma Kerum došla u probleme zbog banke, ja sam ljudima davao svoj keš umjesto plaća. Kad su ljudi dobili po privatnoj tražbini novac, trebali su ga vratiti, a većina njih nije. Što se tiče Keruma i njegovih društava, tu ja potražujem od njih, a što se tiče hotela Marjan, isplatio sam ih do zadnje kune. Pet godina nisu radili, a davao sam im plaće. Onda posljednjih godinu dana nisu imali plaću jer su nastali problemi, ali i njima sam davao svoje novac u obliku posudbe, a oni su poslije prodali svoja potraživanja. Kako će ta priča završiti na sudu, ne znam, a Opara na tome inzistira jer nema način da mi se suprotstavi. Nema čime u projektima i poslu pa onda spominje to, a taj dug ne stoji. Opara se poziva na vertikalu vlasti. Hoće li vama biti teže upravljati gradom s obzirom na to da niste iz jake političke opcije koja je na državnoj vlasti? Koju on vertikalu ima u Zagrebu, neka se makne Plenković, on više neće postojati. On je nebitan lik. Njega HDZ ne voli. HDZ-ovci ga nisu htjeli, on im je nametnut. I kada ne dobiju Split, a neće ga dobiti, bit će u HDZ-u rasulo. Petar Škorić, predsjednik splitskog HDZ-a, isključivi je krivac što HDZ nema gradonačelnika. Na prošlim izborima postojao je dogovor da HGS podrži njihova gradonačelnika Vjeku Ivaniševića, on ga je poremetio i izgubio izbore. Sad će isto izgubiti i nakon toga ne vjerujem da će i dalje biti šef HDZ-a. Kandidat HGS-a nije se plasirao u drugi krug za župana. Kao predsjednik stranke, kome pozivate da daju glas vaši birači, HDZ-ovu Bobanu ili Mostovu Bulju? Neću se izjašnjavati niti utjecati na građane. Neka sami odluče kome će dati glas i za župana i za gradonačelnika. Imaju svoju savjest, neka glasuju. Pobijedit će bolji, i u županiji i u gradu. Ja građanima predstavljam svoj program, a svoj im stav nametati neću. Imate petero djece, dvoje odraslih i troje malih. Hoćete li imati vremena za obitelj budete li gradonačelnik? Djeca traže pažnju i čovjek se osjeća dobro kad im tu pažnju pruža. Najljepše je biti s djecom, ali imam dovoljno energije za sve, ja sam tip koji voli raditi. Ja ne mogu mirovati, ne mogu odustati od posla, nikako. Dok sam živ, ja ću raditi. Ljudi koji me poznaju to znaju, oni su me i motivirali da se opet prijavim. Rekli su mi – ti si napravio više u četiri godine nego oni ostali u 24, u još četiri napravit ćeš čudo. Još je pet dana ostalo do kraja kampanje. Bojite li se samog sebe, da ćete izgubiti živce i u afektu reći nešto što bi vam moglo naškoditi. Ja izgubim živce svaki dan, ali to je dio posla. Bolje da je tako nego da skupljam u sebi. Bez ljudi se ne može ništa. Ja sam okupio dobre suradnike, mi ćemo dobro odraditi posao i idemo naprijed. Dobar tim ljudi uz pravog lidera i uspjeh neće izostati. Nije važno hoću li ja izgubiti živce, važno je ići naprijed. Uspoređuju vas s Trumpom. Godi li vam to? Teško nas je uspoređivati, on je predsjednik SAD-a, a ja ću biti gradonačelnik Splita. Ali neka, stil nam je sličan, a i obojica imamo lijepe žene, Slovenke.