Kandidat HDZ-a za gradonačelnika Zagreba Drago Prgomet u emisiji Veto televizije N1 rekao je da je demokratsko pravo Zlatka Hasanbegovića da se kandidira na listi Brune Esih te da mu oni neće stati na putu izborne pobjede.  - Čovjek je izabrao svoju listu, statut je tu jasan i mi smo tu priču ovaj vikend završili. Ne vidim više razloga vraćati se na tu priču - rekao je Prgomet. Na pitanje izbjegava li govoriti o Hasanbegoviću, jer HDZ-u trebaju njegova i ruka Brune Esih u Saboru, Prgomet je kazao da to nije tako.  "Zastupaju konzervatizam i radikalnu desnicu" - Oni zastupaju nešto što je konzervatizam i radikalna desnica i njihov vrijednosni sustav. To nije moj - rekao je Prgomet i dodao kako oklijevanje HDZ-a oko izbacivanja Hasanbegovića nije naštetilo njegovoj kandidaturi za gradonačelnika.  Nije ga niti iznenadila odluka Hasanbegovića da ode na listu nezavisne zastupnice. - Esih i Hasanbegović i ja  smo imali korektan odnos ali nikad nismo razgovarali o planovima za Zagreb. Mislim da mi njihova kandidatura neće naštetiti - rekao je Prgomet i dodao da su mnogi pokušali ući u biračko tijelo HDZ-a, ali da je ono najstabilnije već godinama.  Koalicija HDZ-HNS Objasnio je i da mu ne bi smetala koalicija HDZ-a i HNS-a u Saboru - Nemojte zaboraviti da demokršćani i liberali čine većinu u europskom parlamentu. Prije su to bili socijalisti s demokršćanima. Odabiru se političke opcije koje nude političku stabilnost. Sve što u Hrvatskoj nudi takvu opciju, a odluku o tome donese Nacionalno vijeće HDZ-a da je to i HNS, za mene je to prihvatljivo - kazao je Prgomet.  