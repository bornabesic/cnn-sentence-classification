Vlada je na sjednici usvojila smjernice za izradu proračuna RH, te smjernice za 2018. i 2019. godinu. "Ove smjernice daju okvir za ekonomsku i fiskalnu politiku za sljedeće tri godine, čiji su temeljni ciljevi definirani programom rada Vlade te predstavljaju procjenu prihoda i određuju limite rashodne strane proračuna", rekao je na počeku sjednice premijer Andrej Plenković. Proračun za 2017. planiran je uz pretpostavku gospodarskog rasta od 3,2 posto, s ciljem da deficit opće države bude 1,6 posto BDP-a, što je, kako je Plenković istaknuo, dodatna potvrda pozitivnog trenda započetog u 2016.. Proračunski prihodi u idućoj godini trebali bi iznositi 119,6 milijardi kuna, što je 2,8 posto više od prihoda predviđenih rebalansom ovogodišnjeg proračuna, dok su rashodi u iznosu od 126,5 milijardi kuna viši za 4,7 milijardi kuna u odnosu na prijedlog rebalansa. Prema riječima premijera Plenkovića, na rashodnoj strani naglasak će i dalje biti na održanju fiskalne održivosti, uz istodobno poticanje gospodarskog rasta.  "Fokus je stavljen na provedbu socijalne i demografske politike te na sustav nacionalne i domovinske sigurnosti, kao i na prava hrvatskih branitelja", poručio je Plenković. Uz ostalo, istaknuo je kako Ministarstvo obrane može očekivati rast svog proračuna na 1,23 posto BDP-a, a osigurana su i sredstva za kompenzaciju jedinicama lokalne uprave i samouprave u iznosu od 1,3 milijarde kuna.  Tijek događaja: 14.13 – Završio je otvoreni dio Vlade. 14.12 – Vlada je usvojila i Nacrt prijedloga zakona o mjerama za smanjenje troškova postavljanja elektroničkih komunikacijskih mreža velikih brzina, s Nacrtom konačnog prijedloga zakona te Nacrt prijedloga zakona o izmjenama i dopunama Zakona o državnoj izmjeri i katastru nekretnina, s Nacrtom konačnog prijedloga zakona (EU). 14.06 – Vlada je usvojila paket zakona porezne reforme koji se šalje u Sabor na drugo čitanje. 14.01 – Druga točka odnosi se na provedbu porezne reforme. – Cilj je porezne reforme jednostavnost, prohodnost i sigurnost poreznog sustava, rasterećenje građana i poduzetnika te stvaranje stabilnog i konkurentnog poreznog sustava – kazao je Plenković. Plenković je kazao i kako su nakon sjednice Vlade održane u Vukovaru odlučili u cijelosti zadržati olakšice za Vukovar. 13.55 – Vlada je usvojila smjernice za izradu proračuna RH te smjernice za 2018. i 2019. godinu. 13.55 – Krstičević je zahvalio zbog većeg proračuna za Ministarstvo obrane. – Navedena sredstva osigurat će poboljšanje uvjeta rada vojnika – rekao je Krstičević. 13.44 – Projekciju ste čuli od predsjednika Vlade, dakle sljedeće godine idemo s projekcijom rasta od 3,2% – objasnio je Marić. Rekao je i kako bi osobna potrošnja trebala porasti za 3,6%, investicije za 6,8%, izvoz roba i usluga 4,6%, a uvoz roba i usluga 6,2%. Državna potrošnja trebala bi rasti 1,1%.  Marić je kazao i kako je prihodna strana proračuna 119,6 milijardi kuna. 13.40 – Sjednica je počela, dnevni red je usvojen. Prva točka su smjernice državnog proračuna za iduću godinu.  – Ove smjernice daju okvir za ekonomsku i fiskalnu politiku za iduće tri godine – kazao je Plenković. – Fokus je na provedbi socijalne i demografske politike – rekao je i naglasio da MORH može očekivati porast sredstava. >> Ministri se nadaju da će njihovi proračuni dobiti više sredstava: 'Borit ću se kao lavica za svoj resor' 