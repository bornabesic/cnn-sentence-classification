Krenula je potraga za direktorima, predsjednicima i članovima uprava državnih tvrtki putem javnog natječaja, a sukladno Vladinoj Uredbi o kriterijima za provedbu postupaka odabira i imenovanja kandidata za predsjednike i članove uprava trgovačkih društava i drugih pravnih osoba od strateškog i posebnog interesa za Republiku Hrvatsku. Tako će se promijeniti praksa da imenovanje čelnih ljudi državnih poduzeća predlaže Vlada po političkom ključu. Zasad su raspisani natječaji za direktore i članove uprava osam tvrtki od strateškog i posebnog interesa za RH, od ukupno 49 na tom popisu. U tijeku su natječaji za šefove Narodnih novina (NN), Hrvatske banke za obnovu i razvitak (HBOR), Hrvatske pošte (HP), Odašiljača i Veza (OiV), Jadrolinije, Apisa IT, Hrvatske lutrije (HL) i Središnjeg klirinškog depozitarnog društva (SKDD). Natječaje je raspisalo Ministarstvo državne imovine. Rok za prijave od 15 dana za OiV, HP, NN i HBOR je istekao, a kandidati koji su poslali pravodobne i potpune prijave pozvani su na razgovor u Ministarstvo. U Ministarstvu kažu da su primili prosječno 20-ak prijava po natječaju i da, s obzirom na to da se natječaji objavljuju sukcesivno te vodeći računa o zaštiti osobnih podataka, detaljnije podatke ne mogu iznositi do okončanja postupka odabira. No otkrili su nam da se na javni natječaj za predsjednika i dva člana Uprave NN-a javio 41 kandidat.Raspisan je natječaj i za člana Uprave Croatia Airlines, iako ta tvrtke više nije na popisu strateških tvrtki. Taj natječaj provodi Centar za restrukturiranje i prodaju (CERP), a na njega se javilo osam osoba.     Kako doznajemo, šest je kandidata čije su prijave bile valjane pozvano na razgovor, a među njima su i sadašnji direktor CA Krešimir Kučko te bivši direktor Zračne luke Zagreb Boško Matković. Na mjestu šefa hrvatske nacionalne aviokompanije žele biti, među ostalima, zrakoplovni stručnjak Josip Milošević, direktor predstavništva Hrvatske turističke zajednice u Velikoj Britaniji Tonsko Rilović i direktor kontrolinga u CA Jasmin Bajić. Ukupno se trenutačno biraju osobe koje će sjesti u 22 direktorske fotelje u devet državnih tvrtki. A da bi bili kandidati za te fotelje, oni moraju imati završen najmanje diplomski sveučilišni studij ili specijalistički diplomski stručni studij iz područja koje je relevantno za tvrtku koju žele voditi. Moraju imati i najmanje 10 godina radnog iskustva na poslovima koji zahtijevaju stupanj obrazovanja koji se traži na natječaju, od kojih je najmanje pet godina radnog iskustva na rukovodećim položajima. Kandidati, među ostalim, ne smiju biti u sukobu interesa sukladno odredbama Zakona o sprječavanju sukoba interesa te Kodeksa korporativnog upravljanja trgovačkim društvima u kojima Republika Hrvatska ima dionice ili udjele. Moraju znati i najmanje jedan svjetski jezik, a ne smiju imati ni pravomoćno rješenje nadležnog suda o provođenju istrage, potvrđenu optužnicu, presudu o izdavanju kaznenog naloga te nepravomoćnu presudu. Povjerenstva će pak kroz razgovore s kandidatima utvrditi i ocijeniti njihovo radno iskustvo, radno iskustvo u organiziranju i vođenju poslova, poznavanje korporativnog upravljanja te poznavanje financija i računovodstva. 1. Hrvatska banka za obnovu i razvitak – 1 predsjednik uprave, dva člana uprave 2. Narodne novine – 1 predsjednik uprave, 2 člana Uprave 3. Hrvatska pošta – 3 člana Uprave 4. Odašiljači i veze – 1 član uprave 5. Croatia Airlines – 1 član uprave 6. Jadrolinija – 1 predsjednik uprave, 2 člana uprave 7. APIS IT – 1 predsjednik uprave, 2 člana uprave 8. Hrvatska lutrija – 1 predsjednik uprave, dva člana uprave 9. SKDD – 2 člana uprave