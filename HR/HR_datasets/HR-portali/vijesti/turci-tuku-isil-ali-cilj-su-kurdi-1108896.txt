Turska vojska preduhitrira je kurdske snage i krenula u oslobađanje grada Džarabulusa, uporišta ISIL-a, koji se nalazi na sirijsko-turskoj granici. Akcija „Štit Eufrata”, uz potporu američkih bombardera, usmjerena je protiv terorističke Islamske države, ali i protiv kurdskih snaga u Siriji. Naime, turska vojska je tenkovima i sa specijalnim jedinicama ušla u Siriju. Cilj operacije je oslobođenje sirijskoga grada Džarabulusa od pripadnika ISIL-a, ali krajnji je cilj operacije, kako je poručila Ankara, čišćenje granice od terorističkih grupa koje prijete Turskoj, među koje je predsjednik Erdoğan svrstao i kurdske Jedinice narodne zaštite (YPG), ali i očuvanje teritorijalnog integriteta Sirije. Turska akcija uslijedila je nakon što su sirijske kurdske snage oslobodile grad Manbidž od ISIL-a i krenule na ISIL-ovo uporište Džarabulus s namjerom da ga osvoje kako bi postao poveznica kurdskog teritorija unutar Sirije od Kobanea do Afrina i Hasake, što bi bila dobra podloga za osnivanje kurdskog kantona u Siriji. Odmah je došlo do sukoba između kurdskih i turskih snaga kod naselja Amarinaha, južno od Džarabulusa. Zanimljivo je da Amerikanci još pomažu Kurdima u borbama protiv sirijskih režimskih snaga i ISIL-a kako bi stvorili kompaktni kurdski teritorij i prekrojili granice unutar Sirije, a u isto vrijeme pružaju i zračnu potporu turskim snagama, što analitičari smatraju dvostrukom igrom. Paradoksalna je izjava američkog potpredsjednika Joea Bidena da se Kurdi nakon što su zauzeli grad Manbidž, žele li i dalje američku potporu, moraju povući istočno od Eufrata. Biden je naglasio i da Sjedinjene Države neće pristati na kurdski entitet na turskoj granici, zaboravljajući pri tome da su Kurdi i osvojili sirijski grad Manbidž upravo zahvaljujući američkim zračnim udarima i da su SAD autori ideje o kurdskom “kantonu” u Siriji. >> U sukobu Ankare i Kurda razoren drevni grad na listi UNESCO-a 