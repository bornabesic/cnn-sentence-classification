Ministarstvo znanosti, obrazovanja i sporta (MZOS) objavilo je u nedjelju na svojim internetskim stranicama da će i ove godine dodijeliti Godišnju nagradu "Luka Ritz" za promicanje tolerancije i škole bez nasilja, a kao razlog zašto nagrada nije dodijeljena 12. lipnja - na dan tragične smrti srednjoškolca Luke Ritza - žrtve vršnjačkoga nasilja, navedeno je da se na javni poziv javila samo jedna škola pa nije bilo moguće odabrati učenike kojima bi se nagrada dodijelila. Zato je, stoji u informaciji, MZOS donio odluku da se početkom tjedna održi sastanak s Lukinom obitelji na kojemu će predložiti i razmotriti dodatne aktivnosti vezane uz ovogodišnju dodjelu nagrade. Dodaje se kako se razmatra mogućnost produljenja roka prijave za osnovne i srednje škole, te učeničke domove za nominaciju učenica i učenika koji promiču toleranciju, humano i nenasilno ponašanje. Ističe se da se razmišlja i o uvođenju godišnje stipendije za studente po uzoru na dosadašnju praksu nagrađivanja po jednog učenika osnovne i srednje škole stipendijom od tisuću kuna i bliža suradnja Ministarstva i Savjetovališta "Luka Ritz". MZOS podsjeća da je od 2008. godine, kada je utemeljena, Nagrada "Luka Ritz" potaknula mnoge učenike i učenice na aktivnije uključivanje u izgradnju boljega, pravednijega i humanijega društva, temeljenog na solidarnosti, međusobnom razumijevanju, prihvaćanju i povjerenju, a s tom hvalevrijednom inicijativom nastavit će se i u budućnosti, s tim da se planira da nagrada uključi cijelu obrazovnu vertikalu. Više medija objavilo je u nedjelju kako MZOS, "nakon sedam godina 12. lipnja, na dan tragične smrti srednjoškolca Luke Ritza, neće dodijeliti nagradu koja nosi njegovo ime u spomen na Luku, ali i na sve žrtve vršnjačkoga nasilja". Mediji navode kako je Ministarstvo u listopadu prošle godine, kao što je to činilo i prije, uputilo javni poziv učenicima osnovnih i srednjih škola za dodjelu Godišnje nagrade "Luka Ritz" za promicanje tolerancije i škole bez nasilja. Podsjeća se kako bi prethodnih sedam godina Ministarstvo potom sazvalo peteročlano Povjerenstvo da izabere učenice i učenike koji svojim primjerom pozitivno utječu na svoju okolinu. Ističu kako ove godine taj poziv nije stigao, te da ni Suzana Ritz, majka stradaloga Luke, koja je sedam godina članica Povjerenstva Ministarstva, ne zna zašto poziv nije stigao. "Jutarnji list" objavio je i izjavu Suzane Ritz koja je rekla kako bi nju i supruga iz Ministarstva "obično zvali oko 20. svibnja, ali ove godine to nisu učinili. Suprug i ja očekivali smo poziv. Nema šanse da nisu mogli doći do nas". Lukina majka ističe i da" kriteriji za nagradu nisu uopće bile petice u školi, nego ono što su djeca kadra učiniti za bolji život u svojoj zajednici. Mnogi bi se posramili da su imali priliku vidjeti i čitati na kakve su sve predivne stvari djeca spremna. Tužni smo što se ove godine taj izbor propustio ili zaboravio, ali ne zbog nas nego zbog djece. Mi ćemo kao obitelj ovaj dan obilježiti, svatko na svoj način, ali djeca su ostala prikraćena". Navode se i riječi Suzane Ritz koja podsjeća da je tadašnji ministar znanosti Dragan Primorac potaknuo nagradu koja nosi Lukino ime, a tada je i propisano da se ona dodjeljuje na godišnjicu Lukine smrti. Po njezinim riječima, "dodjela nagrada bila je svake godine prekrasno organizirana - Grafička škola u koju je Luka išao izrađivala je povelje, a Ministarstvo bi dodijelilo skulpturu i dvije jednogodišnje stipendije u iznosu od tisuću kuna mjesečno. Kaže kako ne vjeruje da je tih maksimalno 30.000 kuna za Ministarstvo mnogo novca. O dodjeli Godišnje nagrade "Luka Ritz" odlučuje Povjerenstvo u kojemu su, uz Lukine roditelje, predstavnik Nacionalnoga vijeća učenika Republike, predstavnik Agencije za odgoj i obrazovanje, predstavnik Agencije za strukovno obrazovanje te predstavnik resornoga ministarstva.