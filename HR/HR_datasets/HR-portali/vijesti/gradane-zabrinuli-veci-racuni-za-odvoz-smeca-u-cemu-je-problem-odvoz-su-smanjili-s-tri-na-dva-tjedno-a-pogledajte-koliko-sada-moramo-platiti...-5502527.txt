Nekim građanima su računi od Čistoće ovaj mjesec bili veći i za 27 kuna. Svoje frustracije su podijelili u Facebook grupi “I to je Zagreb” nakon što je jedna korisnica upitala je li tko dobio veće račune za smeće. “Pa u čemu je problem s tim računima? Odvoz su smanjili s tri na dva tjedno, a račun uvećali za 10 kuna”, napisala je Snježana Dragelj Vergas iz Sesveta. Kasnije su joj iz Holdinga javili da je u prosincu bilo devet umjesto osam odvoza, zbog čega joj je račun uvećan za navedenu cifru, odnosno 10 kuna po svakom dodatnom odvozu. Na njenu objavu se javilo još nekoliko ljudi koji su rekli da im je račun veći za 20, 25 i čak 27 kuna, pa su se pitali kako se onda kod njih obračunava cijena. Iz Čistoće nismo dobili odgovor na upit zbog čega je došlo do poskupljenja usprkos najavljenom pojeftinjenju. Još jedan korisnik je objavio sliku pretrpanih kanti za smeće na Kvatriću u koje su građani bacali čak i božićna drvca. Slika pokazuje kako problem s pretrpanim kantama i kontejnerima i dalje postoji, unatoč brojnim pozivima građanima da više recikliraju. Nedavno je u Čistoći došlo do pogreške na koju je prvi upozorio Jutarnji list. Name, nakon što su podijeljeni spremnici za papir, nigdje nije pojašnjeno koliko često će se on odvoziti. Holding se naknadno ispričao i najavio da će svima poslati letke s uputama i rasporedom odvoza.