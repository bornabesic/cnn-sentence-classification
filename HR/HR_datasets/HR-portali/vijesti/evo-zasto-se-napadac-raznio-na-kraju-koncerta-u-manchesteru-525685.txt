Na četvrtu godišnjicu atentata na britanskog vojnika Lee Rigbyja bombaš samoubojica se raznio na koncertu u Manchesteru. Poginulo je najmanje 22 ljudi. Policija je potvrdila da među poginulima ima djece. Na koncertu Ariane Grande bili su uglavnom djeca i tinejdžeri. Deseci su ranjeni, neki od njih teško. POGLEDAJTE SPECIJAL: Policija je navodno identificirala napadača, ali još nisu objavili o kome je riječ. U međuvremenu je uhićen mladić (23) za kojeg se sumnja da je povezan s napadom. Iako se pojavila informacija da je napadač aktivirao bombu s čavlima, to još nije službeno potvrđeno. Navodno je eksplozivnu napravu donio u ruksaku. Na koncertu je prema procjenama bilo do 21.000 ljudi. Nakon napada zavladali su panika i kaos. Pretpostavlja se da je napadač namjerno pričekao kraj koncerta da ljudi u velikom broju počnu napuštati dvoranu, dakle trenutak u kojem su sigurnosne mjere puno slabije. Prva žrtva čije je ime i prezime objavljeno je Georgina Callander. Prijatelj blizak obitelji kazao je kako je tinejdžerica umrla u bolnici, dok ju je majka čuvala kraj bolničkog kreveta. Hrvatski veleposlanik u Velikoj Britaniji kazao je u utorak kako se pretpostavlja da među stradalima na koncertu u Manchesteru nema hrvatskih državljana, ali da to ne može sa sigurnošću potvrditi dok ne dobije konačnu informaciju.