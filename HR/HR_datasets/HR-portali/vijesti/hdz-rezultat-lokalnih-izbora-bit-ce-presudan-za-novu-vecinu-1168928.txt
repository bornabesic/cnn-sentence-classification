Rezultat lokalnih izbora bit će presudan za formiranje HDZ-ove nove parlamentarne većine, uvjeren je dio sugovornika iz vrha HDZ-a. Budu li glavni izazivači, prije svih SDP, a onda i Most, na tim izborima postigli loše rezultate, HDZ-u će biti komotnije formirati novu saborsku većinu jer se tek tada nijednoj opozicijskoj stranci neće ići na izbore, uvjereni su u vodstvu te stranke. Bez pojedinačnog vrbovanja Zato HDZ sada sve snage upire u lokalne bitke ne bi li iz njih izišao što jači, premda su u toj stranci svjesni da Mostova agresivna retorika ne prolazi loše kod birača. HSS, kao što je Večernji list već objavio, najpoželjniji je partner HDZ-u jer su te dvije stranke svjetonazorski bliske, obje su članice Europske pučke stranke, a koalicijom s HSS-om Plenkovićevi preslagivači umirili bi unutarstranačke kritičare koji zaziru od savezništva s HNS-om ili SDSS-om kao partnerom u Vladi. Krešo Beljak, šef HSS-a, jučer je pak jasno poručio da od suradnje s HDZ-om neće biti ništa, ali u HDZ-u se tješe da će nakon lokalnih izbora možda drukčije razmišljati. Također, u HDZ-u sada tvrde da su neki na Predsjedništvu stranke možda krivo shvatili izjave da se pojedinačno razgovara sa svakim zastupnikom, pa tako i s HSS-om, jer u vrhu HDZ-a uvjeravaju da ne žele lomiti HSS ni pojedinačno vrbovati “seljake”. Zlatko Hasanbegović, Bruna Esih i Željko Glasnović već su uvjetovali da ne mogu biti dio buduće većine ako će je činiti spomenute stranke, odnosno ako će SDSS participirati u Vladi. Budući da nezavisna Esih, koja je u Sabor ušla s liste HDZ-a, nije glasala za Gordana Jandrokovića da postane šef Sabora, u HDZ-u računaju da bi se i s njom mogli dogovoriti da se prikloni novoj većini. Plenkovićeva ekipa nije odustala ni od Ivana Lovrinovića iz Promijenimo Hrvatsku, koji je glasao za opoziv ministra Marića i nije dao potpis Jandrokoviću za šefa Sabora. Ipak, u toj stranci i u njemu vide mogućeg partnera, a navodno su mu već nudili mjesto potpredsjednika Vlade, što je on odbio. U HDZ-u u najboljem scenariju vjeruju da bi mogli doći do 79-80 mandata, ali oni realniji svjesni su da su to ipak samo želje sve dok ne završe lokalni izbori koji će usmjeriti daljnji tijek zbivanja. Prvu sjednicu Sabora Gordan Jandroković sazvat će nakon drugog kruga lokalnih izbora, dakle nakon 4. lipnja. Premijer Plenković obećao je pak da će na prvoj sjednici Sabora predložiti nova četiri ministra umjesto smijenjenih Mostovih, ali to ne znači da će biti izabrani odmah prvi dan početka nove sjednice Sabora. To, dakle, znači da će od smjene do prijedloga novih ministara, okupi li Plenković novu većinu, proći i više od 30 dana, što bi trebao biti razuman rok za formiranje nove Vlade. Iako će se danas sastati saborski Odbor za Ustav, kojim predsjeda mostovac Robert Podolnjak, kako bi se tumačilo što je to razuman rok za prijedlog novih ministara, u HDZ-u poručuju da je to klasična Mostova zloporaba saborskog odbora. Svaki dan sve više mina HDZ će s mukom preživjeti 30 dana do eventualne nove većine jer je svaki dan sve više mina. Jučer je manjinski zastupnik Furio Radin rekao da uskraćuje svoju potporu Vladi dok se HDZ ne distancira od izjava Milijana Brkića upućenih Miloradu Pupovcu, a koje smatra šovinističkima.   Iako ih je u glasanju o opozivu ministra financija Zdravka Marića i izboru Jandrokoivća za šefa Sabora odbio, u HDZ-u i dalje računaju na Ivana Lovrinovića iz Promijenimo Hrvatsku. Tješe se da ga je sad za sudjelovanje u većini spriječila kandidatura na lokalnim izborima u Zagrebu, gdje ga podupire Živi zid. Lovrinović tvrdi da ne igra za HDZ. Iako je Željko Lacković dao svoj glas za Jandrokovića i dio je sadašnje većine, on je Vladi uvjetovao da do kraja tjedna izmijeni lex Agrokor tako da se zamrzne imovina Ivice Todorića, želi li i ubuduće računati na njegov glas. Pitanje je može li Vlada taj njegov uvjet ispuniti.      