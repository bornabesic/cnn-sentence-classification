Foto: HNS-OVAC Goran Beus Richembergh, jedan od onih koji je čvrsto stajao uz Anku Mrak Taritaš i bio protiv bilo kakve suradnje s HDZ-om jutros je na svom Facebook profilu napisao osvrt na protekle izbore. Kaže kako je rezultat Anke Mrak Taritaš sjajan, ali da su negdje doživjeli ozbiljan gubitak. "Gubitak Dubrovnika bolan je i težak" "Ovi su lokalni izbori po svojim rezultatima vrlo ambivalentni za HNS. Gubitak Varaždina i Varaždinske županije ozbiljan su udarac stranci tamo gdje je više od desetljeća imala vrlo važno i snažno uporište. Gubitak Dubrovnika, makar očekivan, bolan je i težak baš kao i gubitak Kraljevice jer su rezultati vođenja tih gradova bili fantastični.", napisao je Beus Richembergh. Dalje piše kako su obranjeni su Međimurska županija te brojni gradovi i općine Varaždinske županije poput Ivanca i Lepoglave, a također i Osijek, Pirovac, Cres i Sveti Ivan Zelina, kao i deseci općina, svugdje uglavnom od jakih izazivača iz HDZ-a. "Anka Mrak Taritaš prvi put u 16 godina ugrozila Bandića" "Rezultat Anke Mrak Taritaš u Zagrebu zapravo je sjajan jer je ona prvi put u 16 godina ozbiljno ugrozila primat najmoćnijega hrvatskog gradonačelnika svih vremena i tek nekoliko postotaka je dijelilo od pobjede u glavnom gradu. Osobito veseli pobjeda HNS-ovoga kandidata u Dugom Selu kao i nezavisnog kandidata iza kojega je stajao HNS u Svetoj Nedelji, gdje su potisnute dosadašnje dugogodišnje HDZove uprave, što rezultate HNS-a u Zagrebačkoj županiji čine izvrsnima.", smatra Beus koji tvrdi da je HNS dokazao da se uz nikoga ne šlepa: "I već površna analiza govori da je HNS baš svugdje, osim na listi za Skupštinu Primorsko goranske županije i na još nekoliko malobrojnih mjesta, ostvario odlične rezultate jer baš nigdje nije ostao ispod izbornoga praga." "Štoviše, dokazao je da nije ničiji prirepak, da se ne šlepa uz nikoga i da bez straha nastavlja biti jedna od najvažnijih stranaka na hrvatskom političkom prostoru.", poručio je Beus Richembergh. "Nema nikakve sumnje da bi rezultati na mnogim mjestima bili puno bolji da nas u posljednja tri tjedna nisu opteretile kobne špekulacije i sumnje o mogućem ulasku u vladu HDZ-a, koje su obeshrabrile mnoge naše potencijalne birače.", komentirao je Beus i najavio kako će se taj problem uskoro riješiti. "To je problem koji ćemo riješiti u naredna dva dana na našim stranačkim tijelima. HNS će ostati jedinstvena i snažna stranka, jasnoga profila i konzistentnih političkih stavova. Čestitke svim izbornim pobjednicima! Zahvala svim našim vrijednim aktivisticama i aktivistima kao i svim građanima koji su glasali za naše liste i kandidate!", zaključio je HNS-ovac.