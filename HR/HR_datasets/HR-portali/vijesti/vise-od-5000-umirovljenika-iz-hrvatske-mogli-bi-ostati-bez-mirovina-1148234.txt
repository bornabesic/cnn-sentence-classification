Više od pet tisuća umirovljenika koji žive u Hrvatskoj, a ostvarili su mirovinu na području Federacije BiH, mogli bi ostati bez naknada za veljaču ukoliko do kraja mjeseca ne dostave posebne potvrde o životu, potvrdio je u srijedu glasnogovornik federalnog Zavoda mirovinsko-invalidskog osiguranja, sa sjedištem u Mostaru, Tomislav Kvesić. “Određeni broj korisnika nije dostavio potvrde, zbog čega ih pozivamo da to čim prije učine, kako ne bi došlo do nepotrebne obustave isplate mirovina”, rekao je glasnogovornik Kvesić. Kazao je kako su mirovine iz Zavoda MIO Federacije BiH za siječanj normalno isplaćene, iako je bila obveza svih umirovljenika da prije kraja prethodne godine dostave potvrdu o životu. Mirovine jedino nisu isplaćene umirovljenicima koji žive izvan prostora bivše Jugoslavije koji nisu dostavili posebne potvrde. Iz Republike Hrvatske potvrde je dostavilo 13.222 korisnika, dok to nije napravilo 5.055 umirovljenika kojima prijeti obustava isplate mirovina. Potrebne potvrde korisnici mogu pronaći na službenoj stranici Zavoda, www.fzmiopio.ba, ili ga preuzeti u ispostavama Hrvatskog zavoda za mirovinsko osiguranje. Popunjeni i ovjereni obrazac treba poslati poštom na jednu od adresa Federalnog zavoda za mirovinsko i invalidsko osiguranje, Dubrovačka bb, 88000 Mostar ili Ložionička br. 2, 71000 Sarajevo >> Mirovinska štednja dostigla 87 milijardi kuna, prosječan prinos u 2016. bio 6,19% >> U 2017. moguće su promjene u mirovinskoj reformi . 