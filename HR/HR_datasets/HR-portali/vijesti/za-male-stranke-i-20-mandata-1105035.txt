Iako se u javnosti stvara dojam da se u hrvatskoj politici sve vrti oko HDZ-a i SDP-a, praksa pokazuje nešto sasvim suprotno. Na prošlim parlamentarnim izborima dvije vodeće stranke osvojile su tek nešto više od dvije trećine glasova, dok je jedna trećina završila na kontu raznih “trećih putova i putića”. Most je osvojio oko 13 posto glasova, što znači da je malim strankama pripalo čak 20 posto glasova. Ako se od ovog postotka odbije nekih 5 posto glasova koje su dobile regionalne stranke, ostaje još uvijek respektabilnih 15 posto birača koji su skloni malim strankama koje teško prelaze izborni prag. Sinčić iskoristio priliku U dobrom rasporedu po izbornim jedinicama male stranke s tih 15 posto glasova mogu osvojiti više od 20 mandata. Ako ih ne posluži izborna sreća, taj broj može biti znatno manji, a u nekim kombinacijama mogu ostati i bez ijednog mandata. Razne predizborne ankete predviđaju sličan odnos snaga i na skorim rujanskim izborima pa je stoga zanimljivo vidjeti tko od malih stranaka ima najviše izgleda da se dokopa Sabora. Po posljednjim istraživanjima Živi zid Ivana Vilibora Sinčića bez problema prelazi izborni prag na nacionalnoj razini. Na prošlim izborima Živi zid osvojio je samo jedan mandat iako je u gotovo svim jedinicama bio blizu izbornog praga. Ivan Sinčić odlično je iskoristio saborsku govornicu u proteklih šest mjeseci i znatno pridonio popularnosti svoje stranke. U prilog mu ide i to što nije sudjelovao u raznim saborskim trgovinama. Sada je sklopio predizbornu koaliciju s udrugom Franak i bivšim zastupnikom Mosta Ivanom Lovrinovićem koji je u međuvremenu osnovao stranku Promijenimo Hrvatsku. Dok suradnja s udrugom Franak daje sinergiju, to se sa sigurnošću ne može reći za Lovrinovića i društvo. Ivan Sinčić tvrdi da neće ulaziti u trule koalicije s HDZ-om, SDP-om, a sada i Mostom, dok se kod Lovrinovića vidi snažna želja da bude dio izvršne vlasti. Bio je spreman i na preslagivanje koje je najavio Karamarko. Dva iskusna politička lisca Milan Bandić i Radimir Čačić idu zajedno okušati izbornu sreću. Imaju dovoljno novca za financiranje skupe kampanje i dobre veze u medijima. Bandić očito može platiti i skupe savjetnike koji će mu osigurati dovoljno publiciteta, kao što je bio jučerašnji proglas o završetku Drugog svjetskog rata. Stari kadar Realno bi bilo da Bandić i Čačić imaju tri mandata i nakon sljedećih izbora, ali su moguća i veća iznenađenja. Bandiću i Čačiću ne ide na ruku to što birači, kojima je dosadio HDZ i SDP, ne vide u njima alternativu za budućnost. Iako su gotovo svi otpisali Tepešov i Ćorićev HSP AS i njihovu novu Domovinsku koaliciju, nije isključeno da u jednoj od slavonskih jedinica prijeđu izborni prag. To će biti svojevrstan pothvat za pravaše jer će HDZ-ov skupljač desničarskih glasova biti popularni Zlatko Hasanbegović. Milanović je uspješno eutanazirao konkurenciju na ljevici, ali dio mandata mogla bi mu uzeti stranka Pametno koju vode supružnici Marijana i Ivica Puljak. Tim više što Milanović, od kada je HDZ preuzeo umjereni Plenković, više ne može homogenizirati birače ljevice na strahu od dolaska “ekstremnog Karamarka”. SDP je na prošlim izborima dobio podršku nekih birača samo zato što su birali “manje zlo”. Gotovo bez ikakvih izgleda je koalicija pravaških stranaka Pomak koju predvodi Danijel Srb. Slabe su prognoze i za bivšeg predsjednika Ivu Josipovića koji na izbore ide u koaliciji s ORaH-om. >> HSP: Glas za Pomak je glas za Hrvatsku, glas za HDZ je glas za Milanovića Milan Bandić i Radimir Čačić sasvim sigurno imaju dovoljno iskustva. Problem im predstavlja to što ih birači percipiraju kao dio starih struktura. Bandić je dovoljno financijski jak pa može za svoju kampanju angažirati najbolje stručnjake. Kada su od HDZ-a dobili košaricu, Ivan Tepeš i Pero Ćorić su se okrenuli malim pravaškim i desničarskim strankama. Privukli su u Domovinsku koaliciju nekad vrlo utjecajne pravaše Antu Đapića i Miroslava Rožića. Nisu posve bez izgleda. Pravaš Danijel Srb sklopio je koaliciju s Hrvatskom čistom strankom prava i Obiteljskom strankom. Nikako im ne ide u prilog činjenica što će se s Domovinskom koalicijom praktički tući za isto biračko tijelo. Teško će osvojiti mandat. Nakon odlaska Tomislava Karamarka ljevica nije kompaktna kao što je bila na prošlim izborima. Milanović više neće moći dobiti glasove samo na strahu od Karamarka. Splitska stranka Pametno, čija je predsjednica Marijana Puljak, figurira kao iznenađenje. 