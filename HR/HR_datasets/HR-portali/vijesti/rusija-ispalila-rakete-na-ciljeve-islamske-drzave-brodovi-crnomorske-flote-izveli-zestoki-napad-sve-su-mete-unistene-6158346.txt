MOSKVA - Rusija je s ratnog broda i podmornice ispalila četiri krstareće rakete iz Sredozemnog mora na mete džihadističke skupine tzv. Islamske države blizu grada Palmire u Siriji, objavilo je u srijedu rusko ministarstvo obrane. Udar za koji su ruske agencije prenijele da je bio prvi takve vrste od studenoga, izveden je s fregate "Admiral Essen" i podmornice "Krasnodar", a ciljevi su bili militanti i njihova postrojenja istočno od Palmire. "Sve su mete uništene", priopćilo je ministarstvo. Rusija je upozorila Sjedinjene Države, Tursku i Izrael prije ispaljivanja raketa, navodi ministarstvo. U priopćenju nije navedeno vrijeme napada,  a posljednji poznati napad krasterećim raketama Kalibr s fregate na militante u Siriji Rusija je izvela u studenome, javila agencija RIA. "Krasnodar" i "Admiral Essen" dio su ruske Crnomorske flote. Moskva je u rujnu 2015. počela udare na Siriju podržavajući režim predsjednika Bašara al-Asada. Primirje su u prosincu 2016.  dogovrile snage lojalne režimu i pobunjeničke skupine, no ono se ne odnosi na džihadiste Islamske države.