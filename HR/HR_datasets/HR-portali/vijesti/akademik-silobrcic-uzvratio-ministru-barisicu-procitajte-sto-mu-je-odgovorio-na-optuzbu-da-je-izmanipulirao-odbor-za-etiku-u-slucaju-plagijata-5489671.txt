Nakon što je ministar Pavo Barišić u svom priopćenju prozvao bivšeg predsjednika Odbora za etiku akademika Vlatka Silobrčića da kao član Predsjedništva stranke Pametno zlorabio visoko etičko tijelo koje imenuje Sabor za političke obračune, Silobrčić je uzvratio ministru pismom kojega prenosimo u cijelosti: Najprije želim reći da g. Ministar nije točno iznio faktografiju u vezi s njegovim predmetom. Predmet o njemu nije do nedavno bio na sjednicama Odbora za etiku u znanosti i visokome obrazovanju. Bio je, među ostalim predmetima, upućen i Odboru u vrijeme kad je prošli Odbor prestao raditi, a njegov je predsjednik dao ostavku. Predmeti su "pronađeni" relativno nedavno (nakon što od 2011. do 2014. Odbor nije postojao), i Odbor je, a ne samo ja, odlučio da će sve predmete razmotriti na svojim redovitim sjednicama. Mislim da bi se teško našao itko tko bi mogao reći da sam ih ja pronašao. U vezi s time, treba odmah reći da za predmete toga tipa nema zastare, pa mi se čini da je odluka Odbora bila logična. Nisu to pravna nego etička pitanja. Gospodine Ministre, ne razumijem Vaše (a i Vašega Državnog tajnika) inzistiranje da sam ja član Predsjedništva stranke PAMETNO. To bi, po Vašoj logici, trebalo značiti da se ja nikako ne bi smio upuštati u prepoznavanje plagijata. Znači li to da Vi mislite da su plagijati zapravo stranačko pitanje. Ako je tako, ne vidim načina da o tome suvislo raspravljamo. Hvala Vam što mi pripisujete sposobnosti da manipuliram s članovima Odbora, i da ih navodim da bespogovorno prihvaćaju moja gledišta. Tako, po Vama, svaka odluka Odbora zapravo je moja odluka, čak i nakon što sam prestao biti njegovim predsjednikom. Meni se čini, g. Ministre, da Vi dugujete javnu ispriku uglednim članovima Odbora koje je redom imenovao Sabor. Rektorski je zbor već mijenjao jedno od svojih dvaju priopćenja za javnost sa sjednice u Mostaru, nakon što su promijenili nesuvisli dio njihova prvog priopćenja. Možda da se povedete za njima. Želim Vam uspješnu 2017. godinu. Vlatko Silobrčić