 Uske poderane traperice, kožne jakne i naočale, pretjerivanje s bojama, detaljima i nakitom ono su po čemu mnogi pamte lude '80-te. Filmovi Top Gun i Flashdance diktirali su trendove u tim godinama kada se glazba sa radija snimala na kazete i nije bilo mobitela kojima biste se dogovorili sa društvom gdje se nalazite... Natapirana kosa, šljokice, saten, prenaglašene oči, usne i obrazi i nezaobilazni jastučići na ramenima, bili su must have. Puno laka za kosu i  šminke, (pre)visoke potpetice, šljokice... Nezaobilazne su bile i velike narukvice, broševi, pletene čarape bez stopala, svjetlucavi ukrasi za kosu, velike torbe. Predvodnica trendova bila je Madonna koju su kopirale djevojke širom svijeta. Prenaglašenost i pretrpanost bili su osnova stila i sve se nosilo bez straha od mogućih komentara. Važno je bilo biti svoj, drugačiji, odijevalo se bez razmišljanja što će reći okolina.  Spajalo se nespojivo, živjelo se punim plućima.  Sve je bilo pretjerano, ali svi su uživali u tome. Od brendova, prevladavali su Levi's, Nike, Adidas , a u Hrvatskoj su bile popularne i borosane i startasice . Starke su bile za šminkere, a šangajke njihova verzija radničke klase. Muškarci su bili uzor loši dečki s velikog platna. Neizostavno pivo u ruci bilo je dio stila, ali i dokaz stava. Dok su jedni hodali u trapericama, kožnim jaknama i tenisicama , drugi su se "furali" na ležerna odijela ispod kojih nikad nije bila košulja već majica. Karirano i prugasto je bilo in. Iako stil '80-ih ponekad nazivaju trash razdobljem mode , dijelovi tih ludih godina i danas se vraćaju na scenu. Odjenite ih s osmijehom, i s pivom u ruci! 