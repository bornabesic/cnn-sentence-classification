Izrael je u nedjelju potiho reagirao na američku prodaju oružja Saudijskoj Arabiji dogovorenu dan ranije, tijekom posjeta američkog predsjednika Donalda Trumpa Rijadu. - Ovo je pitanje koje nas stvarno treba zabrinuti - rekao je izraelski ministar energetike Yuval Steinitz uoči tjednog susreta kabineta. Premijer Benjamin Netanyahu nije spomenuo američko-saudijski sporazum u svojim tradicionalnim obraćanjima javnosti. Netanyahu je ranije izrazio želju poboljšati odnose s Saudijskom Arabijom i drugim zaljevskim državama kako bi pripremio put za mirovni sporazum s Palestincima te stvorio frontu protiv iranskih nuklearnih ambicija. Izrael je na oprezu zbog održavanja svoje vojne prednosti na bliskoistočnom području, a Steinitz je istaknuo kako želi čuti detalje dogovora između Rijada i Washingtona. Trump i njegovo izaslanstvo stići će u ponedjeljak u Izrael. - Moramo osigurati i da stotine milijarda dolara vrijedno oružje koje ide Saudijskoj Arabiji ne ugrozi izraelsku kvalitativnu prednost jer je ta država i dalje neprijateljski nastrojena prema nama i s njom nemamo nikakve diplomatske odnose, a nitko ne zna što nosi budućnost - naglasio je izraelski ministar. Izrael je 1980-ih izražavao zabrinutost oko američke prodaje tada naprednih F-15 borbenih zrakoplova Saudijcima, no ta kraljevina nije nikad zaprijetila da će ih koristiti protiv njih.