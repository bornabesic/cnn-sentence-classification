- Pozivamo Zagreb da se umjesto besperspektivnih prijedloga o iskustvima "mirne reintegracije" koju predlažu Ukrajincima više pozabave rješavanjem kroničnih vlastitih problema, vezanih uz prava Srba i drugih nacionalnih manjina u Hrvatskoj, piše u komentaru Ureda za informiranje i medija ruskog ministarstva vanjskih poslova objavljenom na službenim stranicama ministarstva. Naime, Rusi su vrlo burno reagirali na prijedlog hrvatskog premijera Andreja Plenkovića iznesen prilikom posjeta Kijevu, o tome da će Hrvatska Ukrajini prenijeti vlastita iskustva mirne reintegracije okupiranih područja, a što bi se moglo primijeniti na područja istočne Ukrajine - Donjeck i Lugansk, gdje se vodi rat i gdje su stvorene paradržavne tvorevine. Hrvatski prijedlog, kako piše u komentaru Ureda za informiranje MVP-a, 'izaziva ozbiljnu zabrinutost Rusije'. Nadalje, ruski MVP upozorava kako je osnova rješenja problema u Ukrajini mirovni sporazum iz Minska, gdje je precizno označeno što se mora učiniti kako bi se regulirao problem Donjecka i Luganska. Ovakav prijedlog, piše u komentaru, samo odvraća pažnju Kijeva na njegove obveze koja ima prema Minskom sporazumu. - Minski sporazum nema alternativu, navodi se u komentaru ruskog ministarstva vanjskih poslova. Prijedlog se promatra i u sklopu sporazuma o 'hrvatsko-ukrajinskoj vojnoj suradnji' te napominje da je cijena hrvatske integracije svog teritorija bilo progon 250 tisuća Srba u operacijama 'Bljesak' i 'Oluja'. - Mislimo da savjeti stranih 'konzultanata' mogu stvoriti kod kijevskih vlasti iluziju da mogu uporabiti nasilne scenarije za Donjeck, a tako nešto neće pomoći rješavanju tamošnje situacije stoji u komentaru. Osim toga, rusko ministarstvo vanjskih poslova rogobori jer se hrvatski prijedlog o 'mirnoj reintegraciji' odnosi i na Krim, a on je, piše u komentaru - pripojen Rusiji 'na osnovu slobodne volje iskazane na referendumu na Krimu'.