Zbog primitka u iznosu od 50.000 kuna, Perković se našla pod istragom Povjerenstva za sukob interesa Dvostruka olimpijska prvakinja u bacanju diska je kratko, u prošlom sazivu, bila saborska zastupnica. Perković je u parlament ušla kao zamjena za Milana Bandića, na čijoj se izbornoj listi i nalazila. Mandat joj je trajao od 28. prosinca 2015. do 14. listopada 2016. Iako je bivša dužnosnica, i dalje je moguće provesti postupak protiv nje za odlučivanje o sukobu interesa, a to se i događa. Naime, kao i u slučaju Janice Kostelić, sporan je primitak u iznosu od 50.000 kuna, koji je Perković dobila iz proračuna Grada Zagreba po osnovi nagrade Zagrepčanka godine. Dužnosnik prema zakonu ne smije primiti dar u novcu. “Povjerenstvo je na sjednici 25. 5. donijelo odluku o pokretanju postupka protiv navedene dužnosnice zbog moguće povrede članka 11. Zakona o sprječavanju sukoba interesa”, izvijestili su iz Povjerenstva za odlučivanje o sukobu interesa.