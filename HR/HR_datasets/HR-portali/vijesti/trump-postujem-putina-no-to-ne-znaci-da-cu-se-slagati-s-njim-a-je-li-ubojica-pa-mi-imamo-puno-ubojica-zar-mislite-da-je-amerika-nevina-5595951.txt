Donald Trump još jednom je ponovio kako poštuje Vladimira Putina, iako je voditelj ustvrio kako je ruski predsjednik 'ubojica'. U intervjuu za Fox News koji će biti emitiran prije najvećeg američkog sportskog događaja, Super Bowla, američki predsjednik dodao je kako poštuje puno ljudi, no kako to ne znači da će se s njima slagati. - On je vladar svoje države. Mislim da je bolje slagati se s Rusijom, nego ne, i ako nam Rusija pomogne u borbi protiv ISIS-a  i terorizma diljem svijeta, što je naša najveća borba, to je dobra stvar - kazao je Trump koji se s Putinom telefonski čuo prošlog vikenda. - Hoću li se slagati s njim? Nemam pojma. Vrlo je moguće da neću – kazao je. Voditelj Bill O’Reilly ustvrdio je kako je Putin 'ipak ubojica'. - Ima puno ubojica. Mi imamo puno ubojica. Što? Zar mislite da je naša država tako nevina? - odgovorio je Trump. Od 1992. u Rusiji je ubijeno 36 novinara, a čak 23 otkako je Putin 2000. postao predsjednik. U prosincu 2015. jedan novinar upitao je Trumpa o ubijanju novinara koji ne dijele njegovo mišljenje, a Trump je odgovorio kako misli da i Amerika 'puno ubija'. Istog tjedna za ABC News je kazao: - Uz svo poštovanje prema Putinu, vi govorite kako ubija ljude. Ja to nisam vidio. Ne znam da je to činio. Ako je ubio novinare, mislim da je to strašno. No nije on držao pištolj i neće preuzeti krivnju i reći da je on ubojica. Nikad nije dokazano da je ikoga ubio, a nevin si sve dok ti se ne dokaže krivnja - zaključio je tom prilikom Trump. Američki predsjednik je kazao kako je spreman surađivati i s Kijevom i s Moskvom kako bi se razriješio sukob na istoku Ukrajine, nakon što je razgovarao u subotu s ukrajinskim predsjednikom Petrom Porošenkom. Bio je to prvi direktni kontakt između dvojice predsjednika nakon inauguracije.