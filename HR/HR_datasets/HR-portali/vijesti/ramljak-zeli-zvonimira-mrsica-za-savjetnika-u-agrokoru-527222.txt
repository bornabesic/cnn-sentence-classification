Bivši predsjednik Uprave Podravke Zvonimir Mršić trebao bi se pridružiti timu Ante Ramljaka u Agrokoru. Pored utjecajnog SDP-ovca Mršića, vladin povjerenik Ramljak u ponedjeljak bi trebao predstaviti još nekoliko kadrovskih pojačanja. Kako piše Večernji list, Ramljaku je cilj ojačati operativni dio poslovanja. Mršić bi trebao biti imenovan savjetnikom za prehrambeni sektor koji je trenutačno u fokusu, kako izvanredne uprave Agrokora tako i dobavljača. Mršić se već spominjao u kombinacijama za Agrokor. Prije nekoliko mjeseci nagađalo se kako bi upravo on mogao preuzeti taj koncern. No na to je mjesto došao Ante Ramljak. Podsjetimo, Mršić je u veljači otišao s čelne pozicije u Podravci. Nedavno ga se spominjalo i kao mogućeg SDP-ova kandidata za premijera, ali čini se da će ostati u biznisu. Jedna struja u SDP-u, nezadovoljna stanjem u stranci, htjela ga je vidjeti na čelu stranke umjesto Davora Bernardića. Mršić iza sebe ima i uspješnu karijeru gradonačelnika Koprivnice. Na čelu grada uživao je veliku popularnost... Dok Ante Ramljak pojačava tim, potpredsjednica Vlade Martina Dalić u petak se na marginama gospodarskog foruma u Sankt Peterburgu sastala s Hermanom Grefom, predsjednikom Uprave Sberbanka. Gref je novinarima rekao kako će se razgovori s hrvatskom Vladom nastaviti, ali i upozorio da ona provodi aktivnosti koje potkopavaju prava kreditora i dogovore s njima. Ruski bankar smatra kako odluka hrvatske Vlade o Agrokoru potkopava investicijsku klimu u Hrvatskoj