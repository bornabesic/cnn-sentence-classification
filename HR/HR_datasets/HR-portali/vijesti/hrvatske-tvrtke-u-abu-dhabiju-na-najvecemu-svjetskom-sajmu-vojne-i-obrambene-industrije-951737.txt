Na slici: Štand hrvatskih tvrtki na IDEX 2017. Foto: HGK  U ABU Dhabiju se od 19. do 23. veljače održava 13. Sajam naoružanja i vojne opreme IDEX 2017., najveći svjetski sajam vojne i obrambene industrije i tehnologije, ujedno jedina međunarodna izložba naoružanja i vojne opreme na području regije Mena (područje Bliskog Istoka i Sjeverne Afrike). Na sajmu sudjeluje 57 zemalja i više od 1200 tvrtki, a svoju priliku na tržištu traži 16 hrvatskih tvrtki, na dosad najvećemu nastupu na izložbenom prostoru od 160 metara kvadratnih priopćeno je iz  Hrvatske gospodarske komore. "Ovaj je sajam jedinstvena platforma za uspostavljanje i jačanje odnosa s Vladinim odjelima, tvrtkama i oružanim snagama u cijeloj regiji i svijetu. Ovo je velika prilika, ne samo našim tvrtkama u industriji naoružanja, već tekstilnoj industriji i ostalim pratećim industrijama koje opskrbljuju vojsku i policiju. Nadamo se da će očekivanja od 105 000 posjetitelja rezultirati novim ugovorima za naše proizvođače, kako je to bio slučaj 2015.", izjavila je tom prilikom direktorica Sektora za industriju i IT HGK Tajana Kesić Šapić. Šestan Busch: Ovo nam je deseti nastup "Tvrtki Šestan Busch ovo je deseti nastup na sajmu u Abu Dhabiju i ovakvi su nam sajmovi jedini izlog u svijet. S obzirom na to da naša tvrtka proizvodi najviše kaciga za arapski svijet, ove godine očekujemo potpisivanje ugovora s Arapskim emiratima za 30 000 kaciga, za Kuvajt 500 kaciga te oko šest tendera za Saudijsku Arabiju", naglasio je predsjednik Zajednice proizvođača sredstava za posebne namjene pri HGK i direktor tvrtke Šestan Busch Alojzije Šestan. IDEX se održava pod pokroviteljstvom predsjednika Ujedinjenih Arapskih Emirata i vrhovnog zapovjednika Oružanih snaga UEA – šeika Kalifa bin Zajed al-Nahyana. U sklopu sajma IDEX također se održava četvrti najveći sajam pomorske obrane i izložba pomorske sigurnosti u regiji, NAVDEX 2017. Tvrtka Brodosplit na sajmu predstavlja svoj program transfera tehnologija te vojni program, posebice najnoviji proizvod, obalno-ophodni brod. "Sve faze dizajna ovog broda odrađene su u hrvatskim kompanijama. Dizajn je idealne prirode za izvoz jer može biti prilagođen sve većim potrebama kupca. S obzirom na iskustvo i ekspertizu prema kojoj je Brodosplit već poznat u ovoj regiji, smatramo da je NAVDEX izvrsna baza za uspostavljanje odnosa s potencijalnim klijentima u regiji, a i u svijetu", naglasio je član uprave Brodosplita Darko Pappo. "Potaknuti dobrim iskustvima sa sajmova u organizaciji HGK, poput Milipola i Eurosatoryja, odlučili smo prvi put sudjelovati na ovom sajmu. Naša očekivanja idu u smjeru neposredne prezentacije proizvoda što većoj populaciji korisnika i trgovaca vojnom i sigurnosnom opremom na Bliskom Istoku. Očekujemo sklapanje agentskih ili zastupničkih ugovora, bilo za regiju u cjelini, bilo za svaku pojedinu zemlju", rekao je predsjednik Udruženja tekstilne industrije pri HGK i direktor tvrtke Galeb Stjepan Pezo te istaknuo da je poseban naglasak na liniji Wet free fresh, tj. na odjeći koja ovlažuje i hladi i namijenjena je osobama koje rade u ljetnim uvjetima na otvorenom, a istaknuo je i Fire stop, tj. negorivu odjeću. Veliki interes za pištolje HS Produkta Na štandu Agencije Alan iskazan je već uobičajeni, veliki interes za pištolje HS Produkta, koji su u posljednjih nekoliko godina izrazito uspješni na američkom tržištu, a i za jurišne puške VHS-2 koje su na natječaju za opremanje francuske kopnene vojske ušle u najuži izbor, među pet najboljih svjetskih proizvođača jurišnih pušaka. K tome, posjetitelji su bili zainteresirani za snajperske puške velikih kalibara te za ručni bacač granata tvrtke Madler-D. "Najveći interes na sajmu iskazan je za proizvode MV-4 i MV-10 strojeve za razminiranje. Očekujemo otvaranje novih tržišta na Bliskom Istoku i Aziji", ističe direktor prodaje i unaprjeđenja poslovanja tvrtke DOK-Ing Subeije Kalo, koja se predstavlja s proizvodnim asortimanom za razminiranje, podzemno rudarstvo i proizvodima za krizne situacije. Prvi se put na sajmu pojavljuju i tvrtka Odjeća, s asortimanom vojnih i policijskih uniformi te vatrogasnih zaštitnih odjela, a i tvrtka Galko, sa setovima za nošenje oružja, torbicama za prikriveno nošenje oružja, taktičkim prslucima i torbama koje očekuju konkretne poslove i početak suradnje. Svoje službene kape i oznake koje se izrađuju prema specifikacijama pojedinih kupaca poput Ministarstva unutarnjih poslova ili Ministarstva obrane, predstavljaju tvrtke Kapko i Šešir. Tvrtke Šestan Busch, Galeb, Agencija Alan, Hs produkt , Inkop, Madler-D, JLM Perković, Scam-Marine, Jelen, Borovo, KAP-KO, DOK-ING, Galko, Šešir, Odjeća te Brodosplit d. d., predstavljaju se na sajmu IDEX 2017.