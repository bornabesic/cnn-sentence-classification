SARAJEVO - Policija u Bosni i Hercegovini provodi opsežne mjere čiji je cilj suzbiti terorističku opasnost i spriječiti moguće napade, no ta prijetnja je realna, a država se tek mora suočiti s izazovom trajnog rješavanja tog problema, izjavio je u petak u Sarajevu ravnatelj Uprave policije Ministarstva utarnjih poslova Federacije BiH Dragan Lukač.   Lukač je na konferenciji za novinstvo u Sarajevu potvrdio kako je provedena izrada preciznog registra osoba povezanih s islamskim radikalizmom i kako se prati njihovo kretanje i djelovanje.   "Te osobe predstavljaju vrlo ozbiljnu sigurnosnu prijetnju", kazao je Lukač dodajući kako je u proteklih osam mjeseci napravljeno puno stvari koje su "duboko zahvatile djelovanje radikalnih zajednica u FBiH".   Rezultat te akcije su dokumentirana kaznena djela ekstremizma koja procesuira Tužiteljstvo BiH, a odnose na tri osobe koje su se borile u Siriji i Iraku.   Broj državljana BiH koji su boravili u Siriji i Iraku je, prema policijskim podacima, varirao od 200 do 250, no nije riječ samo o onima koji se se borili, jer su oni poveli i članove obitelji.   Iz Sirije i Iraka vratilo se pedesetak osoba, a Lukač ističe kako je primjetno da se značajno smanjuje broj onih koji odlaze.   Policija BiH raspolaže brojnim podacima i ima pregled stanja   "Važnije je što smo stvorili presjek stanja djelovanja radikalnih zajednica", kazao je Lukač istaknuvši kako su policajci prikupili velik broj podataka o potencijalnim sigurnosnim ugrozama točno definirajući radikalne zajednice i njihove članove te načine njihova djelovanja.   Po njegovim riječima, pitanje "paradžemata", vjerskih zajednica koje djeluju izvan struktura službeno priznate Islamske zajednice u BiH, tek je jedan dio problema, a puno ozbiljniji problem je ideološka indoktrinacija.   "Upravo ta ideološka osnova se manifestira kroz ekstremizme i izvođenje terorističkih djela", kazao je Lukač.   Policija u BiH je provela kategoriziranje osoba koje mogu biti opasnost, a postoji i poseban registar državljana BiH koji su otišli ratovati u inozemstvo, prije svega u Siriju i Irak. Njihovo se kretanje i ponašanje kontinuirano nadzire.   "Za pripadnike Islamske države (IS) i Fronte al-Nusra je određena mjera uhićenja na teritoriju BiH pri njihovu povratku u zemlju", potvrdio je Lukač.   Upozorio je kako nema apsolutnih jamstava da, uz sve poduzete mjere, ne može doći do terorističkog napada, no čini se sve da se mogućnost za to smanji na najmanju moguću mjeru.   Sada je otvoreno pitanje što raditi u budućnosti s radikaliziranim osobama, a Lukač je kazao kako je država pred ozbiljnom kušnjom izrade i provedbe programa deradikalizacije ekstremista, jer policija to ne može raditi.   Direktor američke Središnje obavještajne agencije (CIA) John Brennan doputovao je u nenajavljeni posjet Sarajevu, izvjestili su u petak mediji u Bosni i Hercegovini.   Prema informacijama iz anonimnih izvora Brennan bi se trebao sastati s čelnicima sigurnosnih agencija u BiH.   Najavljeno je i Brennanovo sudjelovanje na sastanku udarne skupine za borbu protiv terorizma koju čine predstavnici najvažnijih pravosudnih i policijskih agencija.   Takva najava stigla je iz Tužiteljstva BiH koje koordinira rad ove skupine.     Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!