U povodu predstojećih židovskih blagdana Roš Hašana – Nove godine i Jom Kipura – Dana pomirenja, predsjednik Vijeća Hrvatske biskupske konferencije (HBK) za ekumenizam i dijalog, sisački biskup Vlado Košić, uputio je čestitku rabinu Židovske vjerske zajednice Bet Israel u Hrvatskoj Kotelu Da-Donu, rabinu zagrebačke Židovske općine Lucianu Moši Preleviću, kao i svim članovima ove dvije Zajednice. "Vama i Vašim vjernicima iskreno čestitam i želim radosne blagdane Roš Hašana i Jom Kippur, koje uskoro slavite. Neka Vam proslava nove godine i blagdan pomirenja pomognu da Vam Bog udijeli obilje svoga blagoslova te živite u miru i radosti vršeći svoje poslanje. Želim također da naša uzajamna suradnja u ovoj novoj godini bude plodna i blagoslovljena, na korist i Židova i kršćana te na zajedničko učvršćenje mira i svakog dobra!", istaknuo je biskup Košić u čestitki, priopćeno je u subotu iz Sisačke biskupije.  Roš hašana je židovska Nova godina. Traje dva dana. Teče od zalaska sunca jednog dana sve do zalaska sunca dva dana poslije. Ova svetkovina govori o Božjem stvaranju svijeta i podsjeća na Božji sud. Njome se označava početak jednog razdoblja u kojem se vjernici posvećuju molitvi, kajanju, unutarnjem preispitivanju sebe.  Proslava Roš hašane u Židovskoj općini Zagreb (ŽOZ), kako je najavljeno, počinje u nedjelju, 2. listopada, večernjom molitvom u 18,30 sati. >> 'Na Roš hašanu jedemo slatko kao simbol blagoslova i izobilja' 