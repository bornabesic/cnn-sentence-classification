Dva "domaća" razbojnika sa zadarskog područja (25 i 28 godina) te jedan iz unutrašnjosti (30) krenuli su opljačkati kuću lokalnog poduzetnika u Kruševu kraj Obrovca. U akciju su se dali koncem travnja i to u sedam sati ujutro. Od njih trojice u kuću je ušao samo 25-godišnjak, maskiravši se prije toga. Odmah je naletio na vlasnicu kuće (58). Napao ju je elektrošokerom. Žena je vrištala pa je dotrčala kći (33), no razbojnik je i nju spržio elektrošokerom. I ona je vikala od boli, na što se razbojnik potpuno zbunio. No, čim je čuo da se s kata kuće spušta muškarac, sin jedne, a brat druge napadnute žene, dao je petama vjetra. Ništa nije ukrao, štoviše, toliko se smeo da je ostavio svoj ruksak u kući koju je namjeravao orobiti.  Policajci su uhitili svu trojicu  i kazneno ih prijavili te ih priveli sucu istrage Županijskog suda u Zadru. Napadnute žene nemaju ozljeda.  