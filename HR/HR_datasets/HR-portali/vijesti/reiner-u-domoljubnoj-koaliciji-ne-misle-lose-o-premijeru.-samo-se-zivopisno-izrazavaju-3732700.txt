ZAGREB - Predsjednik Hrvatskog sabora Željko Reiner odbacio je u ponedjeljak tvrdnje da je glasovanje o zakonu kojim bi se ukinuo ured bivšeg predsjednika Stjepana Mesića dva puta odgođeno jer pozicija za to nema dovoljnu većinu, istaknuvši da vladajući u parlamentu imaju stabilnu većinu.  "Nasuprot onima koji su u kaosu, naši politički suparnici, koji se ni nakon izbora ne mogu zbrojiti, smjena Baldasara itd., oni stalno priželjkuju da postoje trzavice u većini, ali to nije tako. Domoljubna koalicija, Most i druge stranke imaju stabilnu većinu, iako je činjenica da mi ne mislimo o svim stvarima uvijek isto. Zato i postoje različite stranke, ali na kraju oko svega se uspijemo dogovoriti i većina je, uvjeravam vas i sve one koji bi željeli drugačije, stabilna i čvrsta i tako će ostati", rekao je Reiner u emisiji "S Markova trga" Hrvatskog radija. O izjavama Bandića i Beljaka: To je živopisan način izražavanja pojedinaca Izjave čelnika BM 365 Milana Bandića, koji najavljuje preslagivanje parlamentarne većine, i Krešimira Beljaka (HSS) koji je premijeru Tihomiru Oreškoviću poručio kako se treba vratiti u Kanadu, Reiner tumači kao "živopisan način izražavanja pojedinaca". "Naravno, svatko će krenuti na svoj način iskazivati svoje mišljenje, ali najvažnije je da se na kraju oko svega dogovorimo", rekao je. Objasnio je kako Sabor prošloga petka nije glasovao zato što je dvoje ministara, koji su trebali sudjelovati u raspravi o amandmanima na prijedloge zakona iz njihovih resora, bilo na putu, a još im nisu imenovani zamjenici. Dodao je kako se nada da će zamjenici uskoro biti imenovani. "Nije lako naći kvalificirane ljude za takve poslove koji su vrlo odgovorni i ne Bog zna kako plaćeni", uvjeren je Reiner, koji očekuje da će Sabor o ukidanju Mesićeva ureda glasovati u petak. Na najavu osnivanja istražnog povjerenstva koje bi trebalo ispitati navode predsjednice Kolinde Grabar Kitarović da je nedavno razriješeni čelnik SOA-e Dragan Lozančić bio "privatni obavještajac Zorana Milanovića", Reiner je kazao kako su istražna povjerenstva normalan oblik funkcioniranja Sabora. Na opasku da bi to što predsjednica Lozančiću stavlja na teret bila teška zlouporaba ovlasti, Reiner je uzvratio kako je zlouporaba bilo i ranije, ali da nitko ne postavlja pitanje zbog čega one nisu do kraja razjašnjene. Nije se željelo otkriti tko je napravio svastiku na Poljudu "Recimo, za svastiku na Poljudu do dana današnjega nije razjašnjeno tko ju je i kako napravio. Nitko me ne može uvjeriti da se nije to moglo napraviti. To je jednostavno nekome odgovaralo s pričama o fašizaciji Hrvatske. Ona se namjerno tamo pojavila u jednom trenutku i nije se željelo otkriti tko ju je napravio", smatra Reiner. Iako ističe kako Sabor ne može raditi posao policije, naglasio je kako očekuje da se taj slučaj, nakon što je proteklo godinu dana, konačno riješi. Uvjeren je i da se imenovanje novog čelnika SOA-e trebalo riješiti dogovorom. "Znate vrlo dobro da mi imamo prvog potpredsjednika Vlade koji je ekspert za to područje. HDZ i njegov predsjednik su dali nekoliko prijedloga, a koliko znam nije ih se uopće razmatralo, nego se predložio Daniel Markić. Očito je to bio motiv nekima u Odboru za nacionalnu sigurnost da glasuju protiv", kazao je Reiner. Na pitanje znači li to da odnosi između HDZ-a i premijera te predsjednice države nisu idilični, odgovorio je kako odnosi trebaju biti konstruktivni, a ne idilični. "Oni su uglavnom konstruktivni, da nije tako ne bismo imali proračun i 60 vrlo konkretnih mjera strukturnih reformi", kazao je. Nije sporno da se ustavni suci biraju javnim glasovanjem  U najavi da će se ustavni suci prvi puta nakon 15 godina birati javnim glasovanjem Reiner ne vidi ničeg spornog. "I javno i tajno glasovanje su oblici demokracije. Ako Odbor za Ustav procijeni da je bolje da se oni kao kompetentni članovi Odbora dogovore za 10 ljudi za koje misle da su najkompetentniji, to ni u kom slučaju ne znači da si stranke međusobno ne vjeruju, nego samo da se odlučilo da se ne otvaraju mogućnosti prevelikog rasapa glasova, nego da se ide s konkretnim prijedlogom", kazao je Reiner. Podsjetio je da je prošla parlamentarna većina lani pokušala izabrati dva ustavna suca bez dogovora s oporbom. "Pokušalo se bez ikakvog dogovora 'na mišiće' progurati dva kandidata. Nije uspjelo i to nije pristup kakav bi trebao biti u Saboru. Vjerojatno se zato Odbor odlučio da načine selekciju i da glasovanje bude javno", ocijenio je. Naglasio je i kako nema dvojbi da će izbor ovoga puta uspjeti, ali i dodao kako ne može jamčiti da će biti izabrano svih 10 ustavnih sudaca. Reiner je još jednom govorio i o najavi zakona kojim bi se kaznilo zastupnike koji neredovito dolaze na posao. "Netko tko uopće ne dolazi na plenum, tko tamo ništa ne govori, ne dolazi na sjednice odbora pa onda odbori nemaju kvorum, a posebno oni koji ne dolaze na glasovanje morali bi snositi konzekvence. Narod neće tolerirati da netko dobiva plaću, a ne radi svoj posao", uvjeren je Reiner. Kazao je i kako najavljeni prijedlog Mosta još uvijek nije dobio te dodao da će se o načinu kažnjavanja zastupnika razgovarati kad prijedlog dođe u proceduru.