- SDSS nije u koaliciji s HDZ-om na državnoj razini, ali kao i ostale manjine podržava rad Vlade, rekao je danas u Vukovaru predsjednik SDSS-a Vojislav Stanimorović. Na novinarksi upit je li SDSS podršku HDZ-u i Vladi uvjetovao i nekim ministarskim mjestom ili pak mjestom potpredsjednika Sabora, Stanimirović je rekao kako nije bilo nikakvoga uvjetovanja i da su to sve medijske spekulacije. Ukazao je i kako je samo nekoliko dana nakon što su tri saborska zastupnika SDSS-a dala podršku ministru Zdravku Mariću uslijedila neprimjerena izjava potpredsjednika Sabora i HDZ-a Milijana Brkića koji je rekao kako hrvatsku Vladu ne mogu sastavljati manjine nego Hrvati i Hrvatice. - Da je to bila izjava nekoga s ulice ne bi niti reagirali ali ovo je izjava visokog dužnosnika HDZ-a i potpredsjednika Sabora. Na HDZ-u je da riješi pitanje takvih izjava ali im je vjerojatno sada, radi skorih izbora, to rizično, rekao je Stanimirović koji ne isključuje niti mogućnost novih prijevremenih izbora. To će, kako je rekao Stanimirović, prije svega ovisiti hoće li poslije lokalnih izbora podršku Vladi dati i neke druge stranke poput HSS-a, HNS-a ili IDS-a. - Ako do toga ne dođe veoma je teško funkcionirati sa 76 ruku u Saboru. Bilo kakvo izglasavanje zakona može dovesti do nove krize. U tom slučaju ne isključujem mogućnost novih izbora, rekao je Stanimirović.   