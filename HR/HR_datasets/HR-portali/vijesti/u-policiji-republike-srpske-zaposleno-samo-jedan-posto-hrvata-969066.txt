Foto:123rf BROJ zaposlenih osoba nesrpske nacionalnosti u Ministarstvu unutarnjih poslova Republike Srpske iz godine u godinu sve je manji, a u policiji tog bosanskohercegovačkog entiteta Hrvati su svedeni na statističku pogrešku jer ih je tamo zaposleno jedan posto, podaci su iz godišnjeg izvješća o radu MUP-a RS, koji se u srijedu našao pred zastupnicima entitetskog parlamenta.  Prema tom dokumentu u MUP-u RS je zaposleno nešto manje od sedam tisuća osoba, od čega su 93 posto srpske nacionalnosti.  U apsolutnim brojkama to znači kako tamo rade 6284 osobe koje su se izjasnili kao Srbi.  Simbolična brojka  Hrvata u policiji RS je točno 70, a i ta simbolična brojka je manja u odnosu na 2015. godinu, kada su u MUP-u RS radile 72 osobe hrvatske nacionalnosti.  Među policajcima u RS je 357 Bošnjaka, odnosno 5,3 posto od ukupnog broja.  U usporedbi s godinom ranije i Bošnjaka je među policajcima u RS manje i to za 2,2 posto, jer ih je tada bilo 365.