Američki predsjednik Donald Trump je podigao napetosti s Meksikom poručivši predsjedniku te zemlje Enriqueu Peni Nietu da otkaže posjet Washingtonu ako ne želi platiti zid na granici. Meksički predsjednik Enriqe Pena Nieto napisao je potom na Twitteru da je izvijestio Bijelu kuću da se neće pojaviti na sastanku sa Trumpom zakazanom za sljedeći tjedan.  Američki predsjednik želi uvesti 20 posto poreza na svu uvezenu robu iz Meksika kako bi mogao platiti izgradnju zida na južnoj granici SAD-a, kazao je večeras glasnogovornik Bijele kuće Sean Spicer. "SAD ima trgovinski deficit s Meksikom u iznosu od 60 milijardi dolara. Od samog početka Sjevernoameričkog sporazuma o slobodnoj trgovini (NAFTA) bio je to jednostran sporazum, s golemim brojem izgubljenih poslova i kompanija. Ukoliko nije voljan platiti za taj prijeko potrebni zid, tada bi bilo bolje da otkaže taj planirani posjet", rekao je ranije danas Trump. Pod pritiskom meksičke oporbe da odgodi posjet Washingtonu, Nieto je ranije kazao da će pričekati povratak visokog izaslanstva iz Washingtona prije nego donese odluku. Ministar vanjskih poslova Luis Videgaray, koji predvodi meksičko izaslanstvo, u srijedu navečer je kazao da je posjet "za sada" još uvijek aktualan. Trump je jučer potpisao izvršne uredbe o imigraciji i sigurnosti koje će omogućiti izgradnju "velike fizičke barijere na južnim granicama". Također je najavio da će izgradnja zida na granici s Meksikom početi "za nekoliko mjeseci" i ponovio da će zid platiti Meksiko. "Država bez granica nije država", rekao je Trump. Novi američki predsjednik također je rekao da će zid spasiti tisuće života, milijune poslova i milijarde dolara, te je stanje na granici dugoj 3200 km nazvao "krizom". "Od danas SAD će vratiti svoje granice", rekao je Trump. Pena Nieto osudio je u srijedu navečer odluku svog američkog kolege Donalda Trumpa o izgradnji zida na granici SAD-a i Meksika. "Rekao sam to više puta i ponovit ću: Meksiko neće platiti za izgradnju zida", dodao je Pena Nieto, unatoč Trumpovim ponovljenim izjavama da će Meksiko financirati taj projekt. >>Trumpov zid prema Meksiku koštat će 25 milijardi dolara! >>Fascinantna snimka otkriva detalj s Trumpove inauguracije: Tjelohranitelj nosio lažne ruke kako bi prst držao na obaraču strojnice