Foto: Miranda Cikotić/PIXSELL  KAKO se udio starijih progresivno povećava u ukupnom broju hrvatskog stanovišta policija očekuje sve veći broj kaznenih djela na štetu osoba treće životne dobi, upozoravaju u zagrebačkoj policiji koja je u umirovljeničkom domu Sveti Josip organizirala predavanje na kojem su ukazali na sve izraženi problem prijevara na kućnom pragu i ostalim prijevarama na štetu starih i nemoćnih.  Najčešći oblici takvih kaznenih djela ogledaju se kroz lažna predstavljanja, poput službenih osoba raznih ustanova, poslovnih banaka, komunalnih službi, osiguravajućih tvrtki, teleoperatera, medicinskog osoblja, servisnih i interventnih službi ili predstavnika tvrtki koje prodaju razne proizvode te kroz nuđenje zdravstvenih ili poslovnih usluga ulaze u dom potencijalnih žrtava – najčešće treće životne dobi. Prevaranti se često najave telefonom  Policija upozorava da dolasku prevaranata na kućni prag često prethodi telefonska najava o dolasku "službene osobe". No, ponekad i nenajavljeno dolaze nudeći besplatnu masažu, mjerenje tlaka ili šećera, predstavljajući se kao službenici porezne uprave zbog povrata poreza ili čak kao policijski službenici koji moraju uzeti otiske prstiju s novčanica ili zlatnog nakita.  Podsjećaju i da zagrebačka policija već niz godina provodi preventivni program pod nazivom "Zlatna dob - sigurna dob" u kojem s tematskim predavanjima, tribinama i edukacijama obilaze domove za starije i nemoćne osobe, gerontološke centre, klubove umirovljenika i razne udruge u kojima se okupljaju osobe treće životne dobi. Sve više krađa, šteta i po nekoliko stotina tisuća kuna  U ovoj godini na zagrebačkom je području nastavljen uzlazni trend kaznenih djela na štetu osoba treće životne dobi, posebno teških krađa i prijevara, a šteta u tim nedjelima zna biti i po nekoliko stotina tisuća kuna.  Kako bi skrenuli pozornost na ovaj problem u policiji napominju da će uz račune Zagrebačkog holdinga građani dobiti i informativni letak "Prijevare na kućnom pragu" pripremljen u oko 375.000 komada.