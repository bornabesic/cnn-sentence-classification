Britanski mediji prenose šokantne snimke i fotografije s ulica Manchestera i drugih engleskih gradova na kojima ljudi teturaju, sjede ili leže poput zombija, jedva svjesni okoline, a sve zbog droge Spice, sintetičke marihuane poznate i pod imenom K2, koja se poput epidemije proširila britanskim ulicama. Svjedoci tvrde da ljudi nisu svjesni što se oko njih događa, uglavnom leže ili plaze po podu, a neki pate od halucinacija, što dokazuju i snimke. Mnogi djeluju kao da su u agoniji ili ih pronađu kako lupaju glavom u zid nasred ceste. Najgori su slučajevi zabilježeni u Manchesteru gdje ljudi nesvjesni leže po ulicama usred bijela dana, u blizini centra, pa spavaju ili bljuju pred dućanima i drugim poslovnim prostorima. Ljudi su nezadovoljni i smatraju da vlasti ne čine dovoljno. Međutim, policija je očajna jer iscrpljuju sve svoje resurse, kažu, nemaju dovoljno ljudi koji bi izlazili na teren itd. Profimedia, Zuma Press - Archives Profimedia, Zuma Press - News   Ljudi opisuju da Spice izaziva ‘fizičku ovisnost poput heroina i psihološku poput cracka’. Ni hitna pomoć nema toliko osoblja koliko poziva dnevno dobiju, a ljudi su često u nesvijesti ili ozbiljno bolesni i potrebna im je pomoć. Konzumenti Spicea nerijetko su agresivni i predstavljaju opasnost za sebe i druge. Stanovnici Manchestera počeli su izbjegavati Piccadilly Gardens jer je prizor ljudi-zombija ondje uobičajen kao prizor osobe sa šalicom kave. Osman Riaz (26) rekao je za britanske medije: ‘Vidite ih svaki dan. Barem je jedna osoba ukomirana, tupog pogleda, ne miče se. Djeluju kao da su mrtvi. Ne mogu se micati i čini se kao da ne dišu. Zastrašujuće je i utječe na poslove jer mušterije i klijenti ne žele ni zalaziti u takve dijelove grada ili u dućan ispred kojeg je netko poput zombija.’   Sam Priestner, koji ondje ima štand sa svježim cvijećem, kaže da proživljavaju šest mjeseci pakla. Ne samo da mu je loše utjecalo na posao, već su mu ‘zombiji’ već nebrojeno puta teturajući uništili štand ili nešto slomili, a zbog njih hitna pomoć dolazi nekoliko puta dnevno. Policija je rekla da su u samo tri dana imali 58 poziva vezanih uz Spice te da pokušavaju pronaći nove metode borbe protiv ove grozne ovisnosti. Profimedia, SWNS Profimedia, Zuma Press - News Profimedia, Zuma Press - Archives   Kako stoji u opisu na stranici Vladinog Ureda za suzbijanje zlouporaba droga, Spice se odnosi na širok spektar biljnih mješavina koje izazivaju iskustva slična onim pri konzumiranju marihuana (kanabisa) i koji se prodaju kao 'sigurne', legalne alternative te droge. Prodaje se pod mnogim imenima uključujući K2, lažna trava (fake weed), Yucatan Fire, Skunk, Moon Rocks, Galaxy, Rainbow, te ostalima pri čemu je navedeno da 'nisu za ljudsku uporabu'. Ti proizvodi sadrže sasušene isjeckane biljke i kemijske aditive koji su odgovorni za psihoaktivne efekte (mijenjaju stanje svijesti). Jedna vrsta te droge već je donijela smrt i u Hrvatskoj početkom 2015. godine, gdje se u 'smart shopovima' prodavao "herbal mix" ili čak osvježivač zraka. Proizvođači te droge kupuju materijal na veliko preko interneta i špricaju ga sintetičkim kemikalijama koje imaju snažan psihoaktivni učinak.