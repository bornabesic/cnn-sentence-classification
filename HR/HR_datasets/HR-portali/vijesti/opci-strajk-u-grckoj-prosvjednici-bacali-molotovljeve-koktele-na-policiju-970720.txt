Foto: Hina DESECI tisuća Grka štrajkaju danas i okupili su se u središtu Atene na ljutitom prosvjedu protiv strogih mjera štednje koje zahtijevaju međunarodni vjerovnici u zamjenu za program pomoći.  Zabilježeni su izolirani sukobi s policijom, ali je prosvjed bio uglavnom miran. Štrajk su sazvali grčki sindikati javnog i privatnog sektora dan prije predviđenog glasovanja grčkog parlamenta o reformama koje bi omogućile priljev novčanih sredstva iz programa pomoći vrijednog 86 milijardi eura. Manje mirovine i neoporezivi dio plaće Nove oštre mjere štednje, koje su uvjet za odobravanje financijskih sredstava Grčkoj, uključuju već trinaesto smanjenje mirovina od 2010. i smanjenje neoporezivog dijela plaće. One bi trebale biti usvojene nakon godina rezova koji su bacili zemlju u duboku recesiju. Nezaposlena je gotovo svaka četvrta osoba, a među mladima je stopa nezaposlenosti 48 posto.    Petnaest tisuća ljudi izašlo na ulice  Nekoliko domaćih letova je otkazano a javni prijevoz u Ateni je prekinut. Najmanje 15.000 ljudi, među kojima umirovljenici, učitelji, liječnici i odvjetnici, došli su ispred parlamenta. Prosvjednici su nosili plakate na kojima je pisalo "'Ne' strogim mjerama štednje, 'da' ublažavanju duga!" i "Vratite nam prava koja ste nam ukrali!". Također su uzvikivali "Oni govore o gubicima i dobicima, a mi govorimo o ljudskih životima". Izbili sukobi prosvjednika i policije  Dio prosvjednika izrazio je svoju ljutnju na koalicijsku vladu premijera Aleksisa Ciprasa, čija je ljevičarska stranka Syriza došla na vlast 2015. s obećanjem da će zaustaviti rezove. "Rekli su nam da će okončati stroge mjere štednje", rekao je jedan prosvjednik. "Umjesto toga donijeli su nam katastrofu". Sukobi su izbili ispred parlamenta kada je završio mimohod prosvjednika.  Policija je ispalila suzavac na skupinu prosvjednika koji su na nju bacali molotovljeve koktele. Promet u kolapsu Deseci letova odgođeni su, a neki su i otkazani s početkom četverosatnog štrajka zaposlenike kontrole leta. Grčki su otoci odsječeni od zemlje od utorka kada su u štrajk stupili zaposlenici pomorskih prijevoznika. Oni planiraju završiti štrajk u subotu i do tada trajekti neće prometovati. Štrajku su se pridružili i zaposlenici državne uprave i nastavnici pa su zatvorene škole i muzeji. Liječnici u bolnicama primaju samo hitne slučajeve.  Grčka već sedam godina pokušava izbjeći bankrot, a u srpnju mora vratiti više od sedam milijarda eura Europskoj središnjoj banci i Međunarodnom monetarnom fondu.