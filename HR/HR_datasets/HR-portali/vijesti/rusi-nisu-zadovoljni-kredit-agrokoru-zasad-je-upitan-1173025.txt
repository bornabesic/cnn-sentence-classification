Nakon serije neugodnih izjava iz Moskve prema Zagrebu, konačno je došlo do sastanka Sberbanka i Vlade. Maksima Poletajeva, izvršnog direktora Sberbanka, i čelnog čovjeka poslovanja banke u Hrvatskoj Marija Henjaka primili su premijer Andrej Plenković i potpredsjednica Vlade Martina Dalić. Službene poruke su smirujuće, ali da odnosi nisu ‘ispeglani’, može se iščitati iz neslužbenih razgovora s akterima. Rusi zasad ne namjeravaju dati kredit Agrokoru koji je nužno uskoro osigurati, a rekli su da je i suradnja u budućnosti neizvjesna. Nemilosrdna konkurencija – Sastanak je bio jasan. Trebali bismo naći rješenje, ali daljnje financiranje Agrokora ovisit će o razini suradnje – jedina je izjava Poletajeva koja se mogla dobiti nakon njegova izlaska iz Banskih dvora. Iako novinarima nije govorio o nezadovoljstvu radom privremene uprave u Agrokoru, doznajemo da Rusi stoje kod izjava svog predsjednika uprave Hermana Grefa, koji je prošlog petka poručio da bi Vlada, ako namjerava voditi koncern, morala preuzeti i njegove dugove. Gref je tada izrazio i nezadovoljstvo radom izvanrednog povjerenika Ante Ramljaka. Zbog svega toga, čak i nakon razgovora s Ramljakom u kojem su navodno Rusi dobili detaljniji uvid u financijske podatke o kompanijama unutar koncerna, Sberbank za sada neće sudjelovati u novom kreditnom aranžmanu. Rusima ne odgovara ponuđeni roll-up model Uvjeravaju nas tako izvori vrlo bliski ruskim bankarima. Potpuno je suprotno sastanak doživio Ramljak, koji je novinare uvjeravao da je Rusima prvi put ponuđena mogućnost novog oblika financiranja kroz takozvani roll-up model te da su na njega pozitivno reagirali. – Vidjet ćemo pristaju li na sudjelovanje u tom kreditu. Shema kreditiranja s roll up mogućnošću im je prihvatljiva, ali će je još analizirati – kazao je Ramljak te još jednom pozvao Sberbank da se pridruži klubu banaka koje bi ovih dana trebale odobriti oko 220 milijuna eura likvidnosti Agrokoru. Međutim, izvori nas uvjeravaju da Rusima ne odgovara ponuđeni roll-up model jer to nije ništa drugo nego super seniority status koji su i oni tražili, samo što kroz roll-up svi kreditori ne bi imali jednak status. Za rusku banku to je teže jer je najveći pojedinačni kreditor s odobrenih 1,1 milijardu eura pa bi i više izgubila. Roll-up model znači da bi za svaku kunu novog kredita svim financijerima bila priznata jedna kuna ili manje starog duga koji će se moći prenijeti u prvenstvo naplate, kao senior financiranje. Sberbanku je primarno da se Agrokor razvija pa su uvjereni da u upravi mora biti i osoba koja će razumjeti maloprodaju, odnosno operativni biznis. Trenutačno osobe zadužene za maloprodaju još nema, a konkurencija na tržištu je nemilosrdna pa bi Konzum bez čvrste ruke i kreativnog stručnjaka mogao izgubiti lidersku ulogu na tržištu, što bi bilo vrlo loše za kompaniju u cjelini i u konačnici pogubno za njezine kreditore. Partner, ne samo vjerovnik Naravno, Rusi prije svega inzistiraju i na osjetno više komunikacije s Vladom i izvanrednim povjerenikom te češće održavanje sastanaka vjerovničkog vijeća. Kao najveći financijski vjerovnik žele znati kamo i kome novac koji ulazi u kompaniju odlazi, odnosno kome se plaća te kada i koliko se uopće ulaže u kompaniju. Čak se i iz Vlade može čuti da je vrlo čudno da se vjerovničko vijeće održalo samo jednom. Inače, u Vladi službeno šalju poruke o vrlo konstruktivnom sastanku koji je prošao u ozračju suradnje. Složili su se, kažu u Banskim dvorima, kako je zajednički cilj osigurati održivo i uspješno poslovanje kompanije kao preduvjet za očuvanje radnih mjesta i u konačnici naplatu potraživanja svih vjerovnika. I dok je vrlo upitno hoće li Sberbank kao najveći vjerovnik financirati Agrokor, Ramljak smiruje situaciju uvjeravajući da su ostali kreditori vrlo raspoloženi prema plasmanu svježeg novca u kompaniju. – O konkretnim iznosima kredita još se nije razgovaralo, ali razgovori idu u dobrom smjeru i uskoro možete očekivati da vam iznesem i konkretne brojke i imena kreditora, koji uključuju i lokalne banke i strane banke. Jako je velik interes te iznos koji oni nude premašuje iznos koji mi tražimo – istaknuo je Ramljak. Poručio je i da su svi u procesu svjesni da je turistička sezona u tijeku te da će financijski rezultat i likvidnost tvrtki biti sve bolji i bolji. Poruke koje stižu iz ruskog tabora ipak sugeriraju da nisu uvjereni. Njima je prije svega u interesu naplatiti svoja potraživanja, ali ne treba zanemariti da za banku koja ima 187 milijardi eura vrijedne kredite u tvrtkama diljem svijeta Agrokorova 1,1 milijarda eura nije od presudne važnosti, što ipak znači da se u slučaju Agrokor postavljaju kao odgovorni financijski partner, a ne tek kao vjerovnik koji želi svoj novac natrag.       Roll up je predviđen u američkom zakonodavstvu i odobravaju ga tamošnji sudovi. Kroz Lex Agrokor moguć je po jednom članku, no problem je što ga najviše koriste fondovi. Fondovi koji sada drže dio duga Agrokora kupili su ga od prijašnjih vjerovnika fondova koji su kreditirali Agrokor u vrijeme kada su cijene obveznice bile niske. Sada je cijena porasla, a prema roll up uvjetu njima bi se, isto kao i bankama, u iznosu novog duga vratio stari dug. No, tako bi fondovi u konačnici dobili veći povrat nego banke.