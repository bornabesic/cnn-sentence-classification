Otac i brat atentatora iz Manchestera uhićeni su u Libiji, a brat je priznao da je znao za napad i osumnjičen je da je planirao izvesti teroristički čin u Tripoliju, objavila je libijska sigurnosna služba u srijedu, a britanske vlasti uhitile su i petu osobu, prenose agencije.  Hašem Abedi je nakon uhićenja priznao da je znao za pripreme napada svog starijeg brata Salmana, a priznao je da je i sam bio član organizacije Islamska država, navela je u srijedu jedna jedinica libijskih službi sigurnosti. Uhićen u utorak, Hašem Abedi je priznao da je i sam bio u Velikoj Britaniji dok se pripremao atentat u areni u Manchesteru u kojem su u ponedjeljak navečer ubijene 22 osobe, a ozlijeđeno je 59, navela je na svojoj Facebook stranici policija vlade nacionalnog jedinstva, piše Reuters. Hašema Abedija su mjesec i pol pratile policijske ekipe i zaključile su da priprema teroristički napad u Tripoliju, dodala je policija. Uhićen je u utorak u 20 sati po lokalnom vremenu dok je primao 4500 libijskih dinara (oko 600 eura) koje mu je poslao brat Salman, prema istom izvoru. U srijedu je u svom domu u Tripoliju uhićen i otac bombaša samoubojice, rekao je jedan glasnogovornik. Osoba bliska obitelji, koja također živi u Manchesteru, rekla je da je Salman Abedi bio u Libiji prije odlaska u Veliku Britaniju i to četiri dana prije atentata. "Njegov otac je želio da sin ostane u Libiji, ali Salman je inzistirao na tome da se vrati u Manchester", rekao je taj neimenovani izvor. Britanska policija je u srijedu uhitila petu osobu osumnjičenu za povezanost s atentatom u Manchesteru i navela da je britanski bombaš samoubojica bio član jedne ćelije. Policija je krajem poslijepodneva objavila da je privela petog muškarca u Wiganu, predgrađu Manchestera koji je nosio paket  poslan na analizu. Četiri preostale osobe uhićene na jugu Manchestera su zadržane u pritvoru.  Oko tisuću vojnika raspoređeno je na osjetljivim položajima u velikim gradovima kako bi pomogli policiji. Bomba koju je detonirao Salman Abedi u ponedjeljak navečer bila je snažna i sofisticirana, pokazuju fotografije britanske policije koje je preuzeo njujuorški dnevnik New York Times, javlja agencija AFP. Prva analiza bombe, na temelju fotografiranih elemenata i uzoraka prikupljenih na poprištu zločina, ne omogućuje zaključak o količini ili tipu eksploziva, ali daje naslutiti da je ta bomba kućne izrade "bila pomno izrađena nakon zrela razmišljanja", piše američki dnevnik.  U četvrtak će minutom šutnje u cijeloj Velikoj Britaniji biti odana počast žrtvama napada. Američka pjevačica Ariana Grande vratila se kući na Floridu nakon samoubilačkog napada i prekinula je turneju sve do početka lipnja, objavili su u srijedu njezini agenti.  Čelnik mančesterske policija Ian Hopkins kazao je novinarima kako je posve jasno da policija istražuje ono što je nazvao "mrežom", no odbio je dati bilo kakav dodatni detalj vezan uz istragu. Policija je do sada objavila da je uhitila četvoricu ljudi te da su snage specijalne policije izvršile raciju u Abedijevu domu 12 sati nakon napada. Uhićen je i Abedijev brat Ismail. Britanske službe sigurnosti sada nastoje istražiti kako se Abedi, visok, koštunjav mladić, sin pobožnog muslimana koji je bio protivnik bivšeg libijskog vođe Moamera Gadafija, pretvorio u ubojicu. Abedi je rođen u Manchesteru 1994., a odrastao je u Britaniji. Njegovi roditelji emigrirali su iz Libije u London te su se potom preselili u četvrt Fallowfield, u južnom Manchesteru, gdje su živjeli najmanje deset godina. Britanska ministrica unutarnjih poslova Amber Rudd kazala je kako se Abedi nedavno vratio iz Libije, dok je njezin francuski kolega Gerard Collomb kazao da je dokazano imao veze s Islamskom državom i da je vjerojatno bio i u Siriji. Neki mediji prenose da je Abedijev otac bio pripadnik al-Kaide, te prenose i njegovu izjavu iz Tripolija u kojoj on opovrgava vezu njegova sina s bombaškim napadom i tvrdi da njegova obitelj nije ona "koja sebe raznosi među nevinima".