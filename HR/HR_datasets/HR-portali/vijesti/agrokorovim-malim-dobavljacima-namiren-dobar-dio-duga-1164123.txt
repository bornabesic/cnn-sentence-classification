Ministar poljoprivrede Tomislav Tolušić izvijestio je da Agrokorovim malim dobavljačima još nije namiren cjelokupan dug, ali da je "namiren dobar dio". Podsjetio je na Vladino stajalište u rješavanju problema Agrokorovog dugovanja kako su prvi na redu za podmirenje mali dobavljači i mala obiteljska poljoprivredna gospodarstva. - Toga ćemo se držati sve dok svi dugovi ne bude izmiren prema malim dobavljačima, ali i svima ostalima - najavio je ministar Tolušić gostujući u središnjem Dnevniku HRT-a Na pitanje kada će biti isplaćen ostatak novca, Tolušić je rekao da se sukcesivno na dnevnoj bazi puni blagajna cijelog koncerna. Dugovi se polako plaćaju tako da vjerujem da će to biti relativno brzo. Kada će to biti točno, malo je teško pitanje, kazao je ministar poljoprivrede. Uvijek su poticaji kasnili Odgovarajući na pitanje o isplati drugog dijela izravnih potpora poljoprivrednicima, odnosno oko milijardu kuna, te je li to dovoljno za oporavak sela, ministar Tolušić je rekao kako su to novci poljoprivrednika i ustvrdio da se država nije uvijek ponašala prema poljoprivrednicima kako treba. Uvijek su poticaji kasnili. Naša je želja da svake godine prvi dio poticaja bude u drugom mjesecu, drugi dio u travnju, a ostali dio, odnosno avans za iduću godinu do kraja studenoga tekuće godine. Vlada će se toga držati, poručio je Tolušić i dodao je kako se time olakšava našim poljoprivrednicima jer ne moraju kreditirati sjetvu i sve one ostale stvari koje trebaju. Tako se država ponaša normalno, kako se i trebala ponašati zadnjih 20 godina prema hrvatskim poljoprivrednicima, naglasio je ministar.  Potvrdio je da su potporu dobile i tvrtke iz koncerna Agrokor. Jedino tko zasad, do kraja travnja, neće dobiti potporu su oni koji se bave ekološkom proizvodnjom s obzirom na to da je bilo puno nepravilnosti zadnjih nekoliko mjeseci koje smo otkrili. Na terenu su kontrole i dok ih ne završimo ti će poticaji malo stati desetak dana u mjesecu svibnju, izjavio je Tolušić. Govoreći o novom sustavu za program ruralnog razvoja te dodjeli novca i malim proizvođačima, jer je praksa pokazala da ga uglavnom najčešće uzmu "veliki", Tolušić je rekao da se prema propisima novac treba dodijeliti i "velikima", ali ne sve. Nažalost, pokazalo se da je u prošlim natječajima, raspisanima za vrijeme SDP-ove vlade, velika većina novca otišla u ruke velikima, a ne onima koji žive na ruralnim područjima. Novi natječaji kreću idući tjedan, više od  600 milijuna kuna - za izgradnju novih farmi, trajnih nasada, novih plastenika, staklenika, kupnju opreme itd, najavio je ministar. Posebno su odvojeni mali i srednji proizvođači. Bit će jedan natječaj samo za velike proizvođače, što znači da ne mogu konkurirati s malima i srednjima. Natječaj, odnosno obrada trajat će maksimalno 120 dana od dana završetka natječaja, naglasio je i podsjetio kako je primjerice posljednji trajao 18 mjeseci što je apsolutno nelogično i nerealno. Dva natječaja svake godine  Dokumentacija za natječaj je vrlo jednostavna, posebno za prvu fazu prijave. Uzimamo u obzir samo one koji su ušli u prvu fazu, pa tek u daljnjoj fazi tražimo dodatnu dokumentaciju, ali ona je uvelike smanjena. Stvarno očekujem da ćemo ovim tempom moći imati po dva natječaja svake godine iz svake od mjera te zapravo potrošiti 2,4 milijarde eura koje imamo na raspolaganju do 2020. godine, izjavio je Tolušić. Upitan o potporama mladim poljoprivrednicima, rekao je da će dobiti potpore do 70 posto, ali oni koji se doista bave poljoprivredom, na obiteljskom  gospodarstvu su više do dvije godine i redovito plaćaju svoje obaveze. U vezi s izradom zakona o zaštiti od nepoštene trgovačke prakse, Tolušić je rekao kako je dovršen i uopućen u Vladinu proceduru i čeka se očitovanje ostalih ministarstava te kako očekuje da će biti na Vladi do kraja travnja. Njime sprječavamo nepoštenu praksu kod trgovaca, a i proizvođača i otkupljivača, naglasio je ministra poljoprivrede Tomislav Tolušić. Pozvao je građane da kupuju hrvatske proizvode, jer se time jača hrvatska poljoprivreda i gospodarstvo u cjelini. >>Suvremeni Glembajevi i vrijeme 'ćorke' >>Došao je kraj tajkunske privatizacije kojom je hrvatska politička elita stvarala nove bogataše >>Todoriću sam rekao: Ne dam ti državnih milijardu i pol kuna 