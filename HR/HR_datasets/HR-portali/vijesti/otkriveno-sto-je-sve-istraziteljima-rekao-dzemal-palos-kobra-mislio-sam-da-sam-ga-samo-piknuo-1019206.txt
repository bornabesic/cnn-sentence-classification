Aktivno je iznosio obranu i odgovarao na pitanja Sudac istrage odredio je Džemalu Palošu Kobri (60) iz Velikog Polja jednomjesečni pritvor zbog opasnosti od ponavljanja djela. On je, podsjetimo, osumnjičen da je na Uskrs oko 18 sati nožem skakavcem na autobusnoj stanici u zagrebačkoj Sloboštini ubo Antu Škembera (29) i nanio mu smrtnu ozljedu. Nakon što je noć proveo u ćeliji u prostorijama policije na zagrebačkim Oranicama, u petak u 11 sati doveli su ga na ispitivanje u Županijsko državno odvjetništvo u Velikoj Gorici. Tamo je aktivno iznosio obranu i odgovarao na pitanja. Kako se doznaje, Paloš je u tužiteljstvu iznio svoju obranu, ali nije priznao sve za što ga se sumnjiči. – Mislio sam da sam ga samo piknuo! I ne, nisam bježao! Nisam bio svjestan – rekao je policajcima Paloš, javlja Jutarnji list. Paloš je kazao da je saznao da je mladić preminuo tek kad je pročitao novine. Željko Macan, Palošev odvjetnik kazao je kako njegov klijent žali zbog događaja. – Pokajnički se držao na ispitivanju. Iznio je obranu i odgovarao na pitanja. Fizičko naguravanje nije negirao, no treba vidjeti porijeklo ozljeda. Nije bio svjestan da je mladića ubo niti je znao za njegovu smrt. Nije točno ni da je bježao kad je vidio medijske napise. DORH je tražio da ga se pritvori po dvije osnove, zbog mogućeg bijega i opasnosti od ponavljanja, no na kraju je pritvoren zbog ovog drugog. Svakako ćemo uložiti žalbu na tu odluku – rekao je  Macan. Dodao je kako su ponudili jamčevinu, no sud ju je odbio. 