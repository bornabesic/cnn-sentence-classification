O SDP-ovu prijedlogu izglasavanja nepovjerenja prvom potpredsjedniku Vlade Tomislavu Karamarku saborski će zastupnici glasati najkasnije do 18. lipnja. Hoće li Karamarko “preživjeti” ovisi ponajprije o zastupnicima Mosta. No, kako će se oni postaviti zasad nije jasno, kao ni to hoće li svih 15 zastupnika glasati jedinstveno ili će biti i “iskakanja”. Jedino se zna da Miro Bulj i Maro Kristić neće podržati Karamarka. – Most ima svoj stav i ja imam svoj. Ako je išta jasno, onda je jasan Miro Bulj. Ja sam javno zatražio da se provjeri imaju li članovi Vlade kakve posredne ili neposredne poslovne veze s MOL-om. U ovom slučaju imam jasan stav: INA je strateški interes i nitko ne može biti blizu MOL-a – rekao nam je jučer Bulj. Dodao je kako se na Klubu zastupnika Mosta o glasanju o (ne)povjerenju Karamarku još nije razgovaralo.  – Taj dan u Saboru vidjet će se kako će glasati zastupnici Mosta – zaključio je. Kristić kaže da Karamarko ne može dobiti njegovu podršku, i to ne samo zbog afere s MOL-ovim lobistom, nego i zato što podržava projekt golfa na Srđu. – Nije nas htio ni saslušati kada je riječ o Srđu. Na mene ne može računati – poručio je Kristić. Spekulira se da bi uz Bulja i Kristića još nekoliko zastupnika Mosta moglo glasati protiv Karamarka, a najčešće se spominje Ivana Kovačića, koji je nedavno dao ostavku na mjesto šefa Mostova kluba revoltiran ponašanjem partnera iz HDZ-a. Kovačića jučer nismo dobili. Šef Kluba zastupnika Mosta Miroslav Šimić rekao nam je kako Klub još nije službeno razgovarao o SDP-ovu zahtjevu za izglasavanje nepovjerenja Karamarku.  – Nove informacije o tom slučaju dolaze iz dana u dan. Prilikom naše rasprave sve te informacije uzet ćemo u obzir i analizirati. Osobni stav o tome slučaju još ne želim iznositi u javnost. Naravno da imam svoje mišljenje o tome, ali ponavljam, još je prerano za to – rekao nam je Šimić, a na pitanje misli li da će zastupnici Mosta u Saboru glasati onako kako se dogovore na Klubu ili će neki zastupnici glasati mimo većinskog stava, Šimić je odgovorio: – To je pitanje dogovora, prerano je još za komentar. Potpredsjednik Vlade i lider Mosta Božo Petrov jučer je rekao da “Most zna kako bi stvari razriješio”, ne otkrivši više od toga. – I dalje ćemo pozivati na odgovornost sve političke aktere, pogotovo one koji donose važne odluke za Hrvatsku. Jasno smo rekli da čekamo mišljenje Povjerenstva za sprečavanje sukoba interesa, a također je moguće i osnivanje istražnog povjerenstva, tako da bih tu priču zaključio – poručio je Petrov. >> Karamarka su supruga i MOL pomirili s Brkićem. Je li to dovoljno za politički spas? Ivan Lovrinović Nije se javljao na telefon niti odgovorio na poruku kako misli glasati o Karamarku. Ljubica Ambrušec Most će zauzeti jedinstven stav o tome. Možda će par zastupnika biti suzdržano.  Robert Podolnjak Kazao je da će o tome kako će glasati odlučivati na stranačkim tijelima kada za to dođe vrijeme. Miroslav Šimić  Nove informacije o tom slučaju dolaze iz dana u dan. Prilikom rasprave sve ćemo uzeti u obzir. Ivica Mišić  Dosad razgovora o tome nije bilo. Ne mora biti da će svi zastupnici Mosta glasati jednako. Jasna Matulić  Sve dok to ne raspravimo na Klubu zastupnika, izjave neću davati. Imam svoje mišljenje. Juro Martinović  Nije se javljao, ali je ranije izjavio da je dio vladajuće većine i da neće učiniti ništa da to naruši. Josip Katalinić  Nismo uspjeli doći do saborskog zastupnika. Ines Strenja-Linić  Most će donijeti zajednički stav o prvom potpredsjedniku, to mora biti usuglašeno. Miro Bulj  Ako je išta jasno, onda je jasan Miro Bulj. Ina je strateški interes i nitko ne može biti blizu MOL-a. Ivan Kovačić  Nije nam se jučer javljao na telefon ni odgovorio na poruku kako će se postaviti pri glasanju. Ivan Kovačić  Nije nam se jučer javljao na telefon ni odgovorio na poruku kako će se postaviti pri glasanju. Maro Kristić Neću podržati Karamarka, ne samo zbog afere, nego i zato što podržava golf na Srđu. Marko Sladoljev  Nismo uspjeli doći do saborskog zastupnika. Ružica Vukovac  Nije nam se jučer javila na telefon niti odgovorila na poruku kako će se postaviti pri glasanju.  Kako se postaviti pri izglasavanju nepovjerenja prvom potpredsjedniku Vlade Tomislavu Karamarku, bit će je jedan od najvećih testova za Most. Hoće li  mostovci prevladati strah od novih izbora, što bi značio ostanak uz Karamarka, hoće li pokazati svoj stav, a još više to da nisu vezani za fotelje i funkcije i da svoju cijenu uvijek mogu testirati na novim izborima? Da Most kalkulira i važe i da će dobro procijeniti koliko bi ga koštalo eventualno rušenje Karamarka u Vladi, pokazuje i to što ne otkriva svoj stav o aferi ''konzultantica'' nego čeka da se prvo oglasi Povjerenstvo. Budući da su Petrov i Bulj prvi otvorili priču o Ini, očekivao se brži stav. Budući da Mostu pada rejting i da bi teško ponovio izborni uspjeh, teško je očekivati da će se mostovci odlučiti rušiti Karamarka, što bi značilo i pad Vlade te nove izbore. Izglasavanje nepovjerenja prvom potpredsjedniku Vlade Tomislavu Karamarku koje će se uskoro naći na dnevnom redu u Saboru vjerojatno je najbolji potez SDP-a otkako je u oporbi. Njime ne udaraju samo po Karamarku, a time i po cijelom HDZ-u kojemu je on na čelu, nego i po Mostu koji će nakon dana D upasti u probleme kako god glasao. Spase li Karamarka, dokrajčit će sami sebe i na novim izborima, kad god bili, doživjeti potop. A mogu ga očekivati i na lokalnim izborima. Sruše li ga, srušit će, gotovo sigurno, i Vladu u kojoj su i sami i ići na nove izbore s vrlo lošim rejtingom. Međutim, na tim bi izborima Most imao kakvu-takvu šansu za rezultat. Na uspjeh od 19 mandata mogao bi zaboraviti, ali priču da je spasio nacionalne interese, da je bio dosljedan i principijelan sigurno bi kapitalizirao.  