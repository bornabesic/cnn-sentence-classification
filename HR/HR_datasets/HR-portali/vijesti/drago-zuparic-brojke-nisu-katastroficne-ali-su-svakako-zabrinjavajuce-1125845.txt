Iseljavanje iz Hrvatske nije novost jer smo od 70-ih godina prošloga stoljeća svjedoci iseljavanja građana iz Hrvatske. Brojke nisu katastrofične, kako ih prenose medije, ali su svakako zabrinjavajuće. Za razliku od ranijih godina, kada su odlazile glave obitelji, sada odlaze cijele obitelji, rekao je Drago Župarić iz Instituta za migracije i narodnosti na današnjem skupu u Vukovaru kojega je organizirao Europski dom Vukovar.   Prema službenim podacima Državnog zavoda za statistiku tijekom 2015. godine iz Hrvatske se ukupno iselilo 29.651 građanin Hrvatske. Pri tome najviše stanovnika odlazi iz 5 slavonskih županije, a najviše iz Požeško-slavonske županije.   - To su službene brojke ali mislim kako su one i mnogo veće jer većina onih koji iseljavaju ne prijavljuju se u MUP, dodaje Župarić napominjući kako je na državi da napravi konkretne korake da se iseljavanje stanovništva zaustavi.   Dodaje kako postoji niz koraka, ali i da prije svega treba jačati gospodarstvo i zapošljavanje.   - Neke države, poput Austro-ugarske nekada, su znale to učiniti dodjelom besplatnih zemljišta ili oslobađanja od poreza na tri ili pet godina. Nešto slično se i ovdje može napraviti, istakao je Župarić. >> Od zlatne ravnice ostala je napuštena livada 