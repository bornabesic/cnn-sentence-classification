Dakle, prije će biti da je Brkić preuzimanjem formalne više dužnosti od one glavnoga tajnika, zapravo – politički razvlašćen. Ili, u najboljem slučaju može biti vjerna sjena i zaštita Karamarku. Važnije od svih poruka na današnjem Saboru HDZ-a, važnije od izgovorenih riječi, poruka iz referata predsjednika Karamarka, su neke neizgovorene poruke i odjeci dvorane na njih. To govori više od riječi, pogotovo što riječi i nisu ništa posebno, niti su drugačije od onih koje slušamo svaki dan u različitim prigodama. HDZ je ozbiljna politička stranka, po svemu, pa i po načinu organizacije sličnih skupova. Protokol, organizacijski rukopis, tisuće ljudi, scenografija, sve je djelovalo kao izraz moći. Ali, nije to bilo uvjerljivo. Nije to bilo – ono. Naime, kada nekoliko tisuća ljudi ovacijama prekida Milana Bandića, zbog njegovih liderskih riječi, jer Bandić to zna i ima, pogotovo kad osjeti matanovskim refleksom da je on taj u koga su uprte oči tolikih ljudi, to je znakovito. Prvo, HDZ ne bi smio nikada i ni u jednome slučaju spasti na Bandića. Uz dužno poštovanje, Bandić je paradigma uništenja i početka razaranja Tuđmanovoga HDZ-a koje je posve prirodno započelo u Zagrebu. A to bi morali znati svi članovi svakoga HDZ-a. Nije se Bandić promijenio, samo su se okolnosti promijenile i izmakle ispod kontrole HDZ-a. A onda to nije – HDZ. Nije to pobjednička stranka. Zbog čega je znakovit odnos izaslanika HDZ-a prema Bandiću? Dva su naglaska u Bandićevom nastupu, jedan rečeni, jedan nerečeni. Bandić je izravnim i osobnim riječima, obraćajući se Tomislavu Karamakru rekao – Tomice, preuzimi odgovornost, podvuci crtu! Te riječi su bile izraz odlučnosti, poruke koja nije trpjela propitkivanja. Na to je dvorana „poludila“, prolomile su se ovacije. Meni to znači kritiku aktualnog vodstva stranke, snažnu kritiku. Koliko god te riječi bile pune potpore, osobne, prijateljske u tom trenutku, odlučnost koju su pronosile i koju su ljudi s oduševljenjem pozdravili – očito je bila ono što ljudi refleksno zapravo žele više od ičega. Te riječi su u popodnevnim satima ponovili neki govornici upozoravajući da je strpljenje ljudi na izmaku zbog čerečenja HDZ-a na koje nema odgovarajućega i snažnoga odgovora. A to nije dobra poruka vrhu stranke. To govori da stranka nema takvo vodstvo. Neizgovorena poruka bi mogla biti da je Bandić, kao stari iskusni lisac, upravo zbog svoje neprihvatljive percepcije mutikaše bezidejnoga alkemičara kojemu je važnije vlast od ideje i vrednota, jedni spas za HDZ. Ako je zbog toga pozdravljen kao svojevrsni spasitelj, a ne mogu se oteti dojmu da je i ta poruka prisutna u ovacijama, onda je to – jako, jako loše. Izraz duboke slabosti i bezidejnosti vodstva stranke. Upravo na tom pravcu govorio je Andrej Plenković, koji se i uoči Sabora pred novinarima, a pogotovo za govornicom, otvoreno izjasnio protiv mogućnosti da stranka bude – talac bilo kojega čovjeka. S tom porukom, stvari su potpuno ogoljene i izbile su na površinu dvojbe u dvorani, upravo one koje sam istaknuo komentirajući Bandićev istup. Bitno je pitanje, presudno je pitanje, je li Bandić dobio ovacije pretežito zbog poziva na vodstvo ili kao alkemičar. To je ključno pitanje današnjega HDZ-a, na koje možda određene naznake odgovora može dati novo rukovodstvo stranke. Samo možda. Jer težina i moć neposredno izabranoga predsjednika je veća zbirno od političke moći cijeloga rukovodstva. Pri tome javne špekulacije da će Milijan Brkić na funkciji zamjenika predsjednika stranke biti garancija izvornoga, nacionalnoga HDZ-a, nemaju nikakvoga osnova. Jer, zamjenik predsjednika stranke, izabran na Saboru, niti ima težinu, niti po definiciji vrijedi nešto u stranci, dok je predsjednik živ i na poziciji predsjednika. Dakle, prije će biti da je Brkić preuzimanjem formalne više dužnosti od one glavnoga tajnika, zapravo – politički razvlašćen. Ili, u najboljem slučaju može biti vjerna sjena i zaštita Karamarku. To je formalna i stvarna činjenica, bez obzira na špekulacije. Još je nešto više od bilo čega drugoga bilo znakovito na ovome Saboru. Predsjednik Vlade Tihomir Orešković, nakon jučerašnje sasvim prirodne izjave o potpori svome potpredsjedniku i zapravo svojoj osobnoj političkoj legitimaciji Karamarku, također je postao zvijezda ne samo Sabora, nego i HDZ-a. Doživio je ovacije, pogotovo kad je rekao da on neće dopustiti da se pravac koji su politički izabrali, reforme i stabilizacija zemlje – zaustaviti. Tihomir Orešković je na ovome skupu točno manirom vrsnoga lidera pokazao ono što HDZ-u nedostaje. I to su ljudi prepoznali i pozdravili ovacijama. Ja jedino nisam siguran je li Orešković namjerno poslao poruku ljudima koji su u krizi vodstva da ne izgube nadu dok još sve karte nisu izvučene, ili je uistinu imao i ima argumente na koje se može osloniti kada tvrdi da „on“ neće dopustiti zaustavljanje započetih procesa. I, također ne znam je li Bandić doživio ovacije samo zbog poruke da Karamarko preuzme vodstvo i odgovornost, ili je to bio izraz nade i očekivanja da uprava takav Bandić, stari iskusni trgovac, Matan hrvatske politike – nešto skemija da se ostane na vlasti. Točno od toga ovisi budućnost HDZ-a. Ako se bude Bandiću aplaudiralo radi njegovih famoznih preslagivanja, po svaku cijenu tipično njemu i svemu što on znači u Hrvatskoj, onda je moguće da je HDZ jako inficiran virusom za koga nema lijeka. U svakom slučaju, Sabor je na više načina potvrdio krizu vodstva u HDZ-u. Što izrečenim riječima, još više refleksnim reakcijama tisuća ljudi. U njima bi vođa lako prepoznao snagu, mogla se osjetiti u zraku u reakcijama na poruke s govornice, na svaku odlučnost i liderstvo.