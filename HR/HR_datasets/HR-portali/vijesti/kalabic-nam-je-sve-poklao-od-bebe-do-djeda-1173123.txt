Četnički vojvoda Nikola Kalabić, koji se smatra jednim od najvećih zločinaca tijekom Drugog svjetskoga rata, odlukom Višeg suda u Valjevu rehabilitiran je i smatra se neosuđivanom osobom!!! Odluka je to suca Dragana Obradovića koji je tijekom postupka utvrdio da se nevažećim smatra sedam odluka Državne komisije za utvrđivanje ratnih zločina okupatora i njihovih pomagača u Drugom svjetskom ratu. Isti sud donio je i odluku kako se nevažećim smatra i rješenje Sreskog suda u Mionici od 11. rujna 1946. kojim je Kalabiću oduzeta nepokretna imovina. Zvjerski zločini Sudac Obradović nije uopće uzeo u obzir niz zvjerskih zločina koje su tijekom godina činili Kalabić i njegovi četnici. Srbijanski mediji prenijeli su zaprepaštenje Vladana Pantića koji je potomak stradalih u pokolju u Vraniću, selu 30-ak kilometara od Beograda, za koji je odgovoran upravo Kalabić. On je rekao kako su četnici u to selo došli 20. prosinca 1943. i tada ubili deset članova njegove obitelji. Toga su dana u Vraniću Kalabićevi četnici ubili 67 civila. Četnici su pokolje, u kojima je sudjelovao i sam Kalabić, počinili u 14 kuća u selu čiji se pojedine članove sumnjičilo za održavanje veze s partizanima. U svim kućama pobijeni su svi ukućani, osim petero koji su slučajno preživjeli. Prema njegovim riječima 10-15 četnika je u večernjim satima došlo u kuću njegovih predaka. Poklali su sve u kući “počevši od 87-godišnjeg djeda pa do jednogodišnje bebe u kolijevci”. – Glava mu je bila gotovo odsječena. Pobijeni su toliko okrutno... Uživali su u zločinu. Majci su vezali ruke za kolijevku pa da ona kao drži dijete. Djedovu su kćer 18 puta uboli kamom – rekao je Pantić pitajući se kamo ide ova Srbija. Pomirba krvnika i žrtvi Podsjetio je kako su četnici i Kalabić činili zločine na području cijele Srbije. – Ne mogu vjerovati da se danas sve izokreće, neki nadripovjesničari pišu, lažu, mažu... Ne mogu shvatiti kamo ovo vodi. Zločin je zločin, ne može se oprostiti i ne mogu se pomiriti krvnici i žrtve – rekao je Pantić. Na vijest o rehabilitaciji Kalabića oštro su reagirali i dužnosnici vlade Srbije koji izražavaju nadanje da će Prizivni sud u Beogradu poništiti presudu suda u Valjevu. Ministar za rad Aleksandar Vulin rekao je kako je pokušaj rehabilitacije Kalabića sramotan i uvredljiv. – Sramotan je zato što je neshvatljivo da Srbija sada, 70 godina nakon Drugog svjetskog rata, treba prijeći na stranu poraženih – rekao je Vulin. Šef diplomacije Ivica Dačić rekao je kako rehabilitacija Kalabića predstavlja sramotnu odluku i šteti ugledu Srbije. Komentirajući odluku o rehabilitaciji Nikole Kalabića, hrvatski povjesničar Tvrtko Jakovina rekao je kako ga poslije rehabilitacije Draže Mihailovića više ništa ne može iznenaditi. – Kalabić je bio jedan od najistaknutijih Mihailovićevih oficira, spareni su i u nekim narodnim pjesmama (“Od Topole pa do Ravne Gore, sve su straže đenerala Draže, a patrole Kalabić Nikole”, op. a.) tako da me ti nimalo ne začuđuje. Na žalost, to nije dobra poruka iz Srbije ni prema svojim građanima ni prema susjedima ni prema međunarodnoj zajednici. To važi za sve države bivše SFRJ koje se igraju tim stvarima – rekao je Jakovina dodajući kako se ovo „kopanje po prošlosti“ radi isključivo radi ljudi koji danas žive u Srbiji i podržavaju ideje i postupke Kalabića i sličnih. Predsjednik Socijaldemokratske partije Srbije Rasim Ljajić najavio je kako će zbog svega pokrenuti inicijativu za usvajanje Deklaracije o afirmaciji antifašizma.