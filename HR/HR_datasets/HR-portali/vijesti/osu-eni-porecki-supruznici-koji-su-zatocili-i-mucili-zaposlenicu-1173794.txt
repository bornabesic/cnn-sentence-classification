Supružnici Vjeran (33) i Vanesa Šalov (32) iz Poreča danas su osuđeni zbog mučenja i iživljavanja nad svojom djelatnicom koju su držali u zatočeništvu. Vjeran je dobio četiri i pol godine, a Vanesa tri godine zatvora, piše portal 24 sata. Supružnike se teretilo da su svoju zaposlenicu, M. M. (43) iz Slavonskog Broda psihički i fizički mučili te joj protupravno oduzeli slobodu. Između ostalog su joj navlačili vrećicu na glavu i gušili je, a Vanesa joj je prema optužnici prolila solnu kiselinu po leđima, gasila opuške cigareta na tijelu te je oštricom noža ubadala u lijevo bedro i stražnjicu. Nakon premlaćivanja zaključavali bi je u prostorije gdje bi bila i po pet-šest dana bez hrane i pića. M. M. je supružnike upoznala 2014., a odnos se zaoštrio u kolovozu 2015., kad su Vjeran i Vanesa saznali da Slavonkin sin i Vjeranov brat kradu novac. M. M. se od mučenja uspjela spasiti bijegom 17. srpnja 2016. godine. Vjeran ju je prije toga šakama izudarao po glavi i licu, slomio joj čeljust, izbio zube te jagodičnu i nosnu kost.