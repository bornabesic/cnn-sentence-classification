Nakon što je netko prije 13 dana ukrao željezni poklopac, bunar sam prekrio betonskim. Potom su i njega ukrali, bijesan je Hrvoje Kolar (27) iz naselja Bačun na zagrebačkom Markuševcu. Dodao je da već godinama, baš kao i većina stanovnika Bačuna, dolazi po čistu izvorsku vodu koju krije Podsljeme. - Nisam mogao vjerovati da je netko ukrao željezni poklopac. Očito su ga htjeli prodati u staro željezo, a moja je pretpostavka da su za njega mogli zaraditi manje od 10 kuna. Nekako sam prešao preko toga i dao si truda da prekrijem bunar betonskim poklopcem. Sada kad su i njega ukrali, uvjeren sam da netko to radi namjerno. Nije trebalo dugo vremena da u bunaru bez poklopca počnu plutati strvine. Bio sam zgrožen kad sam ih vidio - rekao je Kolar. Uginulog miša i krticu uočio je taman kada je došao po vodu za svoju obitelj. Mislio je da se unatoč tome što nije bilo poklopca još nije kontaminirala. Zvao je lovce, razne udruge i policiju, te se obratio lokalnom radiju. Policija je na kraju izašla na teren. Hrvoje je zajedno sa prijateljem Marinom Matičevićem (29), nakon što je vidio strvine u vodi, na drvenoj ploči napisao da voda nije za piće kako bi upozorio mještane i ostale. - Na kraju je netko i to odnio, ali napravili smo novu. Ovdje prolaze i turisti koji piju vodu s izvora. Htio sam ih sve upozoriti da ne ugroze zdravlje. Posebno sam se uspaničio zbog svoje djece koja od rođenja piju tu vodu, čak sam im je neki dan htio odnijeti, dok nisam saznao da je zagađena. Volio bih da policija nađe one koji su to učinili jer je to stvarno veliki prijestup - rekao je Hrvoje. Ured za upravljanje u hitnim situacijama Grada Zagreba u subotu se priopćenjem za javnost oglasio po pitanju kvalitete vode u Bačunu. Zamolili su građane da vodu s izvora ne konzumiraju do daljnjega. Pavle Kalinić, rekao je, međutim, da nema nikakve opasnosti ni mjesta za paniku. Hrvoje i Marin tvrde kako su im prijatelji rekli da su ovih dana s izvora uzeli 20 litara vode i sve popili. Bili su u šoku čuvši da je kontaminirana. - Nadam se da se nisu zarazili. Pokušavam sve upozoriti da pripaze i čitaju natpise, ali ne mogu cijele dane dežurati ovdje - rekao je Hrvoje. Zadnjih nekoliko dana nastoji više puta obići mjesto ne bi li upozorio slučajne prolaznike koji se požele okrijepiti.