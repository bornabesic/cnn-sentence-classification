Umjesto da je strijeljan jer je osuđen na smrtnu kaznu, Saif al-Islam Gaddafi (44), sin nekadašnjeg libijskog lidera Moamera Gaddafija, pušten je u tajnosti iz zatvora i nalazi se u Libiji. To je vijest koja nije šokirala samo Libijce. Iako je Saif al-Islam iz zatvora pušten još 12. travnja, vijest o njegovu puštanju na slobodu objavljena je jučer nakon što je zapovjednik brigade Zintan, koja ga je i uhitila, došao posjetiti ga te otkrio kako se Saif al-Islam ne nalazi u zatvoru. Analitičari su uvjereni kako je puštanje na slobodu Saifa al-Islama zapravo posljednji pokušaj spasa Libije te da su Amerikanci i zapadne zemlje oslobodili Gaddafijeva sina, koji je bio osuđen na smrt, kako bi zaustavili krvoproliće u Libiji i širenje Islamske države u toj zemlji. Isto tako, analitičari vjeruju kako se puštanjem Saifa al-Islama svijet želi iskupiti zbog svrgavanja njegova oca Moamera Gaddafija, nakon čega je Libija upala u anarhiju i građanski rat u kojem su se među više od 1500 frakcija i 200 različitih plemena iskristalizirale dvije suprotstavljene vlade. Njihov međusobni sukob i bezvlašće dobro je iskoristila Islamska država, koja je svoju borbu s Bliskog istoka prenijela na sjever Afrike, praktički u krilo Europske unije, gdje je učvrstila kontrolu nad libijskim gradom Sirte, koji ima važan strateški položaj jer se nalazi na samo oko 300 kilometara od Sicilije. Međunarodna zajednica, unatoč svim nastojanjima, nije uspjela zaustaviti krvoproliće u Libiji te je svjesna da jedini koji može imati utjecaj na sva plemena u Libiji jest upravo Saif al-Islam, koji uživa ugled i autoritet među plemenskim starješinama jer je on zapravo bio taj koji je posljednjih godina vodio Libiju, a njegov je otac bio samo figura. Poznato je kako su se plemena Al-Gadadfa i Lamamra, Warfalla, koja su bila stup Gaddafijevih snaga, danas masovno pridružila snagama ISIL-a, kao i bivši Gaddafijevi vojnici i simpatizeri. Obitelj Gaddafi uspjela se održati na vlasti više od četiri desetljeća upravo zahvaljujući podršci plemena, koji su do dandanas ostali centar moći u toj konzervativnoj zemlji. Saif al-Islam, koji je bio zadužen za odnose s plemenima, znao je manipulirati i iskoristiti kombinaciju ekonomskih privilegija, bračnih saveza i prijetnji silom da bi pridobio plemenske vođe na svoju stranu. Njegovo pleme, Al Gadadfa, bilo je i ostalo jedno od 20 glavnih u pet regija u Libiji, koja uživaju moć obrnuto proporcionalnu svojoj veličini zato što se nalaze u naftom bogatom području Sirte. Pripadnici plemena Al Gadadfa tvrde da potječu od poslanika Muhameda i zbog toga uživaju izuzetnu čast i imaju moć u Libiji te su među ključnim plemenima koja mogu igrati glavnu ulogu u rješavanju libijskog sukoba i u uništenju terorističke organizacije Islamske države. Saif al-Islam Gaddafi uhićen je na jugu Libije u studenome 2011. te osuđen na smrt strijeljanjem zbog zločina počinjenih tijekom revolucije koja je izbila u veljači te godine. Uhitila ga je skupina boraca iz grada Zintana pokraj pustinjskog mjesta Obarija. Međunarodni kazneni sud još je 27. lipnja te godine izdao uhidbeni nalog za Saifom al-Islamom Gaddafijem, koji je sada pušten nakon pet godina robije. Jedan od njegovih odvjetnika, britanski državljanin Karim Kan, kazao je kako se u dokumentu privremenog libijskog Ministarstva pravde navodi da je oslobađanje naređeno u skladu sa zakonom o amnestiji, a poslije žalbi koje su uložili starješine plemena Gadadfa. Saif al Islam Gadafi bio je jedan od najobrazovanijih u obitelji Gaddafi. Obrazovanje je stekao u Velikoj Britaniji i dobro je poznat u toj zemlji, gdje se družio s lordom Mandelsonom, arhitektom Normanom Fosterom i još nekim poznatim političarima među kojima je i Tony Blair. Među Libijcima je Saif al-Islam Gaddafi uživao toliki autoritet da je trebao naslijediti svog oca Moamera, s kojim se često sukobljavao govoreći kako treba demokratizirati Libiju. Nema sumnje da je oslobađanje Saif al-Islama došlo na inzistiranje SAD-a i Francuske, koji su pokrenuli rat u Libiji. Sada je Saif al-Islam postao zadnja nada za spas Libije. Hoće li uspjeti u tome ili će biti samo adut u borbi protiv ISIL-a, vrijeme će brzo pokazati jer, kako doznajemo, on je već kontaktirao s vođama libijskih plemena i radi na njihovu ujedinjenju. >> Islamska država gubi bitke na svim frontama 