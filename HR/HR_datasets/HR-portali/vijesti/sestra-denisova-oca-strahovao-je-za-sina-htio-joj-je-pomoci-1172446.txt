Chiara je stalno varala mog brata, Denisova oca, s raznim muškarcima. Jednom se vratio s posla, ušao u kuću i zatekao Chiaru u krevetu sa susjedom Safetom. Maleni je Denis plakao u susjednoj sobi. Na sebi je imao tragove ugriza, majčinih. Tad je moj brat pretukao i Chiaru i susjeda. Potom je otišao na policiju i sam se prijavio. Na suđenju je sve priznao, ali i ispričao sve o problemima i o strahovima za dijete. Zbog tog je napada sada u zatvoru u Bihaću, izdržava trogodišnju kaznu – kaže nam Kadifa Pašić, teta trogodišnjeg dječaka čije je tijelo pronađeno u srijedu u plićaku nedaleko od pulske lučice Mandrač. Za taj su strašan zločin osumnjičene njegova majka, 32-godišnja Chiara Pašić, rođena Rojnić, i 14-godišnja štićenica pulskog popravnog doma. Dosadašnjom istragom utvrđeno je da se Chiara dogovorila s maloljetnicom da ubiju njezino vlastito dijete, koje je prošlog mjeseca proslavilo treći rođendan. Mrtvog su dječaka zamotale i pod okriljem noći bacile u more. Kako bi policiju odvela u krivom smjeru, Chiara je iza ponoći prijavila nestanak. Tvrdila je da je sina izgubila između 18 i 19 sati i da ga je sama tražila po gradu. Afera sa susjedom Chiara se vratila u Pulu prije nekoliko mjeseci iz BiH, gdje je živjela s Rešidom Pašićem i njihovim sinom Denisom. – Dijete nam više ništa ne može vratiti, ništa. Ne branim brata, ali želim da se zna istina – kaže Kadifa. Obitelj Pašić iz okolice Velike Kladuše prolazi najteže dane – danas su stričevi otišli u Pulu po tijelo malenoga Denisa. Bit će pokopan u BiH. Chiara i Rešid upoznali su se prije pet godina. Ona je tada živjela u Velikoj Kladuši s muškarcem kojega je upoznala preko Facebooka. Rešidu se žalila kako je taj muškarac tuče. – Rešid nam je rekao da je upoznao Chiaru, da je dobra, da je taj muškarac tuče i da bi je doveo k sebi da je spasi. Tako je i učinio. Od tada su živjeli zajedno – kaže Denisova teta. Bili su zaljubljeni. Rešid je radio i uzdržavao je. Ona je pak sve češće govorila da bi željela dijete. – “Ne voliš me. Ja želim dijete s tobom. Želim dijete”, inzistirala je. Pokušavali su i uspjeli. Maleni je Denis bio željeno dijete – govori Kadifa. Ljubavna priča pretvorila se u nesretnu. Chiara je Rešida, kaže, varala. Prevarila ga je više puta s raznim muškarcima, a situacija je kulminirala kad ju je Rešid zatekao sa susjedom Safetom M. zvanim Sajo u svojoj kući. – Nakon što je osuđen, čekao je šest mjeseci da ode u zatvor. Sve je to vrijeme radio fizičke poslove, išao u šumu po drva, radio na crno. Govorio je kako želi Chiari, koja je bila bez prihoda, i svom djetetu osigurati novac za život dok on bude u zatvoru. Kad je odlazio, samo nas je zamolio da se brinemo za dijete. Svi smo joj htjeli pomoći. Bez obzira na to što se dogodilo između nje i Rešida, dijete smo obožavali. Nudili smo joj pomoć, da se brinemo za dijete ako ona ne može ili ako joj je teško. Kontaktiran je bio i centar za socijalnu skrb. Chiara je sve odbijala – kaže teta pokojnog Denisa. Centar znao za njih Chiara je, kaže, znala biti naprasita, lako bi se posvadila, no nije pokazivala da psihički nije dobro. Odlazila je u posjete u Pulu, sve dok im nije rekla da se seli za stalno. Obitelj Pašić kaže kako im je Chiarina mama Rita u četvrtak, kad su se čuli telefonom, govorila kako je redovito obilazila kćer i unuka, odlazila k njima u stan te da je sve bilo u redu. Baka ubijenog dječaka i majka osumnjičenje za ubojstvo Rita Rojnić o stravičnom zločinu kao i onom što mu je prethodilo danas nam nije ništa htjela reći poručivši tek da moli sve “da poštuju privatnost obitelji u ovom teškom trenutku”. U Centru za socijalnu skrb u Velikoj Kladuši kazali su nam da je obitelj Pašić bila u tretmanu i da su s njima radili, no da ne smiju otkrivati pojedinosti. Sandra Milošević, ravnateljica Centra za socijalnu skrb u Puli, kaže da u ovom trenutku ne mogu davati nikakve informacije. Chiara Pašić i 14-godišnjakinja s kojom je – kako se sumnja – ubila svog trogodišnjeg sina Denisa ostaju mjesec dana u pritvoru jer postoji opasnost da bi na slobodi ponovile kazneno djelo te ometale postupak. Obje su prijavljene za teško ubojstvo, za što je zapriječena kazna dugotrajnog zatvora, no ona se maloljetnici zbog dobi neće moći izreći, odnosno može biti osuđena tek na odgojnu mjeru. Burim A., koji je prijavljen da je znao za zločin počinjen u utorak u stanu u Akvilejskom prilazu jer su mu za njega kazale Chiara i maloljetnica, no nije ga prijavio, pušten je da se brani sa slobode. Odluka je to suca istrage Županijskog suda u Puli donesena nakon ispitivanja osumnjičenih. No čini se da privođenjem osumnjičenih ovaj slučaj nije zaključen. Naime, ostalo je još nedorečenih informacija koje su se pojavile tijekom kriminalističkog istraživanja, a koje bi policija trebala ispitati.