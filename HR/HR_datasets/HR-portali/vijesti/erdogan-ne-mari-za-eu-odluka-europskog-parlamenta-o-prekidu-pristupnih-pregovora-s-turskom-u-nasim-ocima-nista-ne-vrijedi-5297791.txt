Turski predsjednik Recep Tayyip Erdogan izjavio je u srijedu da odluka Europskog parlamenta o prekidu pristupnih pregovora s Turskom "u našim očima ništa ne vrijedi" te je ponovno optužio Europu da staje na stranu terorističkih organizacija. "Jasno smo davali do znanja, a to činimo ponovno, da njegujemo europske vrijednosti više od nekih članica EU-a, ali nismo vidjeli nikakvu konkretnu pomoć naših prijatelja sa Zapada...Nisu ispunili nijedno obećanje", rekao je Erdogan na konferenciji Organizacije za islamsku suradnju (OIC) u Istanbulu. "Sutra će se sastati Europski parlament i glasati o pristupnim pregovorima s Turskom. Kakav god bio rezultat, to glasovanje u našim očima ne vrijedi ništa", istaknuo je. Čelnici najvećih klubova zastupnika u Europskom parlamentu zatražili su u utorak privremenu obustavu pregovora s Turskom o članstvu u Europskoj uniji zbog čistki koje turske vlasti provode nakon neuspjelog državnog udara. EU postaje sve kritičniji spram Turske koja je otpustila ili suspendirala s položaja više od 110.000 ljudi, od vojnika, akademika, sudaca, novinara do kurdskih čelnika, zbog navodne podrške neuspjelom državnom udaru u srpnju.Oko 36.000 ljudi je uhićeno a nizu medija je zabranjen rad. Kritičari optužuju turskog predsjednika Tayyipa Erdogana da neuspjeli udar koristi kao izgovor za obračun s kritičarima njegove vlasti. Erdogan je ranije izjavio da će Unija morati "živjeti s posljedicama" ako zaustavi pregovore, a Ankara bi umjesto toga mogla sklopiti sigurnosni savez s Rusijom i Kinom. EU je u ožujku obećao ubrzati pristupne pregovore Ankare u zamjenu za njenu pomoć u migrantskoj krizi, odnosno sprječavanju migranata da krenu prema obalama Europe. Erdogan pak optužuje EU da ne razumije težinu stanja u Turskoj i najavio je da bi iduće godine pregovore s Unijom mogao staviti na referendum. Austrija i Luksemburg predvode pozive na obustavu pregovora s Turskom, dok Njemačka, Francuska i većina drugih država za sada podržavaju njihov nastavak i boje se u pitanje dovesti tursku suradnju u migrantskoj krizi. Svi, međutim, ističu da će pregovori biti prekinuti ako Turska ponovno uvede smrtnu kaznu. Turska je započela pregovore još u listopadu 2005., ali nije daleko odmakla. O rezoluciji o odnosima s Turskom zastupnici Europskog parlamenta će glasovati u četvrtak, ali rezolucije nisu pravno obvezujući tekstovi za Komisiju i zemlje članice.