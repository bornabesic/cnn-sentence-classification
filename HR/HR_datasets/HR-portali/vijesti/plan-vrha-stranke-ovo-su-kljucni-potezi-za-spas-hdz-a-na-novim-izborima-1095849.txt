Iako ne žele ostaviti dojam da su u panici zbog rezultata posljednje ankete, u HDZ-u su svjesni da upravo plaćaju cijenu svih pogrešaka iz proteklog razdoblja. Anketa agencije Ipsos pokazala je da HDZ trenutačno uživa potporu samo 21,5 posto birača, dok je Domoljubna koalicija predvođena tom strankom na proteklim parlamentarnim izborima osvojila 33,96 posto glasova birača. Pad je drastičan i pokazuje iznimno negativan trend za HDZ. Fokus na izborima – Rejting koji je pokazala anketa potpuno je očekivan jer ljudi ne opraštaju pogreške. Izvukli smo pouke i nećemo ponavljati greške – poručila je Ivana Maletić, potpredsjednica HDZ-a koja se na Predsjedništvu HDZ-a protivila rušenju Vlade i zastupala stav da preslaganje većine u Saboru ne može uspjeti. Plan za spas HDZ-a je sljedeći, a sastoji se od pet poteza. Prvo, sve izgleda ide u smjeru da bi Andrej Plenković mogao biti jedini kandidat na izborima za novog šefa stranke budući da su od kandidature odustali Darko Milinović i Ivana Maletić, a jedini koji se još nije izjasnio jest Zlatko Hasanbegović, predstavnik desnog krila HDZ-a. Sve više sugovornika u HDZ-u procjenjuje da bi Plenković mogao ostati jedini kandidat, a da se stranka treba isključivo fokusirati na parlamentarne izbore. – Ne trebaju nam sada podjele i iscrpljivanje između više kandidata – kažu naši sugovornici. Ako zaista sve ostane na Plenkoviću, onda je neshvatljivo zašto su u HDZ-u inzistirali na biranju šefa po principu jedan član – jedan glas, umjesto da se to brže i uz manje truda napravilo delegatskim sustavom na izbornom saboru. Demokracija se fingira. Drugo, HDZ će u prvi plan gurati teme koje se tiču svih građana Hrvatske, potvrdila nam je Ivana Maletić. Dakle, ideologiju, ustaše i partizane, zamijenit će tema koju će predstaviti kao nacionalni prioritet, a to je da Hrvatska mora doći u vrh, a ne biti gotovo na dnu među deset tzv. novih članica Europske unije, koje su EU pristupile 2004. godine. Odnosno, između 12 zemalja, kada se pribroje Bugarska i Rumunjska. – Sve te zemlje po najvažnijim pokazateljima rastu brže od Hrvatske, jedino je još možda Bugarska iza nas – rekla nam je Ivana Maletić. Nizom mjera, proizašlih iz HDZ-ova gospodarskog programa, poticat će se mjere rasta i razvoja. Treće, temelj HDZ-ova izbornog programa bit će gospodarski program koji je napravljen u suradnji s bavarskim Ifo institutom. U HDZ-u priznaju da na proteklim izborima taj program biračima nisu ni predstavili, a sada ga peglaju, dorađuju, ažuriraju i spremaju za nove izbore. – Od tog programa na prošlim smo izborima imali pet plus glupost i to je to, iako je program stručan i dobar. Samo nikada nije zaživio – rekao nam je naš sugovornik iz Predsjedništva HDZ-a. Četvrto, u HDZ-u trenutačno rade analize javnog mijenja kako bi utvrdili glavne preferencije i potrebe birača, a onda prilagodili i nadogradili svoje ključne poruke. Više sugovornika iz vrha HDZ-a reklo nam je da se u HDZ-ovu izbornom stožeru za parlamentarne izbore radi punom parom. Svjesni su da su u vremenskom tjesnacu, između izbora novog predsjednika i priprema za parlamentarne izbore, a sve u samo dva mjeseca. Vraćanje povjerenja Peto, HDZ će krenuti u mobilizaciju svog članstva i dizanje terena kako bi stranku “nabrijali” za nove izbore. Sve je izvjesnije da je Andrej Plenković jedini kandidat za šefa HDZ-a, a on bi svoju kampanju za predsjednika mogao iskoristiti kao stranačku pretkampanju, u smislu poruka koje će slati. Andrej Plenković jučer nam je rekao kako je njegova misija vraćanje vjerodostojnosti HDZ-u i vraćanje povjerenja birača. Anketu Ipsosa je vidio, ali kaže da je mora još analizirati. – HDZ mora biti odgovorna stranka desnog centra, ja ću tome dati svoj ton, ali za to su ključni i ostali stranački ljudi i program koji ćemo ponuditi – rekao je Plenković. Jasno je da će točka prekretnice biti izbor novog predsjednika HDZ-a jer se stranka sada nalazi na svojevrsnom brisanom prostoru. Opterećena “grijesima” recentnih zbivanja s jedne strane i bez novog predsjednika s druge strane. – Vrijeme koje se mjeri do trenutka izbora novog predsjednika za HDZ je nepovoljno, ali ono koje će se mjeriti od izbora novog šefa bit će sve bolje. Ne bih se sada istrčavao koliko će ono biti bolje. Ali utakmica neće ovisiti samo o HDZ-u nego i o našim političkim suparnicima. Ako HDZ bude išao prema boljem rezultatu, a SDP će negdje morati i pogriješiti i padati, u konačnici će to za HDZ biti povoljno – rekao nam je jučer Damir Jelić, šef izbornog stožera HDZ-a. Plenkovićev glasnogovornik Davor Ivo Stier kaže kako je Plenković političar koji okuplja za razliku od politike Zorana Milanovića koja je politika razdora. Vidjet ćemo hoće li HDZ uspjeti “okupiti” birače i podići se iz pepela.  