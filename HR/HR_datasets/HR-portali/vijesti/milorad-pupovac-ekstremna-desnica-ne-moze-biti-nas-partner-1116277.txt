Gost prve ovosezonske emisije Nedjeljom u dva voditelja Aleksandra Stankovića bio je predsjednik Srpskog narodnog vijeća Milorad Pupovac koji je komentirao pregovore s HDZ-om oko sastavljanja vlade, hrvatsko-srpske odnose te referendum u Republici Srpskoj, a dotakli su se i teze da je dolaskom Andreja Plenkovića na čelo HDZ-a zabijen čavao u lijes hrvatske lijevice. Stanković mu je u uvodu rekao kako prije nije govorio ovako sporo, na što mu je Pupovac odgovorio da kad je bio mlađi onda je bio sigurniji. - Čovjek sada mora vagati svaku riječ kada je predstavnik nacionalne manjine. Govoreći o šefu HDZ-a Andreju Plenkoviću, Pupovac je rekao da se manjine nemaju potrebe dodvoravati Plenkoviću.  - Konačno imamo jednu osobu a da je ne moramo provjeravati, rekao je Pupovac, pojasnivši da Plenković ima obrazovane, profesionalne i političke karakteristike koje ga stavljaju u vrlo visok rang i u europskim razmjerima. Za hrvatsku demokraciju i ustavni poredak važno je da se ojača desni centar, objasnio je Pupovac razloge zbog kojih je ušao u pregovore sa HDZ-om. No, primijetio je Stanković, Hasabegović se čudi da ga vi i Furio Radin napadate mada nikad nije imao protusrpska stajališta? - Mi želimo da se Hrvatska okrene budućnosti i demokratskim potencijalima, a ne da se vraća nedemokratskim resursima prošlosti. Želimo da manjine budu prihvaćene kao dio demokratskog potencijala. Oni koji iz revizionističkih pozicija politički poraženih strana 20. stoljeća žele oblikovati hrvatski politički i kulturni prostor, ne mogu biti naš partner. Hoćete li prihvatiti Hasanbegovića za potpredsjednika Sabora? - On je izabrani predstavnik naroda, kao i ja. Vidjet ćemo. Stanković i Pupovac dotakli su se i referenduma u Republici Srpskoj. - Referendum je oportun za Dodika, smatra Pupovac, no on bi volio da do referenduma nije ni došlo. Jeste li Plenkovićev Srbin, zanimalo je Stankovića? - Čim se nektko iz redova srpskih političara poveže s desnicom proglašava se Tuđmanovim ili Sanaderovim Srbinom. Nadam se da to više neće biti pitanje. Hoće li Srbi ući u u vladu i je li uvjet za to reguliranje mirovina zaposlenih na nekad okupiranoim područjima? - To je staro pitanje koje se poteže još od vremena mirne integracije. Je li istina da tražite četiri pomoćnika ministra? - Ne, to je stara stvar. To je zadano Erdutskim sporazumom. Mi tražimo funkcionalnu participaciju. Da na tim mjestima budu pripadnici svih nacionalnih manjina. No do toga još nismo došli u pregovorima. Hoćete li vi biti potpredsjednik vlade? O tome se govori od 2004. pa je 2007 bilo gotova stvar. Sad se to opet spominje. Usmjeren sam na parlament i rad na fakultetu. Simbolički i funkcionalno bilo bi dobro da manjine budu zastupljene. O svim oblicima participacije tek ćemo razgovarati. Bez Plenkovića nećemo licitirati. Stankovića je zanimalo i što Pupovac misli o studentskim protestima na Filozofskom fakuletu i istupu saborskog zastupnika Željka Glasnovića? - Studenti se ne bore samo za svoju budućnost, oni se bore za akademske i znanstvene slobode. Oni koji ih napadaju, sabornici i profesori, nisu ništa bolji od onih koji su to radili prije 40-50 godina. Ima li ljevica šanse? - Hrvatska treba snažnu lijevu stranku. I jednu još lijeviju od ove središnje, kaže Pupovac koji misli da ljevica ima šansu: "Pogledajte samo mlade ljude koji stvaraju novu lijevu politiku." 