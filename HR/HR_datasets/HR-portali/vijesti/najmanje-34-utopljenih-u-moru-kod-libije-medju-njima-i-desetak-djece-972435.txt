Foto: FaH  NAJMANJE 34 osobe, među kojima djeca, utopile su se nakon pada iz pretrpanog plovila u more kod Libije, gdje vladaju napetosti između humanitarnih djelatnika i libijske obalne straže.  Libijska obalna straža koja koordinira pomoć u tom području, krajem dana je iz mora izvukla 34 tijela, među kojima desetak dječjih. Više stotina migranata bilo je u drvenoj barci oko 100 km zapadno od Tripolija.  Dok su ekipe pomoći dijelile pojaseve za spašavanje, brojni migranti pali su u more. Uz pomoć broda talijanske obalne straže i nekoliko trgovačkih brodova spašeno je više desetaka preživjelih.  Jedan vojni zrakoplov je izbacivao je čamce za spašavanje, a helikopter je nadlijetao to područje u pokušaju pronalaženja preživjelih. Više od 150 migranata smatra se nestalima nakon brodoloma gumenog čamca u petak, prema svjedočenjima migranata iz drugog gumenjaka koji je iz mora izvukao četvoricu preživjelih.  Jedan poginuli na 37 pristiglih migranata  Ove godine je u Sredozemnom moru poginulo ili nestalo najmanje 1254 osoba, prema podacima Međunarodne organizacije za migracije (OIM). U Italiju je stiglo više od 50.000 migranata, a na svakih 37 pristiglih jedan je smrtno stradao.  Petanestak operacija pomoći odvijalo se u srijedu na obalama Libije, precizirala je talijanska obalna straža. U utorak, oni su koordinirali akcije pomoći za oko 1500 migranata koji su se uputili prema Italiji, dok su njihovi libijski kolege presreli više od 350 migranata, od kojih desetak Libijaca, koji su vraćeni u Libiju.  Ali nevladine organizacije Jugend Rettet i SOS Mediterranee su oštro upozorile na intervenciju libijske obalne straže, koju obučava i oprema Europska unija u pokušaju ograničenja priljeva migranata.  Prema tim NGO, čiji su brodovi u međunarodnim vodama, libijske obalne straže su na silu vratile dva plovila. Prije dva tjedna je njemačka NGO Sea-Watch upozorila na sličnu intervenciju libijske obalne straže na velikom drvenom brodu s 450 migranata.  Aktivisti za ljudska prava, UN-ova agencija za izbjeglice kao i njemačka vlada drže da migrante ne bi trebalo vraćati u Libiju gdje su izloženi iznudama, nasilju, silovanjima, mučenjima i ubojstvima.