Javna ustanova Natura Slavonica u suradnji s brodskom Zajednicom tehničke kulture na nekoliko je lokacija u Brodsko-posavskoj županiji postavila kućice za šišmiše, koje su u sklopu ekološkog projekta "Savski šišmiši" izgradili učenici osnovnih škola iz Vrpolja, Slobodnice i Slavonskog Broda. Ukupno su izgrađene 24 praktične drvene nastambe, koje su postavljene u mladim šumama u kojima toj ugroženoj vrsti sisavaca nedostaje prirodnih skloništa. - Cilj projekta je podizanje svijesti javnosti o važnosti očuvanja šišmiša. Malo ljudi zna da su oni egzistencijalno ugroženi, a veoma su korisni za ravnotežu u prirodi, jer pod kontrolom drže brojne štetne kukce i jedna su od ključnih karika za održanje zdravih šumskih ekosistema – rekao je Josip Bodrožić-Džakić, ravnatelj ustanove Natura Slavonica. Projekt su financirale zaklade EuroNatur, Aage V. Jensen i Michael Otto Stiftung, a djeca koja su sudjelovala u radionicama i izradi kućica nagrađena su izletom u zaštićena područja. Na završnoj konferenciji u Slavonskom Brodu predstavljeni su rezultati istraživanja ove ugrožene vrste sisavaca u četiri zaštićena područja u Slavoniji uz rijeku Savu. - Ovo je prvo veće istraživanje šišmiša u Posavini i samim tim vrlo značajno. Rezultati su izuzetno zanimljivi, jer smo evidentirali čak jedanaest vrsta, od kojih su neke poput velikouhog, širokouhog mračnjaka i velikog potkovnjaka važne na europskoj razini – kazala je biologinja Mirna Mazija. >> Šišmiši iz pakla okupirali popularno ljetovalište: 'To je katastrofa za ljude'