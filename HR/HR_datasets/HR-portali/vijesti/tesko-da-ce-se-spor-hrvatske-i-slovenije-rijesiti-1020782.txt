Arbitraža između Hrvatske i Slovenije nalazi se na kocki, piše ruska politička analitičarka Alina Jablokova. Tamošnja organizacija RIAC (Rusko vijeće za međunarodne odnose) objavila je njezinu analizu skandala o arbitraži između Slovenije i Hrvatske. Treba napomenuti da je RIAC osnovan 2010. na inicijativu tadašnjeg predsjednika Dmitrija Medvedeva, a suosnivači su Ministarstvo vanjskih poslova, Ministarstvo znanosti i Unija industrijalaca i poduzetnika. Analitičarka kaže da je skandal otkrio Večernji list, nakon čega su Simona Drenik i Jernej Sekolec "podnijeli ostavke što je, logično, interpretirano kao pokazatelj da su izvješća točna". Tri su moguća scenarija kako dalje, no nijedan ne daje optimizma da će se spor riješiti. Hrvatska se povukla, no predsjednik suda može imenovati hrvatskog arbitra i nastaviti rad, ali bi Hrvatska mogla odbiti presudu kao nezakonitu. Ako se Zagreb vrati na sud i presuda bude u korist Ljubljane, Hrvatska je neće prihvatiti, uz tvrdnje da je namještena. Bude li povoljna za Hrvatsku, u Sloveniji bi se mogla interpretirati kao ustupak Zagrebu zbog skandala. Svaka odluka suda potencijalno je nelegitimna. Treće, ako pritisak Bruxellesa (preko Schengena, na primjer) natjera Hrvatsku da se ne povuče iz arbitraže, proces bi mogao biti suspendiran na neodređeno vrijeme. Analitičarka navodi da je Ljubljana iskoristila status članice EU da prisili Hrvatsku na arbitražu te da je veto na primanje države u EU rupa kroz koju se guraju nacionalni interesi, ali i da EU nema kapaciteta pomoći u rješavanju bilateralnih pitanja. >> Za izlazak iz arbitraže Hrvatska se može pozvati na presedan V. Britanije i S. Arabije >> Predsjednik Arbitražnog suda sam će imenovati i 'slovenskog' i hrvatskog arbitra 