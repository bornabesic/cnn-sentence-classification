Zračne snage Ruske federacije u nadolazećim godinama zamijenit će sve "lake borbene zrakoplove" u svojim eskadrilama novim MiG-ovima 35 Fulcrum F, otkrilo je prošli tjedan zapovjednik zračnih snaga, general Viktor Bondarev, piše Janes.com. Novi zrakoplov, prema svojim mogućnostima klasificiran kao borbeni zrakoplov 4++ generacije (kao i Suhoj Su-35, koji već djeluje u sklopu zračnih snaga), vrlo će vjerojatno zamijeniti MiG-ove 29, iako general Bondarev nije točno naznačio na koje "lake borbene zrakoplove" misli. Mig 35 Fulcrum F razvio se upravo iz modela MiG 29, kojih Zračne snage Ruske federacije trenutno imaju oko 350 (od kojih njih 200 vjerojatno stoji u hangarima, a neke doniraju i partnerskim zemljama poput nama susjedne Srbije). Uz Bondareva je govorio i direktor programa vojnog zrakoplovstva u Zrakoplovnoj korporaciji Vladimir Mihajlov, koji je dodao da će sva testiranja novog MiG-a biti završena ove godine, a početkom 2017. krenut će prva isporuka ruskom ratnom zrakoplovstvu. Do kraja 2020. godine rusko ratno zrakoplovstvo dobit će prvih 30 zrakoplova, a cijena ovog borbenog zrakoplova još nije poznata. Proizvođač je zrakoplov opisao kao model "koji pokazuje daljnji razvoj zrakoplova MiG-29K/KUB i MiG-29M/M2 u sferi borbene efikasnosti, univerzalnosti i operativnih karakteristika". Osim toga, dodatni naglasak je i na pouzdanosti konstrukcije zrakoplova, motora i avioelektronika, piše Janes. Nadalje, MiG 35 prema ruskim podacima posjeduje znatno manji odraz na radaru u odnosu na prethodnika, a u njemu je ugrađen i prvi operativni ruski AESA radar Zhuk Ma, pomoću kojeg će potencijalne protivničke letjelice piloti moći pratiti na udaljenosti i do 85 nautičkih milja (157 kilometara). Što se tiče naoružanja, MiG 35 Fulcrum F sposoban je nositi razne modele ruskih zrak-zrak projektila, među njima i R-27 i R-77, projektile zrak-zemlja i bombe do težine 500 kilograma. Što se tiče performansi novog zrakoplova, izvrši direktor MiG-a Sergej Korotkov još je ranije izjavio da će letjeti maksimalnom brzinom od 2.23 Macha (2731 km/h), a njegov operativni doseg bit će za 50 posto duži nego onaj MiG-a 29. Također, krasi ga i poslovično sjajne manevarske sposobnosti, u pravilu jednake ili čak i bolje od lovaca iste generacije drugih država.   Tijekom video konferencije s predstavnicima izvođača, zadovoljstvo novim zrakoplovom izrazio je i ruski predsjednik Vladimir Putin:  - Na početku ću čestitati na početku testiranja MiG-a 35. Nadam se da će ovaj zrakoplov značajno ojačati naše Zračne snage. Osim toga, zrakoplov ima i dobar izvozni potencijal, s obzirom na činjenicu da 30 država u sastavu svojih zračnih snaga ima drugi mode, MiG 29. Ruski predsjednik također se pohvalio i novim radarom za koji kaže da "može pratiti između 10 i 30 meta odjednom" i djeluje iznad mora i kopna. Ovo je novi i obećavajući zrakoplov 4++ generacije, vrlo blizak petoj generaciji - rekao je Putin tijekom razgovora (inače, jedini operativni borbeni zrakoplovi pete generacije su američki višenamjenski lovac F-22, i problemima opterećeni višenamjenski lovac F-35 Lightning).