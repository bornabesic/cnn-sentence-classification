Vojna zrakoplovna baza “Pukovnik Mirko Vukušić” u zadarskoj zračnoj luci najužurbanija je vojna baza u Hrvatskoj. Istodobno se odvija obuka naših i omanskih pilota na Pilatusima PC 9-M, na kojima vježbaju i “Krila Oluje”, svratila su i dva Dassault/Dornier Alpha Jeta, mlazni školski zrakoplovi francuskog ratnog zrakoplovstva, radi trenaže francuskih pilota, za protupožarnu sezonu uvježbavaju se i piloti 6 zračnih traktora i 6 kanadera. U toj gužvi vrh MORH-a i Glavnog stožera OSRH doletio je iz Zagreba transportnim helikopterom Mi-8 kako bi sudjelovali na službenom početku obuke naših pilota na trenutačno najvećim zvijezdama HRZ-a, američkim helikopterima Kiowa Warriors. Tehnološki skok U hangarima i na stajanci vojne baze u Zemuniku 16 je tih lakih zračnih razarača, a oko njih strka hrvatskih i američkih tehničara, pilota i instruktora. Bingo, odgovara mi američki pilot-instruktor na pitanje kako im se čini ovaj zadatak u Zadru. Bili su na obuci u jednoj afričkoj zemlji pa im se ovaj atraktivni krajolik Zadra i okolice čini poput punog pogotka. Stigli su i predstavnici medija, pa je šou s Kiowama mogao početi. Ministar obrane Damir Krstičević brzo je svukao sako, navukli su mu pilotsku kožnu jaknu, pa je hitro uskočio u jednu od Kiowa, u kojima piloti voze s otvorenim vratima. – Ovo je povijesni dan za Hrvatsku vojsku – sretno je izjavio Krstičević nakon što je s američkim instruktorom odradio 15-minutni let s izvidničko-borbenim helikopterom američke proizvodnje Kiowa Warriors OH-58D na vojnom dijelu zrakoplovne luke pokraj Zadra. Premda hrvatski ministar kao svaki bivši ratnik rado pokazuje emocije kada je vojna tehnika u pitanju, nije pretjerao. Hrvatsko ratno zrakoplovstvo nabavom OH-58D pravi veliki tehnološki korak naprijed. Kiowe su stigle još prije pola godine, a prvo su američki i instruktori iz tvornice “Rolls-Royce”, čiji motor od 650 KS pogoni ovu okretnu i za protivnika opako opasnu letjelicu, uzeli u obuku naše zrakolovne tehničare. I iznenadili se njihovim znanjem i vještinama jer imaju iskustvo i sposobnost održavanja helikoptera iz iste BELL obitelji (Bell 206B), koje također koristi HRZ. Instruktori dovršavaju obuku s desecima naših zrakoplovnih tehničara, dodatno se provodi i obuka s osobljem zaduženim za elektroniku i sustave naoružanja. Prije dva tjedna napokon je počela i obuka naših pilota helikoptera, koji su nestrpljivo čekali petoricu američkih instruktora letenja. U prvoj grupi pilota, onoj koja je u formaciji letjela s ministrom Krstičevićem, nalazi se 8 naših pilota koji će do studenog dovršiti obuku i steći licenciju instruktora. Plan je da onda naši piloti instruriraju desetke ostalih pa će tijekom 2018. helikopterska eskadrila od 16 Kiowa biti borbeno spremna. Krstičević je bio ushićen jer je osobno uvidio moćne osobine po veličini malog helikoptera. Kiowe se koriste za izvidničke zadatke i napade, a čine to jednako uspješno po danu i noći. Nalaze, odabiru i laserski označavaju protivničke ciljeve na udaljenosti od 8 km, onda razmijene podatke s ostalim postrojbama koje u svakom trenutku tako imaju pregled situacije na terenu. Kiowe će biti umrežene i s novopristiglim njemačkim samohodnim haubicama PzH 2000 155 mm, ali i s brodovima HRM-a, letjelicama... Ovi se helikopteri koriste i u protuoklopnoj borbi, daju blisku zračnu potporu, te za nadzor iz zraka. Opremljeni su i protuoklopnim raketama AGM-114 Hellfire, protuzračnim raketama Stinger, a posjeduju i spremnike s nenavođenim raketama Hydra-70 i/ili 12,7 milimetarskom strojnicom. Uz D. Krstičevića i generala Mirka Šundova, načelnika Glavnog stožera OSRH, na prezentaciji letačke obuke bio je i pukovnik Robert Mathers, vojni izaslanik SAD-a u Hrvatskoj. Došao je u borbenoj odori, kako i dolikuje situaciji, ali i brigadiru američke vojske s oznakom “Ranger” na rukavu. Od njega se saznalo da su u Zadar Amerikanci poslali svoje ponajbolje instruktore s tisućama sati naleta koji su prošli ratišta poput Afganistana. Stoga je i bilo jako zanimljivo kakvim će ocijeniti hrvatske pilote. A sada borbeni avion Mathers je istaknuo kako su mu američki instruktori potvrdili da su hrvatski piloti koje obučavaju, “najbolji piloti s kojima su do sada radili”. – Sretan sam jer razvijamo vojnu suradnju i što dijelimo iste vrijednosti i prioritete ne samo u jugoistočnoj Europi nego širom svijeta – poručio je još brigadir. Krstičević pak uopće nije krio da računa i dalje na ovakvo savezništvo s Amerikancima. SAD je naš ključni strateški partner u području obrane i sigurnosti, ponovio je ministar, te znakovito najavio da je “ovo dobar put prema realizaciji projekta novog borbenog zrakoplova”. Na nabavu nove borbene eskadrile računaju i hrvatski piloti. Jer, otkad su stigli novi helikopteri Kiowa, nastala je navala na pilotske škole. U HRZ-u priželjkuju da se i u avionskom dijelu ponovi ista priča jer, kad postane izvjesno da RH nabavlja novu eskadrilu modernih ratnih aviona, sigurno je da će se javiti mnogo više mladića kadeta za školovanje za nadzvučne avione. Stoga je Krstičević, prije sastanka na kojem je okupio stotinjak pilota HRZ-a, za javnost ponovio: – Nama je borbeni avion potreban i njime bismo zatvorili sve što je Hrvatskoj vojsci potrebno da u bilo kojim trenutku može reagirati na svaku opasnost ili incident. U HRZ-u svi očekuju da će državni i vojni vrh u 2017. konačno odobriti nabavku novih zrakoplova. Posao s Kiowama bio je odličan. Hrvatska je, naime, od SAD-a dobila cijelu eskadrilu, vrijednu 220 milijuna dolara za otprilike toliko milijuna – kuna.  