Predsjednik Hrvatskog Sabora i čelnik Mosta nezavisnih lista Božo Petrov gostovao je u četvrtak u emisiji RTL Direkt, u kojoj je proglašen osobom godine. Petrov je odgovarao na pitanja Zorana Šprajca o aktualnim temama, uključujući i najavu premijera Andreja Plenkovića da država krene u otkup MOL-ova udjela u Ini. Na Šprajcovo pitanje je li mu plan bio krenuti iz Metkovića na nacionalnu političku scenu kako bi srušio čelništva dviju najvećih stranaka, Petrov je rekao da mu je ideja bila samo 'politiku učiniti boljom' i podići standard. - Ali od dva velika ega, onoga Tomislava Karamarka i Zorana Milanovića, napravili ste dva mala miša, uzvratio mu je Šprajc, referirajući se na svojedobne pregovore na koje je zajednički pozivao tadašnje čelnike HDZ-a i SDP-a u Hotel Esplanade. - Nije uopće riječ o tome, to je bio iskren pokušaj da se nešto dobro napravi i da dobijemo jedan kvalitetan konsenzus za Hrvatsku, rekao je Petrov. Šprajc je zatim konstatirao da je Karamarko bio u pravu kada je tvrdio da Hrvatska ne stoji dobro u arbitraži koju je pokrenula protiv MOL-a, a Petrova je podsjetio da je on tvrdio suprotno te da nema razloga za nagodbu s Mađarima, za što se zalagao bivši HDZ-ov čelnik. - Iskreno me interesira zašto nitko ne postavi pitanje tko je brifirao gospodina Karamarka o arbitraži. Mene su brifirali odvjetnici koji su zastupali Hrvatsku u arbitraži, njega nije niti odvjetnički tim niti institucije, rekao je Petrov. - Da se u tom trenutku poslušalo njegov savjet, danas bi kompletna Ina bila MOL-ova. A usotalom, nijedna ozbiljna država u tijeku spora neće javno reći da loše stoji, osim toga svi argumenti koji su bili u sporu bili su za Hrvatsku, dodao je čelnik Mosta. - Postojala je pravomoćna presuda gospodinu Sanaderu, znamo kako je ukinuta na Ustavnom sudu, to je sigurno utjecalo na spor. Neki se uopće nisu pojavili kao svjedoci na arbitražnom sudištu, a trebali su svjedočiti u korist Hrvatske, rekao je još Petrov, ne navodeći imena ljudi koji su navodno izbjegli svjedočenje. - Arbitražni sud je procijenio da to što je svjedok dobio pet milijuna nečega od strane konzultanata MOL-a nije nešto što direktno optužuje gospodina Sanadera. Pa ja bih zamolio da se građani Hrvatske također obrate upravo toj gospodi jer oni očito dijele pet milijuna nečega onako bez razloga. Pa evo, tako je to dosudio arbitražni sud pa neka se njima slobodno obrate, mogu dobiti informacije tko su, pa eto neka se obrate jer arbitražni sud kaže da je to potpuno normalno i legalno, kaže Petrov. Petrov je ponovio da je s premijerom Plenkovićem oko situacije nakon gubitka arbitraže razgovarao na Badnjak. - Razgovaralo se i o otkupu MOL-ovog udjela i o niz drugih opcija, kazao je. Na Šprajcovo pitanje kakav je zapravo plan za otkup MOL-ova udjela te odakle novac za tu operaciju, Petrov nije dao konkretan odgovor. - Molio bih javnost da pričeka dok se u potpunosti ne razradi plan, a onda ćemo iznijeti sve detalje, rekao je Petrov napominjući da će detalji biti poznati 'vrlo brzo', ali ne precizirajući kada. Šprajc ga je pitano ne radi li se u ovom slučaju o situaciji 'jeftino prodaj, skupo kupi', no Petrov je odbio takvu konstataciju. - Ne bih se složio, ni sama arbitraža nije bila potrebna, Trgovački sud u Zagrebu je mogao to pitanje razmatrati, to će se pitanje također sada povući u javnosti, najavio je Petrov. - A zašto bi država uopće morala biti vlasnik Ine?, upitao je dalje Šprajc. - Bilo bi dobro da imamo kvalitetnog strateškog partnera, meni gotovo suludo zvuči da smo 2003. uzeli za partnera firmu koja nam je susjed i konkurent. Ako želimo biti energetski lider u regiji, a Ina je to bila, onda je to put, postoji nekoliko opcija, kaže Petrov i dodaje da detalje ne želi iznositi jer je potreban mir. Na kraju je na Šprajcovu konstataciju da se Most, prema tvrdnjama mnogih, bavi jeftinim populizmom i na pitanje gdje su nestale reforme Petrov odgovorio da 'ptice na grani znaju da želimo i radimo na reformi lokalne samouprave'. - Pitanje je tko će biti sve pogođen, zbog toga dolaze i otpori. (...) Neka nam građani daju 76 ruku u Saboru pa će reforme biti brže, rekao je. Petrov se, kaže, ne boji Živog zida kao potencijalne konkurencije koja bi Mostu mogla početi otimati glasove. - Ne bojim se jer oni imaju drugo biračko tijelo, ali mi smo napravili ono što drugi nisu: Živom zidu je lakše biti u oporbi i govoriti sve što građani žee čuti, a mi smo preuzeli odgovornost što je puno mukotrpnije, to je način koji smo mi izabrali. Mogu nas nazivati populistima, mi se borimo za sve građane, npr. uspjeli smo se izboriti da cijena struje ne raste, iz oporbe to ne bismo uspjeli. Ako je to populizam, onda smo populisti, držimo se svojih obećanja, rekao je Petrov. Odbacio je tvrdnju da se Vlada ponaša kao pijani milijunaš. - Napadali su nas i kad smo išli s restriktivnim mjerama, tada nikome nismo odgovarali, a sada kad dajemo mogućnost da se rast pobioljša, sad opet nije dobro. Ne bih htio da se širi crna slika o gosodarstvu, za optimizam ima razloga, zaključio je.