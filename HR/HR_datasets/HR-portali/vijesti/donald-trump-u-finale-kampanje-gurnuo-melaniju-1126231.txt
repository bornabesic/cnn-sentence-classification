Iako nitko nije očekivao da će se Melania Trump ponovno pojaviti za govornicom na predizbornom skupu, nakon sramote s plagiranim govorom na republikanskoj nacionalnoj konvenciji, u četvrtak navečer ona je ponovno govorila. Ovaj put svrha njezina nastupa vrlo je jasna – pridobiti na Trumpovu stranu žene, koje su u Sjedinjenim Državama važno biračko tijelo. Bio je to svojevrsni pokušaj saniranja štete koja je za Trumpa nastala nakon što ga je više žena optužilo za seksualno zlostavljanje, ponižavanje i nasilje. Govoreći na predizbornom skupu u Brewynu u Pennsylvaniji, Melania Trump naglasila je da se ponosi što je i sama bila imigrant u SAD, ali i svojim suprugom za kojeg je rekla da će Americi donijeti stvarnu promjenu. – Donald voli svoju zemlju i zna kako se neke stvari rade. Bio bi divan predsjednik – kazala je Melania Trump i istaknula da jako želi postati prva dama. Rekla je i da će se, bude li tako, angažirati u borbi protiv nasilja na interentu i društvenim mrežama u kojemu su žrtve djeca. Ubrzo nakon te izjave brojni su je tviteraši pitali je li posljednjih godina čitala ono što njezin suprug objavljuje na Twitteru. Tako je netko napisao da će se Melania protiv nasilja na društvenim mrežama najbolje boriti nabavi li svome suprugu rukavice samo s palcem jer će ga to spriječiti da tipka nasilne poruke. No za mnoge analitičare i komentatore nastup Melanije Trump zapravo je očajnički pokušaj da republikanski predsjednički kandidat samo četiri dana uoči izbora malo poboljša svoj imidž pred biračima. No u četvrtak se vodila i velika bitka za Sjevernu Karolinu, jednu od država koja bi mogla imati ključnu ulogu u izbornoj noći. Hillary Clinton je ovaj put, na skupu u Raleighu, uza se imala i Bernieja Sandersa koji je na noge podigao mladu publiku koja je činila većinu na predizbornom skupu. Za Hillary Clinton i njezin izborni stožer glavni je cilj pridobivanje glasova mladih i visokoobrazovanih ljudi iz te savezne države. Njih je u Sjevernoj Karolini sve više, no više je i afroameričkog stanovništva koje ne pokazuje preveliki entuzijazam prema demokratskoj predsjedničkoj kandidatkinji. Gotovo istodobno, Donald Trump je u jednom ruralnom središtu u toj državi na skupu na otvorenom okupio 17 tisuća pristaša, a i ovaj put cilj mu je bio pridobiti izrazito konzervativne birače kojima je obećavao da će voditi izolacionističku vanjsku politiku i da američku vojsku više neće slati da intervenira izvan granica SAD-a. Tijekom jučerašnjeg dana na meti oboje kandidata našao se također ključni Ohio. >> 'Kralj majmuna' predvidio rezultate izbora! Pobjeđuje li Trump ili Clinton? U saveznim državama u kojima je omogućeno prijevremeno glasovanje tu pogodnost iskoristilo je već 33 milijuna birača. Brojke idu u prilog Hillary Clinton zato što je u spomenutoj brojci puno više registriranih birača Demokratske stranke u odnosu na registrirane birače Republikanske stranke. To je za Clinton odličan pokazatelj zato što signalizira da su demokratski birači tradicionalno disciplinirani. To bi moglo značiti da će oni i na izborni dan doći na birališta u velikom broju. 