Oko sto tisuća ljudi u Hrvatskoj ne plaća zdravstveno osiguranje, a moralo bi to činiti – procjena je koju je izgovorio ministar zdravstva prof. dr. sc. Milan Kujundžić predstavljajući svoje prve poteze jučer na kongresu Futur Z u Opatiji. Raznim manipulacijama toliki broj ljudi, smatra ministar, izbjegava plaćanje zdravstvenog, što je novac koji on namjerava namaknuti. Domove zdravlja i bolnice neće gasiti, nego će spajati pojedine odjele, kontrolirat će stupanj izvršenosti i kvalitetu posla liječnika prema kojoj će im se određivati i visina plaće, a čini se da se ministar Kujundžić već i pomirio kako će njegov zdravstveni proračun ostati na istom iznosu od oko 22 milijarde kuna. Svima je jasno da će biti promjena koliko i novca, a dugovi u zdravstvu su i ovih dana u Opatiji aktualna tema. – Koliko ima smisla ići u najskuplje oblike lijekova koji su reklamirani, a poslije sedam godina se vidi da i nemaju neke rezultate. Moramo se racionalnije odnositi prema tome što imamo. Često ističemo kako radimo puno, međutim kad se malo uđe u sadržaj, vidi se da nismo svi isti i da neki rade puno manje. Nepotrebno je da na udaljenosti od 20 ili 30 km dežuraju dvije ekipe ginekologa, kardiologa, kirurga. U Splitu su Križine i Firule na 500 metara i na dvije lokacije imamo invazivnu kardiologiju i gastroenterologiju. To ćemo racionalizirati pa nećete kupovati četiri CT-a ili 14 operacijskih stolova – rekao je Kujundžić. Kao prioritete Vlade istaknuo je gradnju nacionalne dječje bolnice u Zagrebu i očuvanje zdravstvenog sustava dostupnog svim građanima neovisno o imovinskom statusu. Iz njegova izlaganja bilo je jasno, a i sam je za pojedine teme to više puta ponovio, kako još uvijek “snima teren”. U tijeku je analiza rada liječnika, iskorištenosti opreme po bolnicama, kvalitete obavljenog posla. Nakon što prikupi brojke, mogu se očekivati konkretniji potezi čiju su najavu mnogi očekivali jučer. U zraku je ostalo i pitanje pravilnika o specijalizacijama koji je podijelio liječnike budući da takvu liberalizaciju uvjeta specijalizacije dio smatra propašću za bolnice, a s druge su strane mladi liječnici koji aktualan sistem milijunskih odšteta smatraju robovskim. Takav njihov stav Kujundžić je podržao najavivši kako će kroz pet, deset dana biti dovršene konzultacije, ali rekao je i da taj slobodniji model, koji znači bitno manju odštetu mladih liječnika bolnicama iz kojih odlaze, smatra ishitrenim. – Možemo iz toga izaći na pošten način, ali svaka će strana na jedan način biti oštećena. Nema idealnog rješenja – rekao je ministar zdravstva čije su izlaganje uglavnom komentirali liječnici primarne zaštite koju planira ojačati s 200 novih timova, ali i angažirati kao svojeg savjetnika nekog upravo iz primarne, što dosad nije bio slučaj. >> Vlada povećala trošarine na cigarete i duhan – evo koliko bi cigarete trebale poskupjeti – Hrvatski zdravstveni sustav treba nazvati pravim imenom, to je jugoslavenski komunistički sustav koji se nije bitno promijenio. Liječnici su podređeni interesima i zastrašujućim ‘egzekucijama’, i to onih među nama. Nama su djeca komunizma sjela na pozicije – rekao je dr. Petar Lozo, ginekolog iz Zadra koji je upravljače u hrvatskom zdravstvu nazvao podobnom elitom pred kojom većina liječnika šuti. Zazivajući lustraciju kao korak bez kojeg se u zdravstvenom sustavu neće ništa promijeniti nabolje, dr. Lozo jučer je okupljenim sudionicima na kongresu Futur Z poručio da u zdravstvu ni danas ne mogu napredovati ako nisu podobni.         1. Više rada liječnika i jača kontrola koliko je tko posla i kakve kvalitete odradio 2. Redefiniranje zarade liječnika na temelju količine obavljenog posla (tko više radi, više će zaraditi) 3. Zapošljavanje 200 novih timova u primarnoj zdravstvenoj zaštiti kako bi se smanjio pritisak na bolnice 4. Spajanje pojedinih odjela u bolnicama, što znači da će negdje nestati kirurgija, negdje urologija... 5. Razvijanje zdravstvenog turizma koji u sebi nosi veliki potencijal na kojem svi trebaju raditi 6. Planiranje specijalizacija jer dok je jedne specijalizacije previše, druge je premalo. Potrebna analiza 7. Gradnja nacionalne dječje bolnice u Zagrebu je prioritet. 8. Racionalizacija troškova u bolnicama – nema nabave opreme ako se maksimalno ne koristi postojeća oprema 9. Otvaranje hospicija 10. Uvođenje SMS obavijesti kao podsjetnik pacijentu da je naručen na pretragu ili pregled. Dva dana prije pretrage iz bolnice će se podsjetiti pacijenta na zakazanu pretragu. Pritiskom na broj 1 pacijent će potvrditi da dolazi, a na broj 2 da ne dolazi. Neke zemlje tako su smanjile broj pretraga 7%.      