HDZ-ov saborski zastupnik i predsjednik Hvidre Josip Đakić poručio je da ne podržava dijalog hrvatskih branitelja sa srpskim veteranima te kako smatra da je čelnik Udruge Specijalne policije RH Josip Klemm, o kojem danas raspravljaju i članovi te udruge, prenaglio kad je pristao na taj susret. - Hvidra se ne miješa u rad drugih udruga, možemo komentirati istupe njihovih pojedinaca koji nisu u suglasju s nama, no neka sami razluče što je dobro za njihov rezultat. Klemm je naš prijatelj, suborac i ratnik no ovo što je učinio s inicijativom da bi razgovarao sa srpskim veteranima mislim da je prenaglio i nije sagledao sve aspekte iskrenog nastojanja srpskih agresora da stvarno budu s nama u prijateljskim odnosima – kazao je Đakić te dodao kako ne želi govoriti što će se dogoditi danas na sastanku Udruge specijalne policije, no misli da će "specijalci dobro odlučiti". Dodaje i kako je poznat stav Hvidre, ali i njegov osobno da ne podržava nikakav dijalog sa srpskim veteranima. - Ne podržavamo nikakav dijalog dok stvarno ne vidimo iskrenu namjeru agresorskih vojnika i četnika iz paravojnih postrojbi da iskreno zažale nad onim što su počinili nad Hrvatskom i njenim građanima, kulturnim vrijednostima, a to do danas nismo ni čuli ni vidjeli. Nema iskrene isprike, nema iskrenog žaljenja, pa mi nemamo što razgovarati s onima koji su Hrvatsku okupirali, razarali, uništavali i ubijali. Svi moji kolege koji žele s njima razgovarati neka to čine u privatnom aranžmanu, ja im ne mogu zabraniti, to samo njima na čast služi, ali ja im neću biti mentor niti ih usmjeravati. Ne znam što bi se bolje ili lijepše moglo događati da bi s njima neki od naših invalida razgovarao kao što to postoje inicijative – kaže Đakić te podsjeća kako suradnje među državama nema niti se poštuju već potpisani ugovori o međusobnom uvažavanju. - Na čelu te države su oni koji su osmislili i provodili agresorske namjere, koji su Hrvatsku htjeli podijeliti da bude velika Srbija, a veterani i predsjednici njihovih organizacija su samo eksponenti te četničke politike – naglasio je Đakić koji nije želio komentirati pitanje je li onda i predsjednica RH prerano podržala najavu razgovora hrvatskih branitelja sa srpskim veteranima. S obzirom na njegove oštre stavove prema vodstvu Srbije, novinari su ga pitali kako gleda na pristupanje Srpske narodne stranke srpskog premijera Aleksandra Vučića Europskoj narodnoj stranci, grupaciji kojoj pripada i HDZ. - Ja bih bio protiv toga jer imamo snimke iz toga vremena, znamo kako su tada reagirali,a nisu ni danas puno drugačiji, izjave su im samo malo zamotane u celofan – zaključio je Đakić. >> Đakić odgovorio na poziv iz Srbije: Dok nema priznanja agresije, poklona žrtvama i pronalaska nestalih nema nikakvih razgovora >> Klemm: Susret branitelja i srpskih veterana bit će u Hrvatskoj 