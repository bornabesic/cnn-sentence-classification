Američki predsjednik Barack Obama rekao je u govoru na promociji studenata Sveučilišta Howard u Washingtonu da su se rasni odnosi u Sjedinjenim Državama poboljšali u zadnja tri desetljeća, ali i da na tome treba još puno raditi. - Govorim vam to ne da biste se uspavali zadovoljni sobom, nego da bih vas potaknuo na djelovanje jer još ima puno posla -  rekao je Obama. U SAD-u postoji rasni jaz kad je riječ o gospodarskim prilikama, rekao je napominjući da je ukupna stopa nezaposlenosti na nacionalnoj razini oko 5 posto, ali za Afroamerikance ona iznosi gotovo 9 posto.  Obama, sin bjelkinje i crnca iz Afrike, poručio je studentima da prihvate svoj rasni identitet. "Budite samouvjereni", rekao je i dodao da "ne postoji jedan način da se bude crn". "Ne postoji jedan test za autentičnost." Rekao je da njegov izbor za predsjednika SAD-a "nije stvorio poslijerasno društvo". SAD i svijet jako napredovali od 1983.  Sveučilište Howard jedno od oko 100 sveučilišta i koledža u SAD-u tradicionalno namijenjenih crncima. Obama je istaknuo da su SAD i svijet jako napredovali od 1983. kada je on diplomirao. Smatra da su današnji diplomanti u boljoj poziciji od prijašnjih generala kad je riječ o suočavanju s velikim društvenim problemima. "Amerika je gotovo po svemu bolja nego je bila" 1983., rekao je ističući da se smanjila stopa siromaštva, broj ljudi koji su završili fakultet se povećao, kao i broj žena koje rade. No istaknuo je jedno područje u kojem nema poboljšanja, a to su američki zatvori u kojima je trenutačno 2,2 milijuna ljudi, prema 500.000 koliko ih je bilo 1983. Afroamerikanci imaju šest puta veće izglede nego bijelci da završe u zatvoru, upozorio je i pozvao studente da lobiraju da Kongres usvoji reformu kaznenog pravosuđa.