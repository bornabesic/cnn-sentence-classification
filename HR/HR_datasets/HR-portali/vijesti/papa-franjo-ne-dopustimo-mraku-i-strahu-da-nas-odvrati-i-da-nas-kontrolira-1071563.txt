Nakon što su Sveti tjedan, tjedan uoči katoličkog blagdana Uskrsa, obilježili teroristički napadi u Bruxellesu papa Franjo pozvao je u subotu navečer 1,2 milijarde katolika diljem svijeta da ne gube nadu u tom sumornom svijetu. "Ne dopustimo mraku i strahu da nas odvrati i da nas kontrolira", kazao je papa Franjo u homiliji tijekom mise Vazmenog bdijenja u Bazilici svetoga Petra. Papa Franjo već je nekoliko puta tijekom tjedna a potom i na misi na Veliki petak osudio terorističke napade u kojima je u Bruxellesu poginula 31 osoba navodeći da sljedbenici religija koji izvode djela fundamentalizma ili terorizma profaniraju Božje ime. Nada je bila glavna tema subotnje večernje mise, a Papa je riječ 'nada' upotrijebio 20-tak puta tijekom kratke homilije u kojoj je govorio o kršćanskom vjerovanju u Kristovo ustajanje iz mrtvih tri dana od pribijanja na križ. "Neka nas Bog oslobodi toga da budemo kršćani bez nade, koji žive kao da Gospodin nije uskrsnuo, kao da su naši problemi u središtu naših života", kazao je Papa. Papa Franjo će u nedjelju uputiti blagoslov i poruku Urbi et orbi (Gradu i svijetu) s Trga svetog Petra u Vatikanu povodom najvećeg kršćanskog blagdana Uskrsa. >> 'Sredozemlje i Egejsko more postali su groblje. Slika su naše savjesti koja je neosjetljiva i pod anestezijom' 