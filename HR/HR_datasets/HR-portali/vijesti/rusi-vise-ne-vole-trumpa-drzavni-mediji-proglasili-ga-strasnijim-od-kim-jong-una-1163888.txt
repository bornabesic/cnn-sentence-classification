Ruske nade o dobrim odnosima sa Sjedinjenim Državama pod predsjednikom Donaldom Trumpom polako su nestale, a državni mediji koji su slavili njegovu pobjedu, sada objavljuju suprotne stavove, pa su ga u nedjelju proglasili strašnijim od sjevernokorejskog čelnika Kim Jong-una.  Trumpove odluke o raketnom napadu na rusku saveznicu Siriju i bacanju divovske bombe na Afganistan, te nastavak Obamine politike glede Krima izgleda da su pokopali ruske nade o približavanju Kremlja i Washingtona.  Ako se državna televizija uzme kao čimbenik, Trumpova žestoka retorika o sjevernokorejskom nuklearnom programu i slanje morskih snaga u regiju dokrajčili su ruske nade da bi se on mogao manje petljati u unutarnja pitanja drugih država od svojih prethodnika.  Za dlaku od nuklearnog rata Dmitrij Kiseljov, voditelj glavnih vijesti tjedna na kanalu Rossiya 1, smatra se vodećim glasom Kremlja u medijima. On je već počeo s odvraćanjem od "Trumpomanije" i kritiziranjem američkog predsjednika.  Kiseljov, koji je nekada slavio Trumpa zbog njegove "neovisnosti", u nedjelju je u prvoj emisiji nakon posjete američkog državnog tajnika Rexa Tillersona Moskvi znatno preokrenuo stav oko američkog predsjednika.  "Svijet je za dlaku udaljen od nuklearnog rata", rekao je ruski novinar.  "Rat može izbiti kao rezultat konfrontacije između dviju ličnosti: Donalda Trumpa i Kim Jong-una. Obojica su opasni, no tko je više? Trump je", istaknuo je Kiseljov.  Američkog predsjednika je nazvao "impulzivnijim i nepredvidljivijim" od sjevernokorejskog čelnika s kojim dijeli nekoliko negativnih osobina poput "ograničenog međunarodnog iskustva" i "spremnosti na rat".  Glasnogovornik Kremlja Dmitrij Peskov nije htio komentirati koliko se Kiseljovi stavovi poklapaju s onima službene Moskve.  "Njegovo stajalište je blisko, no ne uvijek", naglasio je Peskov.  No činjenica da je Kiseljovu omogućeno toliko slobodnog prostora za žestoku retoriku o Trumpu svakako je indikator koliko je Kremlj bijesan zbog toga što američki predsjednik nije održao svoje obećanje o boljim odnosima s Moskvom.  Ruski televizijski voditelj tvrdi da je Kim Jong-un manje strašan od Trumpa jer je spreman na razgovore, nije napadao druge države i nije slao armadu na američku obalu.  "Kim Jong-un je na kraju krajeva na svom teritoriju. Ne planira napasti nikoga samo radi napada", kazao je Kiseljov koji je jednom rekao da bi Moskva mogla pretvoriti SAD u radioaktivni pepeo.  I drugi ruski mediji koji su pod kontrolom Kremlja u proteklom su razdoblju napustili oduševljenje Trumpom, no čini se da Kiseljov uvodi anti-Trumpovske standarde, te je pritom najžešći.  Rusi sve hladniji prema Trumpu  Ankete pokazuju da je negativno izvještavanje o Trumpu promijenilo i stav stanovništva, koje većinu informacija dobiva preko televizije.  Istraživanje državnog anketara VtsIOM-a u ponedjeljak je pokazalo da je postotak onih koji negativno gledaju na Trumpa u mjesec dana skočio sa sedam na 39 posto.  "Američki raketni napad na Siriju bio je hladan tuš za mnoge Ruse", ističe Valeri Fedorov, izvršni direktor te istraživačke agencije.  "Agresivno ponašanje Donalda Trumpa vratilo je nepovjerenje i loš stav prema Americi, ono što karakterizira rusko društvo zadnja dva desetljeća", dodao je.  Ruski dužnosnici ističu kako se mnogi dijelovi Trumpove politike ne razlikuju od Obame, no usprkos tome što se stvari ne razvijaju onako kako su očekivali slušajući Trumpove predizborne govore, ruski političari i dalje želi poboljšati odnos sa SAD-om. Ruski ministar vanjskih poslova Sergej Lavrov u ponedjeljak je kritizirao Pyongyang zbog "bezobzirnog djelovanja", no jasno je izrazio kako Moskva želi da Trump smiri napetosti.  "Stvarno se nadamo da se u Sjevernoj Koreji neće ponoviti ona vrsta unilateralnog djelovanja kojeg smo vidjeli u Siriji, te da će SAD slijediti onaj smjer kojeg je predsjednik Trump više puta naglašavao u svojoj predizbornoj kampanji", naglasio je ruski ministar.  >> Trump: Sjeverna Koreja je problem. Za taj problem ćemo se pobrinuti >> Neuspješno lansiranje potaklo nagađanja: je li sustav pod udarom američkog virusa? 