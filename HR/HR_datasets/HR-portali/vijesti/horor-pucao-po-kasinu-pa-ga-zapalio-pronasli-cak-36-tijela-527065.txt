Nakon napada muškarca koji je u petak iz jurišne puške M4 pucao po kockarnici u Manilli, a zatim zapalio stolove za kockanje, u hotelu 'Resorts World Manila' pronađeno je 36 tijela. Prema prvim informacijama žrtve nisu upucane, već se smatra da su se ugušile od dima, doznaje se od policije.  - Većina žrtava su žene koje su pronađene mrtve u toaletu - kazao je glasnogovornik policije u Manili Tomas Apolinario. Gusti dim od vatre spriječio je spasioce da uđu ranije u hotel. Sva tijela su pronađena u području hotelskog kasina, čiji su podovi prekriveni tepisima, a prozori su zaključani. Iako se sumnjalo da je riječ o napadu ISIL-a, policija je odbacila terorizam kao motiv napada, javlja CNN. Napadač je kasnije počinio samoubojstvo. Osumnjičeni je pucao na policajce koji su ga gonili prije no što se zapalio u hotelskoj sobi, rekao je ravnatelj policije u Manili Oscar Albayade. Policija je objavila fotografiju napadača - Ubio se u sobi 510. Pucao je u naše ljude. Naša je procjena da se zapalio i izvršio samoubojstvo - rekao je za lokalnu radijsku postaju. Policija smatra da je bila riječ o pokušaju pljačke. - Znamo slučajeve u kojima stranci polude nakon što na kocki izgube velike iznose. To bi mogao biti jedan od motiva - kazao je čelnik filipinske policije Ronald Dela Rosa. On je rekao da je napadač polio stolove benzinom i zapalio, te pucao na ekrane na ulazu u skladište u kojem je potom ranac napunio žetonima u vrijednosti od 20.000 dolara. - Ovo nije razlog za uzbunu. Budimo samo na oprezu. Što se tiče policije mi to ne možemo pripisati terorizmu bez konkretnih dokaza. Islamska država si to uvijek može pripisati u okviru svoje propagande. Ako ste terorist, vaš je cilj sijati teror. Zašto nije pucao u ljude ako je to želio? Nije u nikoga pucao - rekao je. Ozlijeđeno je najmanje 30 ljudi, neke teže, dok su u panici bježali pred napadačem.