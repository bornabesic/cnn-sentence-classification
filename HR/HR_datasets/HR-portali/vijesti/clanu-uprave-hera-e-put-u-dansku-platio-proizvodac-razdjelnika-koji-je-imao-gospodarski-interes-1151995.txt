Povjerenstvo za odlučivanje o sukobu interesa pokrenulo je u petak postupak protiv člana Upravnog vijeća Hrvatske energetske regulatorne agencije (HERA) Dalibora Pudića jer je u svibnju 2013. u sklopu studijskog putovanja u Dansku posjetio tvrtke proizvođače razdjelnika pri čemu mu je troškove putovanja platila tvrtka o čijim je gospodarskim interesima dužnosnik mogao odlučivati. Postupak protiv Pudića pokrenut je zbog mogućeg primitka nedopuštenog dara s obzirom da mu je troškove smještaja u okviru službenog puta platila tvrtka Danfoss o čijim je pravnim interesima mogao odlučivati čime se doveo u mogući odnos zavisnosti prema tom poslovnom subjektu. Povjerenstvo je zbog tog slučaja primilo tri prijave u kojima se ukazuje da je Pudić, u vrijeme dok je donošenje novog zakona o tržištu toplinske energije bilo u postupku posjetio Dansku, odnosno tvrtku Danfoss, proizvođača ventila za razdjelnike, koja je suradnik tvrtkama Brunate i Siemens koje su proizvođači većine razdjelnika koji se ugrađuju u domove hrvatskih građana. Utvrdi li Povjerenstvo da je Pudić primio nedopušteni dar može mu izreći opomenu, objavu odluke u tisku ili izreći sankciju obustave plaće u iznosu od dvije tisuće do 40 tisuća kuna. Povjerenstvo je postupak pokrenulo i protiv načelnika Općine Klis Jakova Vetme zbog davanja zaposlenja članu predstavničkog tijela koji se obvezao prikupljati i ažurirati podatke za naplatu grobljanske i komunalne naknade. Iako se u ugovorima ne ističe da predstavljaju ugovor o radu, općina se obvezala za taj posao isplatiti naknadu u iznosu od 45 tisuća kuna. Po jednom i drugom ugovoru isplaćivana je naknada u iznosu koji se može smatrati plaćom zbog vremenskog trajanja i zbog činjenice da je naknada isplaćivana svaki mjesec. Povjerenstvo je utvrdilo da je načelnik Općine Babina Greda i bivši zastupnik u Hrvatskom saboru Josip Krnić prekršio članak prema kojem dužnosnici koji već primaju plaću za dužnost ne smiju primati drugu plaću ni naknadu za obnašanje druge javne dužnosti te mu je izreklo sankciju obustave plaće u ukupnom iznosu od deset tisuća kuna. Krnić je istovremeno primao plaću za obnašanje dužnosti zastupnika, odnosno naknadu godinu dana nakon prestanka obnašanja dužnosti i naknadu za obnašanje dužnosti načelnika općine Babina Greda. >> 'Šogoru potpuno vjerujem' 