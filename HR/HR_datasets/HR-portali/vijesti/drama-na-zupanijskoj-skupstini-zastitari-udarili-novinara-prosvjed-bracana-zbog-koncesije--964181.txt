Foto: Index VRLO JE dramatično bilo na sjednici Županijske skupštine Splitsko-dalmatinske, posljednjoj u aktualnom sazivu. S Brača je stiglo 50-ak prosvjednika predvođenih načelnikom Općine Bol Tihomirom Marinkovićem. Mahom su to zaposlenici tamošnjeg komunalnog poduzeća koji se ne mire s prijedlogom Županije da se koncesija za plažu Zlatni rat na 15 godina dodijeli tvrtki Sport B iz Zagreba. Novinar Radio Brača: Napali su me zaštitari Glasanju je prethodila bučna rasprava koja je prekinuta kada je u dvoranu s vidljivim ozljedama glave i rasparanom jaknom ušao Siniša Vickov, novinar Radio Brača. "Napali su me zaštitari", rekao je Vickov. Dok se penjao prema izlazu jedan od zaštitara ga je gurnuo. Vickov je sve prijavio policiji, koja je dežurala pred Domom za starije osobe na Zenti u kojem se održavaju sjednice Županijske skupštine. Ispostavilo se da je redare Pit Bulla Marka Žaje pozvala Županija kako bi se održao red. Zaštitari, pak, tvrde da ih je napao novinar Vickov. Policija je uzela njihove izjave. Potvrdili su nam da je slučaj u radu. Zaštitare pozvala Županija da održe red Vedran Lendić iz SDP-a tražio je nakon prekida objašnjenje. Tko je zvao zaštitare? Damir Gabrić iz Županije pojasnio je kako su se zaštitari našli pred dvoranom u kojoj se održava Skupština.  "Žao mi je što je došlo do glupog incidenta do kojeg nije trebalo doći. I policija je procijenila da je skup većeg rizika, pozvao sam dva zaštitara da se Skupština može privesti kraju, a ne da netko dira novinara, ili je on dirao njega. To će se utvrditi. Policija je napravila uviđaj, ispričavam se u svoje ime, potrebno je da bude red u zgradi i pred zgradom i mislim da dalje neće biti ovakvih incidenata", kazao je Gabrić. Ispričao se i Petroslav Sapunar, Kerumov šogor, predsjednik Skupštine. "Nadam se da imamo dovoljno znanja, pameti i koncentracije da ovu sjednicu i točku dovedemo kvalitetno do kraja pa vas molim za razumijevanje i strpljenje", pozvao je Sapunar. Vijećnicima su se obratili načelnik Općine Bol Tihomir Marinković te saborski zastupnik SDP-a Arsen Bauk. Pozvali su vijećnike da ne glasaju za prijedlog Županije. S glasovima HDZ-ovaca i Kerumovih HGS-ovaca prijedlog je na koncu ipak prošao. SDP-ovci i HNS-ovci su napustili vijećnicu.  Bauk: Neka se Zlatni rat zove Zlatkov rat "Prije nekoliko dana Sabor je donio odluku o sistemski važnim kompanijama, takozvani Lex Agrokor. Zlatni rat je za Bol puno više nego Agrokor za Hrvatsku. U tom smislu bi politička odluka Skupštine mogla biti da ne donese odluku, nego da napravi Lex Zlatni rat i omogući Općini Bol da raspolaže svojim strateškim resursom. To bi bilo kao da Vlada pošalje nekog bez dana radnog staža da upravlja Agrokorom. Ako odluka bude donesena, neka u spomen na našeg župana, ponese ime Zlatkov rat", kazao je Bauk prije glasanja o koncesiji. Ževrnja: Bauk zlorabi domaćinstvo i poziva na kršenje zakona Župan Ževrnja je konstatirao da smo debelo u izbornoj kampanji te zaključio da se od njega traži da prekrši zakon. Odgovorio je Bauku i Miru Bulju, protukandidatima na izborima za župana.  "Prije dva i pol mjeseca, Skupština je odlučila jednoglasno o raspisivanju javnog natječaja. Općina je bila uključena u sve procese, dostavili su sugestije o upravljanju Zlatnim ratom. Natječaj je išao kao i za preostalih 19 koncesija. Tko bi digao ruku za ekonomski nepovoljniju stvar? Lako je ovako politički djelovati kao što je gospodin Bauk malo dijelio lekcije i zlorabio domaćinstvo ove skupštine pozivajući na kršenje zakona. Ironizira ozbiljnu situaciju spomenuvši moje ime, a postoji Savjet, Povjerenstvo, Skupština. I ovaj drugi protukandidat koji sve živo zna, ne znam je li sada operira u bolnici. Čovjek zna sve i koristi se na jedan prljavi politički predizborni način. Ovaj proces je čist kao suza, sve u skladu s hrvatskim zakonima", kazao je Ževrnja. Arsen Bauk nam je najavio kako će detaljno pregledati snimku glasanja jer su uvjereni da nije bilo dovoljno potrebnih ruku da prijedlog prođe.  "Skupština je propustila donijeti dobru odluku da omogući upravljanje Zlatnim ratom Općini Bol", kazao je Bauk nakon što je točka usvojena. "Žao mi je što je prednost dobio kapitalist, tajkun u odnosu na nas koji tamo živimo", kazao je načelnik Općine Bol. Zabrinut je što će biti s 30 zaposlenika komunalnog društva koje je ostalo bez koncesije. Ne isključuje mogućnost blokade. > ZLATNI RAT Najpoznatija hrvatska plaža ide tvrtki bez zaposlenih i prihoda?   Bulj: Sramotno je da zaštitari napadaju novinara koji je došao istražiti istinu iza ove dodjele koncesije "Danas je pred Županijskom skupštinom u Splitu, na kojoj se odlučivalo o dodjeljivanju koncesije za jednu od najpoznatijih hrvatskih plaža, Zlatni rat u Bolu na Braču, pretučen novinar Radio Brača. Novinar Siniša Vickov tvrdi da su mu ozljede glave nanijeli zaštitari pred Skupštinom, a postavilo se i pitanje tko ih je i zašto angažirao", stoji u priopćenju MOST-a. "Kao što sam jučer upozorio, ovdje se pred našim očima događa bezobzirna prodaja nacionalnog blaga, kao da je djedovina župana Ževrnje. Župan Ževrnja štiti se od naroda i medija kako bi lakše pogodovao tvrtki bez ikakvog iskustva i kompetencija. Sramotno je da zaštitari napadaju novinara koji je došao istražiti istinu iza ove dodjele koncesije. Ne samo da prodaju ono što nije njihovo, nego se sad i tuče pojedince koji o tome žele izvijestiti. Incident pred Županijskom skupštinom nije napad na jednog novinara, nego udarac svim građanima koji ne daju da kojekakvi muljatori i nekome podobni zarađuju na njihov račun i račun neponovljivog prirodnog okoliša", izjavio je saborski zastupnik Miro Bulj.