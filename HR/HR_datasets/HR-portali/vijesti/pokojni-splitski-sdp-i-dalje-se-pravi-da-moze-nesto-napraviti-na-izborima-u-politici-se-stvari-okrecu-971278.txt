PRIJE četiri godine SDP je u Splitu održao miting na Matejuški. Mladež je palila baklje, a Zoran Milanović sve nasmijao izjavom kako je Ivo Baldasar, tada SDP-ov kandidat za gradonačelnika Splita, kao stari njemački dizel. Smijeh se u međuvremenu zaledio na usnama Splićana, a i samog Milanovića. Četiri godine kasnije, Aida Batarelo, bivša Baldasarova zamjenica, a danas i kandidatkinja SDP-a za njegovog gradonačelnika, odlučila je, u skladu s trenutnom situacijom, otpisati fešte te donirati najpotrebnije splitskim beskućnicima. Barbarić: Preko stotinu ljudi u Splitu živi na rubu beskućništva Dočekala ju je Đordana Barbarić, predsjednica Udruge MoSt. Zahvalila se Batarelo. "Počašćeni smo što se završni skup SDP-a događa ovdje. Htjeli smo biti konkretni, hvala vam, donijeli ste ono što je najpotrebnije, a to su konzerve koje dijelimo ljudima na smještaju, ali i onima koji dolaze u socijalnu samoposlugu. Preko stotinu ljudi živi na rubu beskućništva. Ovo je vrlo vrijedan poklon, hvala vam što ste mislili na svakog korisnika centra te ste im donijeli i higijenske potrepštine", kazala je Barbarić.  "U jeku svih ovih velikih proslava za lokalne izbore, mi smo svoj završni skup odlučili podijeliti s našim sugrađanima kojima to najviše treba. Ja sam htjela da pokloni budu drukčiji, no Đordana je rekla da imaju druge potrebe. Nabavili smo sve što je bilo rečeno da treba za socijalnu samoposlugu, higijenske potrepštine i osnovni higijenski paket za svakog korisnika, pasta, četkica, šampon za kosu i tuširanje. Najpotrebnije su bile konzerve", kazala je Batarelo. O Baukovom zamjeniku: U svakom žitu ima i kukolja Novinari su je pitali i za objavu Damira Krstinića, Baukova zamjenika, koji je poručio da se glasa za Marijanu Puljak i Pametno. "Pa nije prvi put da se tako nešto događa u velikim strankama. SDP je to i ranije viđao, ja to zanemarujem. SDP je velika stranka. U svakom žitu ima i kukolja. Povijest nas uči da oni koji tako postupaju u dogledno vrijeme završe svoju političku karijeru. SDP u Splitu ima dugu tradiciju, naš moto je bio kontra populizma i primitivizma. Ja sam ponosna predstavnica SDP-a na ovim lokalnim izborima", odgovorila je Batarelo.  Ne brine je loš rejting uoči izbora. "Ne dajem šanse nikom. Vrlo često se znalo događati da se iznenade ljudi u toku izbora. Recite, tko je prije dva mjeseca mogao misliti da Ževrnja nestaje s političke scene na ovakav način. Vidjeli smo svašta. Ne treba puno u politici da se stvar okrene. Sačekala bih 21. svibnja za razgovor o tome"; kazala je Batarelo.