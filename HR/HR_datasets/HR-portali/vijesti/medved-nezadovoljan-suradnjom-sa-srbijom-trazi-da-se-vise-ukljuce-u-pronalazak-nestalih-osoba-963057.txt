Foto: FAH NA ZAVODU za sudsku medicinu i kriminalistiku u srijedu su identificirani posmrtni ostatci trojice hrvatskih branitelja nestalih 1991., a na identifikaciji je bio i ministar hrvatskih branitelja Tomo Medved te ocijenio kako suradnja sa Srbijom na području razmjene informacija o zatočenima i nestalima nije odgovarajuća, pa ju je pozvao da suradnju intenzivira.  Ministar Medved naglasio je da njegovo ministarstvo u suradnji sa Zavodom i drugim nadležnim tijelima čini sve kako bi se pronašla tijela oko 1.500 nestalih branitelja i civila u Domovinskom ratu, kako bi njihove obitelji nakon 26 godina neizvjesnosti i traženja konačno spoznale istinu o sudbini svojih najmilijih.  "Nažalost, moramo konstatirati kako suradnja s Republikom Srbijom nije odgovarajuća i da nemamo potrebne podatke, odnosno da ne surađuju na razini na kojoj bi trebali surađivati", ocijenio je. "Ovom prigodom pozivam ih da intenziviraju suradnju i daju svoj doprinos u cilju pronalaska nestalih osoba", poručio je Medved.  Inače, posmrtni ostatci Vlade Nikla (rođen 1965.), Drage Rukavine (rođen 1967.) te Marijana Ralužana (rođen 1952.) koji su nestali u borbama 1991., predani su obiteljima radi ukopa, a identificirani su DNA metodom.   S današnjim danom, u Hrvatskoj su još 1.963 osobe nakon Domovinskog rata na popisu traženih, od čega se 1.542 osobe vode kao zatočene i nestale, dok se za 421 osobu zna da su mrtve, a njihovi se posmrtni ostaci još traže, navode u Ministarstvu branitelja.