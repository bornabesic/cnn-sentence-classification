Iako su održani prije dva tjedna, iako je pobjednik poznat, američki predsjednički izbori još uvijek nisu gotovi. U ovom trenutku službeni rezultati proglašeni su za 49 američkih država u kojima je Donald Trump osvojio 290 elektorskih glasova (od 270 potrebnih), a Hillary Clinton 232 elektorska glasa. Mala utjeha za demokratsku kandidatkinju leži u podatku da je ukupno osvojila gotovo 1.700.000 glasova više od Trumpa (63.515.588 naprema 61.917.320), ali zbog specifičnosti američkog izbornog sustava (tzv. elektorski koledž) nije izborila ulazak u Bijelu kuću. I dalje se čekaju službeni rezultati iz države Michigan u kojoj Trump prema trenutnom prebrojavanju vodi s 2.279.805 glasova, dok Clinton ima 2.268.193 glasa, no rezultat u toj državi neće promijeniti konačni ishod izbora. Još u izbornoj noći Clinton je priznala poraz, aktualni predsjednik Obama čestitao je Trumpu na pobjedi i najavio mirnu i urednu tranziciju vlasti, a u narednih dva tjedna mediji su se okrenuli formiranju budućeg Trumpovog kabineta u kojem su svoje mjesto već našle neke kontroverzne osobe poput Stevea Bannona. No, britanski Guardian danas je izašao s tekstom u kojem se navodi da niz akademika i aktivista pozivaju američke vlasti da ponovno prebroje glasove u ključnim državama koje su okrenule izbore u Trumpovu korist, poglavito u Wisconsinu, Pennsylvaniji i gore spomenutom Michiganu. Hipotetski govoreći, ako bi se rezultat u tim državama, nekada demokratskim utvrdama u kojima je bijela radnička klasa prešla razočarana establišmentom prešla na Trumpovu stranu, promijenio u korist Clinton, nekadašnja prva dama bi bila pobjednica izbora. U ove tri države zabilježen je veliki broj slučajeva u kojima su birači odbijeni na glasačkim mjestima jer im je, na primjer, istekla vozačka dozvola, a druge osobne isprave nisu se priznale kao važeći dokument utvrđivanja identiteta. No, to je u skladu s novim izbornim pravilima u tim državama koja su izmijenjena nakon presude Vrhovnog suda SAD-a u slučaju Shelby County v. Holder u kojoj je odlučeno da države više ne moraju dobiti prethodno odobrenje federalne vlade prije nego mijenjaju svoje propise koji reguliraju održavanje izbora. Ono što brine ranije spomenute akademike i aktiviste je mogućnost da su elektronički izborni sustavi u Michiganu, Wisconsinu i Pennsylvaniji izmijenjeni od strane hakera iz stranih država, poglavito Rusije. Ova skupina ljudi trenutno sastavlja i dokument na 18 stranica u kojem će iznijeti svoje bojazni u pogledu održavanja izbora u tri ključne države.  - Zanima nas provjera glasanja. Moramo imati post-izborne revizije - rekla je dr. Barbara Simons, stručnjakinja za elektronsko glasanje koja je sudjelovala u radu skupine, piše Jon Swaine za Guardian.  Ovo nije prvi puta da se dovodi u pitanje regularnost izbora, budući da su i neke obavještajne službe SAD-a u javnost iznijele ocjene da su ruski hakeri "provalili" u neke od regionalnih elektronskih sustava za glasanje, a još ranije ih se optužilo da su ukrali e-mailove demokratskih službenika prije izbora, iz kojih je bilo očito da je vrh stranke pomogao kampanji Hillary Clinton tijekom predizbora u kojima se za nominaciju borila sa samoprozvanim demokratskim socijalistom Berniejem Sandersom. Sumnje u regularnost izbora potaknuli su rezultati iz Wisconsina prema kojima je Trump naizgled imao neproporcionalnu prednost pred Clinton u okruzima u kojima se koristio elektronski sustav za glasanje, naspram onih u kojima se glasalo na papirnatim listićima, što je prvi objavio David Greenwald iz lista Oregonian. Taj je podatak osporio donedavni "izborni guru" Nate Silver, osnivač portala FiveThirtyEight, koji tvrdi da je navedeni disparitet izgubio smisao nakon što su ustanovljeni rasa i obrazovanje tih glasača, a koji su u skladu s izbornim trendom prema kojem su bijeli i slabije obrazovani birači glasali za Trumpa. Osim akademika i aktivista, istragu oko glasanja u određenim okruzima zbog potencijalnog uplitanja ruskih hakera zatražili su i neki zastupnici Kongresa, a sve su jači pozivi i prema službenicima koji su radili u stožeru Hillary Clinton da zatraže prebrojavanje glasova. Službenog očitavanja iz njezinog tima još nije bilo.