I vodstvo Katoličke crkve oglasilo se svojim službenim stavom o završenim izborima. Dakako, u svome stilu, Crkva ne komentira izravno rezultate pojedinih stranaka ili koalicija, no mons. Želimir Puljić, nadbiskup zadarski i predsjednik Hrvatske biskupske konferencije, otvarajući jutros jesensko zasjedanje HBK, rekao je kako su "parlamentarni izbori koji su iza nas, pokazali uobičajene prednosti i nedostatke". ­ Čini se ipak da nam društvo napreduje u usvajanju pravila demokracije. Onima koje su birači izabrali želimo puno snage, mudrosti i sloge u obnašanju časnog posla u Parlamentu i u Vladi RH – rekao je mons. Puljić, otvarajući redovito biskupsko zasjedanje. ­ Prije tri tjedna završila je Biskupska sinoda o ''pozivu i poslanju obitelji u Crkvi i u suvremenom svijetu''. Papa Franjo je u svom osvrtu na njezino održavanje rekao u audijenciji prošle srijede kako je to ''bio milosni događaj''. Jer, ''obitelj je velika škola u kojoj se uči uzajamnom darivanju i opraštanju... jer, tada nanesene rane ozdravljaju, brak biva čvršći, a obitelj jača te je kadra odolijevati udarima malih i velikih zala''. Stoga je, kaže papa, ''održana sinoda o obitelji iznova je oživjela našu nadu''. Na sinodi je kao delegat u ime HBK sudjelovao mons. Antun Škvorčević koji će nas već ovoga prijepodneva izvijestiti kako o odvijanju sinode, tako i o zaključcima njezinoga rada – nastavio je on i dodao da će biskupi razgovarati "kako nam nam naši blaženici, sveci i mučenici mogu biti prigoda za novu evangelizaciju koju su svojevremeno poticali sveti Ivan Pavao II., papa u miru Benedikt XVI, te posebice papa Franjo svojom pobudnicom ''Radost evanđelja'' koju je objavio u studenom prošle godine.  Po svojoj karitativnoj dimenziji Crkva na vidljiv način svjedoči da je ona ''zajednica braće i sestara koju Otac ljubi''. A ''intimna je narav Crkve, piše Benedikt XVI. (Intima Ecclesiae Natura), ''ne samo naviještati Riječ i dijeliti svete sakramente, nego i služiti braći u nevolji. A to su: siromašni, stari, bolesni, napušteni i rubni, invalidi i udovice, prognanici i izbjeglice''. U tom vidu čut ćemo izvješće našeg Caritasa o svemu što se učinilo i čini diljem Hrvatske u ovom turbulentnom vremenu dolaska i prolaska silnog broja izbjeglih obitelji s Bliskog istoka i drugih zemalja – najavio je mons. Puljić, osvrnuvši se i na dva motuproprija pape Franje kojima je reformirao kanonski postupak za parnice proglašenja ništavosti ženidbe. ­ Biskupi će biti upoznati s prijevodom i potvrdom spomenutih motuproprija: ''Mitis Iudex Dominus Iesus'' i ''Mitis et misericors Iesus''. U samom naslovu ovih dokumenata imamo pridjev ''blag i milosrdan''. Baš u duhu najavljene Godine milosrđa, koju je papa Franjo najavio 11. travnja 2015. uručivanjem bule ''Lice milosrđa''. Biskupi će biti upoznati s pismom kao i sa samim obredom početka Svete godine, kako u Rimu, tako i u partikularnim crkvama diljem svijeta. A u izvanrednoj Svetoj godini Papa pozvao sve neka ''u znaku zajedništva cijele Crkve'' radosno čine duhovna i tjelesna djela milosrđa – rekao je mons. Puljić. >> Bozanić: Inicijative za jačanje gospodarstva moraju imati snagu u stvarnosti 