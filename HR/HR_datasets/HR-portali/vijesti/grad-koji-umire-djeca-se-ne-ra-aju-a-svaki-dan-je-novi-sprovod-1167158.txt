Polovica stanovnika u Kalinoviku su umirovljenici, a u gradu živi oko tisuću ljudi. U mjestu su dvije kladionice i hotel u vlasništvu zamjenika načelnika, a Kalinovik ima i novi park čija je izgradnja koštala 600 tisuća konvertibilnih maraka od čega je 60 tisuća potrošeno za fontanu, koja ne radi. No, u Kalinoviku nema djece. Prošle godine je školu upisao tek 6 prvašića, a na jesen će ih u prvi razred krenuti samo četiri. - Kalinovik je grad koji umire - tvrdi Ljuba Znahovsi i dodaje da ne pamti kada se u Kalinoviku rodilo dijete, no zato svaki dan imaju jednu sahranu. Milan Tošović smatra da mladi u Kalinoviku nemaju perspektivu. Rekao je kako je pokušao naći posao, no u Šumskom gazdinstvu su mu rekli da ne znaju što će i sa zaposlenim radnicima. - Međutim, samo od rujna prošle godine zaposleno ih je 20, ali to su ljudi koji imaju člansku kartu vladajuće elite - rekao je Tošović. Novinar u penziji Branko Mandić kaže da u Kalinoviku ima gladnih ljudi i da su stanovnici Kalinovika obespravljeni. - I neka su. Glasali smo za one koji nisu dobri - ogorčen je Mandić, javlja RTVBN. 