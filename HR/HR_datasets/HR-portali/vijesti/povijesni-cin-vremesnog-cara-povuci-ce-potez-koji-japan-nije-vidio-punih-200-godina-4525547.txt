Japanski car Akihito razmišlja o abdikaciji u idućih nekoliko godina, objavila je u srijedu japanska javna televizija NHK, pozivajući se na neimenovane vladine izvore. Car (82), kojega polako napušta zdravlje, rekao je to Carskoj agenciji, vladinoj agenciji za državna pitanja koja se tiču carske obitelji, prenosi televizija. Kazao je kako prijestolje želi prepustiti prestolonasljedniku Naruhitu (56) prije nego postane preslab za obnašanje svojih dužnosti. O tome je već izvijestio svoju obitelj i agencija planira njegov govor za javnost. Zadnji put kada je japanski car prepustio prijestolje dok je još bio živ dogodilo se to prije oko 200 godina. Akihito, koji je postao carem 1989. nakon smrti svojeg oca Hirohita, operirao je rak prostate 2003., a 2008. imao je zdravstvenih problema zbog stresa. Godine 2011. u bolnici je zbog bronhitisa proveo više od dva tjedna, a iduće godine ugrađena mu je srčana premosnica.