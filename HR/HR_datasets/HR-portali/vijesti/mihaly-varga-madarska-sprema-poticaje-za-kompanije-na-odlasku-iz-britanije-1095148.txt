Mađarska vlada sastavlja listu poticaja kojima želi privući kompanije na odlasku iz Velike Britanije nakon referendumske odluke o izlasku te zemlje iz Europske unije, kazao je u intervjuu objavljenom danas u listu Vilaggazdasag ministar gospodarstva Mihaly Varga. U intervjuu ministar nije precizirao što su u Budimpešti spremni ponuditi kompanijama kako bi ih nagovorili da se presele u Mađarsku ni u kojoj je fazi trenutno taj plan. Britanska odluka o izlasku iz EU vjerojatno će dugoročno utjecati na Mađarsku, kazao je Varga, budući da će pogoditi proračun EU, a time i razvojna sredstva koja se slijevaju u istočnu Europu. Taj nas problem ipak ne čeka u neposrednoj budućnosti jer će britanski pregovori s Unijom trajati najmanje dvije godine pa nema potrebe za izmjenama proračuna za ovu i iduću godinu, dodaje ministar. Mađarska ne namjerava slijediti britanski primjer i izaći iz EU, istaknuo je. – To nam nije namjera, ni plan, niti postoji takav scenarij ili ideja – kazao je Varga za Vilaggazdasag. Očekuje također da će previranja na tržištima ovog tjedna stišati, nakon oštrog pada u petak. >> Vladimir Putin: Brexit je rezultat arogancije britanske vlasti >> Slavni glumac napao Camerona: Brexit je istinska glupost 