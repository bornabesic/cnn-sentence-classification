Božo Petrov, želi li biti ozbiljan političar, kao prvu lekciju mora naučiti da se stranku ne vodi s rodbinom i kumovima. Odnosno, da rodbina, ako već i jest u Mostu, ne smije biti glavni kadrovski bazen. Ni u gradska i državna poduzeća ne instaliraju se šogori i kumovi bez obzira na to što su osnivači Mosta ili lokalni vijećnici, eto, zato što on njima potpuno vjeruje. To nije stvar baš nikakvog povjerenja. To se zove nepotizam. Ako to Boži Petrovu nije jasno, onda ima/mo velik problem. Petrov se više ne može izvlačiti na dječje bolesti Mosta, koji je osnovan kao politička platforma nezavisnih lista, a u jednom malom Metkoviću, razumjet ćemo, okružio se šogorima i kumovima te s njima krenuo u politički projekt čiji je uspjeh zatekao i njega i mostovce. Sa šogorom je pogriješio još dok je bio gradonačelnik Metkovića (sada se aktualiziralo jer je pokrenut postupak), ali istu je grešku ponovio nedavno s kumom kojeg je htio postaviti u Hrvatskim vodama. Zapošljavanje ili pokušaji zapošljavanja svoje rodbine pogrešne su odluke. Objašnjenja koja Petrov nudi – ali ja njemu potpuno vjerujem ili on je jedan od osnivača Mosta – sugeriraju bezgrešnost Bože Petrova koji kategoriju nepotizma ne da ne poznaje, nego odbija da se ona uopće povezuje s njegovim imenom. Zašto bismo prihvatili da je u redu zaposliti šogora ili kuma zato što im Božo Petrov vjeruje?! Pa naravno da im vjeruje. Ali baš u tome i jest problem. I Milanović je vjerovao Sauchi, a pola medijske scene u bogodano poštenje i bezgrešnost SDP-a i Milanovića, a činjenice govore da je pola milijuna kuna ukradeno pod kapom tog dvojca. Umjesto da (im) vjeruje, Petrov mora shvatiti da rodbinu i kumove, ma koliko sposobni bili, ne smije postavljati na pozicije. Time kompromitira sebe i te ljude. Nije pravedno da netko zaista kompetentan ne smije na poziciju jer je nečiji kum, ali time je šteta ipak manja jer je češće važnija referencija – kumstvo. Sumnjam da bi i sam Petrov, da nije riječ o njemu, prihvatio objašnjenje: Ali, ja im potpuno vjerujem. > > 'Šogoru potpuno vjerujem' > > Božo Petrov: Objavit ćemo sve komunističke dosjee 