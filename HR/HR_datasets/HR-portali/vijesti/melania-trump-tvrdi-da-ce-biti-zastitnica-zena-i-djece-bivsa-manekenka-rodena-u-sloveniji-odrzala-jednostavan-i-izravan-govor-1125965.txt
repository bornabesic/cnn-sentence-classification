Melania Trump je u četvrtak u Pennsylvaniji iskoristila svoj prvi javni skup bez supruga Donalda Trumpa, kako bi pokušala privući glasove žena, kojih je velik broj okrenuo leđa republikanskom kandidatu. Pet dana prije predsjedničkih izbora, bivša manekenka rođena u Sloveniji došla je u Berwyn u Pennsylvaniji, saveznoj državi presudnoj po broju elektorskih glasova, gdje ju je dočekalo oko tisuću ljudi. Bivša manekenka je zadnji put javno nastupila na republikanskoj konvenciji sredinom srpnja. Tada se našla na meti kritike zbog toga što je plagirala čitave dijelove govora prve dame Michelle Obame iz 2008. U pratnji Karen Pence, žene potpredsjedničkog kandidata Donalda Trumpa, ovaj put se klonila patetike i održala je jednostavan i izravan govor, nedvojbeno usmjeren ka ženama, napose majkama. Predstavivši se kao "samostalna" žena, istaknula je da njezin suprug "poštuje žene i daje im istu priliku" kao muškarcima. Njezin je nastup trebao popraviti loš dojam koji je Trump ostavio svojim prijašnjim izjavama o ženama. Govoreći o tome čime će se baviti ako bude prva dama, Melania Trump je rekla da će biti "zaštitnica žena i djece". Općenito, održala je puno smireniji govor nego njezin suprug, pozivajući, za razliku od njega, na jedinstvo, pred publikom koja je bila manje bučna nego na njegovim skupovima. "Moramo se s poštovanjem i ljubazno odnositi jedni prema drugima, pa i onda kad se ne slažemo", istaknula je na kraju dvadesetminutnog govora. >> Oglasila se i Melania Trump zbog suprugovih skandaloznih izjava o ženama 