Takozvane pregovaračke trojke iz HNS-a i SDP-a koje trebaju definirati suradnju dviju stranaka na predstojećim izborima u Zagrebu u tajnosti su održale više sastanaka i blizu su dogovora da se na izbore izađe sa zajedničkom listom. Detalji još nisu dogovoreni, a nije definirano ni tko će biti nositelj liste - kandidatkinja za gradonačelnicu Anka Mrak Taritaš ili predsjednik SDP-a Davor Bernardić, kao ni kakav će biti omjer kandidata na listi. SDP-ov glavni pregovarač bit će Rajko Ostojić, potpredsjednik stranke, kojemu je dan mandat da u ime SDP-a dogovara uvjete pod kojima će socijaldemokrati poduprijeti HNS-ovu Anku Mrak Taritaš za gradonačelnicu Zagreba. U ime stožera Anke Mrak Taritaš nasuprot Ostojića će biti Stanko Kordić. Riječ je o starom suradniku Mrak Taritaš, HNS-ovcu koji je bio glavni tajnik Ministarstva graditeljstva i prostornog uređenja u njezinu ministarskom mandatu, a na toj se dužnosti zadržao i u mandatu ministra Lovre Kuščevića, sve do srpnja prošle godine, kada je razriješen na vlastiti zahtjev. U vrhu SDP-a potvrđuju da su službeni pregovori već započeli, a dogovor se može očekivati možda već idući tjedan. Ni jedan stožer ne želi davati informacije o tijeku pregovora uz napomenu kako su oni u vrlo osjetljivoj fazi. Istraživanja javnog mijenja upućuju na to da SDP i HNS u Zagrebu mogu postići najbolji rezultat, odnosno osvojiti najviše mjesta u gradskoj Skupštini ukoliko zajednički izađu pred birače. To im je snažan motiv za dogovor, no on nije jednostavan jer osim nositelja liste treba postići i suglasnost o omjeru. U HNS-u smatraju da bi na 20 vijećnika njih 7 trebalo biti iz HNS-a (na listi je ukupno 51 kandidat za vijećnika). Glavni argument za takav stav im je istraživanje prema kojemu bi lista koju bi vodila Mrak Taritaš osvojila 15 posto glasova. Taj podatak ujedno je i glavni adut da ona bude nositeljica zajedničke liste. U SDP-u pak kažu da bi Bernardić želio da se na zajedničkoj listi zadovolji ženska kvota, ali će to ovisiti o partnerima. - Bernardić želi imati “zip” liste po principu da iza jednog muškarca ide jedna žena i tako redom - kaže sugovornik iz vrha SDP-a. Postigne li se dogovor da stranke izađu na izbore sa zajedničkom listom, to će značiti da su stvoreni preduvjeti za prelazak na drugi korak u pregovorima, onaj koji je HNS-ovoj Mrak Taritaš ujedno i najznačajniji.  - Bude li sve išlo po planu, a za sada se čini da hoće, i donese li SDP odluku da podržavaju Mrak Taritaš, te da idemo zajednički na izbore, onda će im Mrak Taritaš dati program radi usuglašavanja. Ostavit će se SDP-u neko vrijeme da ga prouče - kaže nam osoba bliska HNS-ovoj kandidatkinji za gradonačelnicu. Pojašnjava da je za Mrak Taritaš presudno usuglašavanja oko programa prije nego se postignu bilo kakvi drugi dogovori o zajedničkom izlasku na izbore jer se moraju stvoriti preduvjeti da se četiri godine uspješno donose odluke i rješavaju problemi u Zagrebu. - Anka ima svoj plan restrukturiranja Holdinga, no potrebno je da ga vide i u SDP-u te da se slože s njenim planom, ili da iznesu primjedbe, ili eventualno svoj plan. To je iznimno važno pitanje i oko njega se mora postići zajednički stav jer u suprotnom bi mogli osvojiti vlast, a ne bi mogli biti efikasni u njenom obnašanju - pojašnjava naš sugovornik i dodaje da će se na isti način “pročešljati” i ostale bitne teme, od prometa, otpada, škola i vrtića na dalje.  O imenima i funkcijama zasad se ne komunicira. Sama Mrak Taritaš je u više javnih istupa naglasila da ni s kime neće razgovarati o foteljama, a toga se pravila drže u njenom timu, njene stranačke kolega, pa i SDP-ovci. Jedan naš sugovornik tek otkriva kako je Mrak Taritaš u početku imala želju da od dvoje zamjenika gradonačelnika jedan bude iz SDP-a, a drugi nestranački, no nakon što su počela u javnost počela curiti imena, prestala je o tome razgovarati.  V.d. predsjednika SDP-a Zagreb prekjučer postao Saša Molan  Predsjedništvo SDP-a u srijedu navečer imenovalo je Sašu Molana vršiteljem dužnosti predsjednika zagrebačke organizacije SDP-a nakon što je tu dužnost obavljao sadašnji predsjednik stranke Davor Bernardić. Molan je bio potpredsjednik zagrebačke organizacije, zastupnik u Gradskoj skupštini i dugogodišnji predsjednik Vijeća Gradske četvrti Trešnjevka-jug. Njegov glavni zadatak bit će priprema gradske organizacije za lokalne izbore. Molan je rođen 1971. u Zagrebu. Diplomirani je ekonomist zaposlen u Vodoprivredi Zagreb. Član je SDP-a od 1990. godine.