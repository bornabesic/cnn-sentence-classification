Sasvim je izvjesno da je Davor Bernardić novi predsjednik SDP-a, a drugi krug izbora koji će se održati u subotu, 26. studenoga, tek formalnost. Toga je, nakon što je Bernardić u prvom krugu osvojio 46 posto glasova i odmah dobio podršku Tonina Picule, a potom Siniše Hajdaša Dončića iz stožera Orsata Miljenića, svjestan i njegov protukandidat Ranko Ostojić. Prema riječima vodećih SDP-ovaca kojima Bernardić nije bio izbor u prvome krugu, Ostojić je već položio oružje. Kažu da ih nakon objave rezultata u prvom krugu Ostojić čak nije ni nazvao i zatražio podršku, što se protumačilo kao prihvaćanje poraza. Za razliku od njega, Bernardić ne gubi vrijeme i aktivan je na ostvarivanju prvog cilja, a to je ujedinjavanje SDP-a. Svjestan dubokih podjela koje mu je Milanović ostavio u nasljeđe, te da bez njihova premošćivanja neće moći upravljati strankom, Bernardić želi dobiti podršku Kluba zastupnika SDP-a. Struktura saborskih zastupnika SDP-a čini jezgro stranačkog establišmenta koji je iza sebe ostavio Milanović. Kako je SDP u oporbi, Sabor im je glavna pozornica preko koje mogu politički djelovati i dopirati do birača, pa je Bernardiću iznimno važno premostiti jaz koji je stvorio Milanović i prvo na ovoj razini ujediniti stranku. U tom kontekstu treba promatrati težinu i vrijednost podrške koju mu je dao Siniša Hajdaš Dončić kao jedan od vodećih ljudi iz postave stranačkog šefa na odlasku. U Bernardićevu stožeru kažu da s istim ciljem izvjesni novi predsjednik SDP-a obilazi stranačke organizacije u cijeloj državi s porukom da ne namjerava skidati glave. Jasno je, međutim, da će se s promjenom na čelu stranke i preuzimanjem vlasti od struje koja je bila u opoziciji prema Milanoviću bitno promijeniti i cijelo vodstvo SDP-a, te da će u prvi plan doći ljudi od povjerenja Davora Bernardića. Najvažnija osoba i najčvršći oslonac u borbi za vodeću stranačku funkciju mu je bivši ministar zdravlja Rajko Ostojić. Kandidirao se za Predsjedništvo i sasvim sigurno ga treba vidjeti na funkciji zamjenika predsjednika SDP-a. Među četiri potpredsjednika vrlo će se vjerojatno naći i primorsko-goranski župan Zlatko Komadina, a u tim bi se relacijama mogla promatrati i politička budućnost šefa osječkog SDP-a Domagoja Hajdukovića koji se u korist Bernardića povukao iz kampanje za predsjednika stranke. Poziciji u Predsjedništvu ima se razloga nadati i aktualna predsjednica Glavnog odbora SDP-a Romana Jerković koja nije imala prolaz kod aktualnog establišmenta, pa tako u raspodjeli saborskih odbora nije dobila poziciju. Od osoba koje su podupirale Bernardića, a kandidirale su se za predsjednika stranke treba još istaknuti i Vesnu Nađ, predsjednika šibenskog SDP-a Franka Vidovića, zatim Roberta Lujića iz brodsko-posavske organizacije, Ivu Jelušića iz zagrebačkog SDP-a. Od pripadnika stare garde s kojima računa najvjerojatniji novi predsjednik SDP-a spominju se Peđa Grbin koji je šef stožera Ranka Ostojića, zatim šef splitsko-dalmatinskog SDP-a Arsen Bauk te Bojan Glavašević. Informacije o novom političkom uzletu Željke Antunović demantirala je ona sama. - Ambicija mi je biti od pomoći SDP-u i onome tko želi iskoristiti moje iskustvo, naučene lekcije i ne ponavljati greške - kaže Antunović. Ž. Antunović se nije kandidirala ni za jednu stranačku funkciju, a napise da bi upravo ona trebala biti kandidatkinja SDP-a za gradonačelnicu Zagreba opovrgavaju i u Bernardićevu stožeru. - Tek treba utvrditi nekoliko potencijalnih kandidata, provesti istraživanje o njihovu rejtingu, a onda odlučiti koga kandidirati - kaže bliski Bernardićev suradnik. Navodi da će isto pravilo vrijediti i u odnosu na izbore za predsjednika države i opovrgava nagađanja da si je Tonino Picula podrškom Bernardiću već osigurao kandidaturu za šefa države. Ako i kada postane predsjednik stranke, Bernardić će birati i novog glavnog tajnika SDP-a. Naši izvori tvrde da još nema osobu za tu ulogu. Što građani misle o Bernardiću kao čelniku SDP-a U ponedjeljak smo čitatelje jutarnjeg.hr pitali što misle o Davoru Bernardiću kao šefu SDP-a. U anketi je glasalo 2638 birača, a samo 19 posto (501 glas) njih smatra da je Bernardić odličan izbor s kojim će se SDP brzo vratiti na vlast.  S druge strane 33 posto anketiranih, odnosno 870 čitatelja smatra da je Zoran Milanović bolji lider nego što će Bernardić ikada biti. Da ljubav prema još uvijek aktualnom šefu i te kako varira, pokazuje podatak da 34 posto čitatelja (njih 897) smatra da će Bernardić biti bolji predsjednik SDP-a od Milanovića, ali uz ogradu da će stranka još dugo biti u oporbi. Ono što bi SDP-ovce i potencijalnog novog predsjednika trebalo najviše zabrinuti jest 14 posto čitatelja, to jest njih 370, koji kažu da su dosad glasali za SDP, ali za stranku s Bernardićem na čelu više neće dati svoj glas. Svakom kandidatu po 27 tisuća kunaZa troškove kampanje SDP je ukupno izdvojio 300.000 kuna. Od toga se oduzelo troškove za tisak i distribuciju brošura kandidata, pa im je ostalo 190.000 kuna koji su se podijelili tako da je svaki kandidat dobio 27.000 kuna. Donacije su smjeli primiti samo od članova stranke, i to u maksimalnom iznosu od 50.000 kuna. Međutim, SDP-ovci se nisu previše hvatali za novčanike. Najviše je donacija dobio Davor Bernardić, i to 20.184 kune, zatim Orsat Miljenić kojemu je donirano 2000 kuna, pa Ranko Ostojić koji je dobio 1500 kuna. Ostalim kandidatima nitko nije dao ni kunu.