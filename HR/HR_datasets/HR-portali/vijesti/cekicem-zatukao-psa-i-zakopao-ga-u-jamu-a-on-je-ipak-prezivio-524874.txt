Muškarac Z.M.(77) iz Velike u ponedjeljak se na vrlo okrutan način želio riješiti svoga psa, šestomjesečne mješanke hrvatskog ovčara. Nakon što je kujicu pretukao, uzeo je čekić i udarao je po glavi, kada je izgubila svijest mislio je da ju je ubio. Odvukao je u dvorište iza kuće, iskopao je jamu i nesretnog psa bacio u nju. Tijekom noći pas je došao k sebi i šapama je iskopao zemlju te je izašao iz vlastitog groba. Vratio se svome vlasniku. O toj strahoti saznala je Udruga za zaštitu životinja Sirius koja je sve prijavila policiji. Policija je izašla i obavila očevid nakon kojeg je protiv nesavjesnog vlasnika podnijela kaznenu prijavu i o svemu upoznala nadležno državno odvjetništvo. Prema Kaznenom zakonu RH tko ubije ili muči životinju može dobiti kaznu zatvora do godinu dana. – Govorila sam mu da to ne radi, da ne muči životinju, ako je ne želi neka je nekome da ili pozive veterinara da je uspava. Rekao mi je da se ne miješam, da on može raditi što hoće, to isto je rekao i policiji. Kujicu je prije nekoliko mjeseci dobio s još jednim psom i kada je vidio da je ona žensko stalno ju je tukao i maltretirao. Jadnica kada ga vidi bježi i skriva se, posebno sada nakon što ju je pokušao ubiti. Umiljata je i stalno ide za mnom, stalno mi svoju njuškicu gura u ruke, ne da se pipnuti jer je po cijelom tijelu izubijana. Voljela bih da ga netko nauči pameti, jer što mu je krivo to vjerno nedužno stvorenje – rekla je A.V., žena koja sa zlostavljačem životinja živi u izvanbračnoj zajednici. – Danas sam saznao za taj slučaj i ne mogu se načuditi, jer susjeda znam kao finog čovjeka, istina malo čudnog, svoj radni vijek je odradio u Njemačkoj. Jedno vrijeme je bio u domu za starije i nemoćne gdje je upoznao ženu s kojom sada živi. Stvarno ne znam što bih rekao, ali mislim da nije u redu što je to učinio – rekao je jedan od susjeda Z.M. Udruga Sirius je pozvala sve koji su zainteresirani da im se jave ako žele udomiti kujicu i spasiti je iz ruku okrutnog vlasnika, kontaktirati ih se može na mobitel 091 728 8464.   