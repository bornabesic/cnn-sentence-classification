Foto: FAH PREDSTAVNICI Hrvatske udruge radničkih sindikata (HURS) na konferenciji za medije su izrazili zadovoljstvo zbog uhićenja za malverzacije u TLM-u, zbog kojih su u ožujku ove godine podnijeli kaznenu prijavu, ali smatraju da su osumnjičena četvorica samo dio onih koji su TLM doveli do propasti.  "Smatramo da su uhićeni Tonći Kandido, otac i sin Pejčinovski i Andraš Brodnjak, za kojima je raspisana tjeralica, samo dio ekipe koja je dovela TLM do propasti," rekao je predsjednik Hrvatske udruge radničkih sindikata Ozren Matijašević na konferenciji za medije održanoj u ponedjeljak u zgradi stare uprave TLM-a. "Među uhićenima bi trebali biti i neki članovi Nadzronih odbora i Uprave TLM-a", kazao je.  Sindikat smatra i da je šteta od 170 milijuna kuna za koju ih se tereti niska. "Mi baratamo s 50 milijuna eura i za sve to imamo dokaze," ustvrdio je Matijašević.  "Od sedam djela koje smo prijavili, zasad je država obradila četiri. Imamo dokaze da je TLM oštećen za 46,3 milijuna kuna na račun fiktivnih reklamacija, preko 30 milijuna kuna zbog malverzacija s rabatima te omogućivanjem otpisa dugovanja za isporučenu robu tvrtkama IHMET METRI iz Italije i londonskoj Trame za 3,3 milijuna eura. Tu su i građevinski i slični radovi koje su određene firme radile u krugu tvornice i koji su naplaćivani po višestruko višoj cijeni od realne, a neki su na račun toga čak dobili i stanove," optužuje Matijašević. Radnici ohrabreni  Nada se da će nadležne institucije odraditi kompletan posao, a uhićenja i početak istrage u TLM-u, kako je rekao, draži su mu nego da mu je netko dao milijun kuna.  Voditelj županijskog ureda HURS-a u Šibeniku Zdravko Burazer smatra da će novonastala situacija ohrabriti sve radnike TLM-a, a pogotovo one koji su ostali bez posla, da će naplatiti svoja potraživanja.  "Trebalo bi oduzeti imovinu okrivljenicima i iskoristiti je za radničke otpremnine. Voljeli bismo znati i tko stoji iza dolaska Igora Shamisa u tvornicu, koji je služio samo kao paravan za nečasne radnje, nije on nikakav biznismen", rekao je Burazer.  Županijsko državno odvjetništvo osumnjičilo je za gospodarsku prijevaru TLM-a i Jadranske banke od 170 milijuna kuna Tončija Kandida (58), dugogodišnjeg direktora i člana uprave TLM-a;  slovenskog državljanina Andraša Brodnjaka (38), predstavnika vlasnika TLM-a, tvrtke "Euris" iz Beča; austrijske državljane Lorana Pejčinoskog  (50) i  Marka Pejčinoskog (71), članove Uprave i direktore stranih tvrtki. Kandidu je istražna sutkinja Županijskoga suda u Šibeniku Nives Nikolac 12. svibnja odredila istražni zatvor od 30 dana zbog mogućeg utjecaja na suokrivljenike, a ostaloj trojici je odredila istražni zatvor u odsutnosti.