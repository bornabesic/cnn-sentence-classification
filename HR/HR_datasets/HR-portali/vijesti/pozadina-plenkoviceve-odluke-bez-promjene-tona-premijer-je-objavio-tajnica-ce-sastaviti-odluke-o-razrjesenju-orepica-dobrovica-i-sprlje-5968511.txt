Premijer nije lagao kada je u srijedu rekao kako "sutra ima jako zanimljivu sjednicu Vlade, da sve zna, ali nam ne može reći". Andrej Plenković potrudio se doista tu jučerašnju sjednicu napraviti jako, jako zanimljivom. Tri ruke u zraku Mostovih ministara koji su glasali protiv Vladinog pozitivnog mišljenja o Zdravku Mariću bile su povod za dosad neviđeni politički blitzkrieg. Premijer gotovo da nije ni trepnuo kada je naložio: "Molim tajnicu Vlade da pripremi odluku o razrješenju trojice ministara!". U novinarskoj sobi u Banskim dvorima nastao je opći kaos. "Nastavljamo sjednicu Vlade", mirno je dodao Plenković. Usput je opalio i po oporbi pa je tako odgovarajući na njihov zahtjev za smjenom Marića rekao da se njihov doprinos svodi na "selfije i reklamiranje kiselog zelja", a da je odgovornost njegove Vlade po pitanju Agrokora puno veća i ozbiljnija te da se nikad ne bi uputio u politikantstvo u tako ozbiljnoj situaciji. Dva sata su novinari potom čekali da završi sjednica Vlade i da se premijer nakon sastanka s europskom povjerenicom obrati medijima. Prije njega u Saboru je govorio Božo Petrov koji je upozorio da mu treba njegov supotpis za smjenu ministara. Svi su napeto iščekivali idemo li na izbore ili će se pak HDZ presložiti u Saboru. U Vladi su viđeni i zamjenik predsjednika stranke Milijan Brkić. Bio je tu i Božidar Kalmeta, sreli smo i riječkog gradonačelnika Vojka Obersnela, te međimurskog župana Matiju Posavca. Oni su tu bili kako bi potpisali ugovore za svoje lokalne sredine s ministricom Gabrijelom Žalac oko fondova EU, a dok smo čekali premijera da se obrati javnosti, u šali su se postavljala pitanje tko su novi ministri. Jedan od bliskih premijerovih suradnika odmah nakon sjednice Vlade poručio je: "Sve ovo što se danas dogodilo bilo je isprovocirano reakcijom Mosta. Odluku da tako reagira premijer je donio na samoj sjednici, kada je vidio kako su glasali Mostovi ministri." U premijerovu kabinetu bilo je u toku jučerašnjeg dana burno, ali sam premijer nije iskazivao znakove nervoze. "Dan prije sjednice nismo imali informacije od Mostovih ministara kako će glasati. Premijer je naprosto bio prisiljen na takvu odluku." Kada smo premijerove suradnike upitali što dalje, odgovor je glasio: "Vlada će nastaviti s radom". Na pitanje očekuje li krug oko Plenkovića da će u tome sudjelovati i Most, odgovor je bio kratak - teško. U Banskim dvorima redali su se sastanci, jedan za drugim. "Poslije ove premijerove odluke, koliko znam, Plenković i Petrov se više nisu ni čuli", kaže naš sugovornik i naglašava da ministri koje je premijer smijenio nemaju status tehničkih ministara. "Zašto bi trebao bilo čiji potpis osim premijerova za njihovu smjenu? Pa nisu oni šefovi tajnih službi." U premijerovoj sobi i oko nje osjećala se atmosfera razočaranosti prema Mostu. "Pokazali su nepovjerenje, ali ne prema ministru Zdravku Mariću, već prema cijeloj Vladi", rečeno nam je, uz dodatak da "nitko nije kao Plenković bio tako strpljiv". "U ovoj situaciji, pred ovakvim izazovima, iskazati nepovjerenje Vladi u kojoj sjedi može samo netko tko nema osjećaj odgovornosti za nacionalne interese", kaže naš sugovornik. U Banskim dvorima tvrde da je Hrvatska pred velikim izazovima, ali u makroekonomskoj i financijskoj stabilnoj situaciji. Posebno se inzistira na konstataciji da su i perspektive za državu dobre. "Ići sve to destabilizirati izraz je krajnjeg nepoznavanja funkcioniranja države", kažu Plenkovićevi suradnici. Posljednjih dana već su stizali signali da je "slučaj Marić" mnogo ozbiljniji nego što se u javnosti mogao dobiti dojam i da će odrediti daljnje odnose koalicijskih partnera. Međutim, nitko nije očekivao tako brze i drastične korake.  "A što je drugo premijer mogao učiniti. Trojica ministara digla su ruku protiv njegova prijedloga i time jasno dali do znanja što misle o Vladi." Posljednjih dana bilo je u Banskim dvorima mnogo sastanaka koji su se često oduljili do kasno u noći. "Bilo je već izvjesno vrijeme jasno da između HDZ-a i Mosta puca mnogo brže nego što se u javnosti činilo. Mostovcima su premijerova vrata uvijek bila otvorena, bili su uvažavani kao partneri i Plenković je uvijek saslušao sve njihove prijedloge. Nažalost, obrnuto je bilo mnogo manje volje za dijalog i suradnju", kažu nam premijerovi suradnici. Međutim, može se čuti i primjedba da je predsjednik HDZ-a Plenković odluku o Mostovim ministrima donio bez konzultacije s Predsjedništvom. "Tako važnu odluku kao ovu koja ruši koaliciju nikad nije bez konzultacija i odobrenja Predsjedništva stranke donosio ni Sanader ni Karamarko", kaže nam jedan visoko pozicionirani član stranke.