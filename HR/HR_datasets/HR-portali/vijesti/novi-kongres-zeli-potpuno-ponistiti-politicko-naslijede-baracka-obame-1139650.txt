Američki republikanci u svojim rukama nisu u posljednjih dvadesetak godina imali toliko vlasti koliko će imati barem u iduće dvije godine. S Donaldom Trumpom u Bijeloj kući i potpunom prevlasti u oba doma Kongresa, ovoj je stranci praktički omogućeno da čini sve što želi i da potpuno poništi sve napore i političko naslijeđe predsjednika na odlasku Baracka Obame. Danas će se prvi put na Capitol Hillu okupiti zastupnici i senatori (njih ukupno 538) koji za svojih prvih sto dana već imaju opsežan, dobro razrađen i politički vrlo značajan dnevni red. Nemaju prepreka Dnevni list Washington Post procijenio je da su republikanci potpuno spremni za provođenje u djelo izrazito konzervativne političke agende koju do sada nisu mogli provoditi jer su dosadašnji predsjednik i njegova administracija bili više nego djelotvorna prepreka njihovim planovima. No list napominje i da sada zapravo više nema nikakvih prepreka, a zastupnici i senatori iz redova republikanaca imali su dovoljno vremena da sve svoje zakonske prijedloge razrade i pripreme do najsitnijih detalja. Neki analitičari već govore o tome da će u idućem razdoblju pravi centar moći zapravo biti na Capitol Hillu, a da bi Bijela kuća mogla biti samo mjesto na kojem će se održavati ceremonije na kojima će predsjednik potpisivati novoizglasane zakone. Mnogo toga moglo bi se dogoditi već u siječnju, a prvi zadatak novih zastupnika i senatora bit će ispitivanje i potvrđivanje nekih najistaknutijih članova Trumpove administracije, što je svakako prioritet. Najsporniji će svakako biti Trumpov kandidat za državnog tajnika Rex Tillerson, bivši prvi čovjek naftnog diva ExxonMobilea poznat po svojim bliskim i vrlo tijesnim vezama s Rusijom i Vladimirom Putinom. Iako će imenovanje Tillersona zacijelo izazvati burnu i dugu raspravu u Senatu, analitičari ne očekuju da bi netko od Trumpovih izabranika mogao ostati nepotvrđen. Do 20. siječnja republikanci će vjerojatno odraditi i prvu fazu rušenja zakona o dostupnom zdravstvenom osiguranju koji je jedno od Obaminih najvećih postignuća. Republikanci u Zastupničkom domu ovaj su zakon već pokušali rušiti u više navrata, što im nije uspjelo. No zato imaju potpuno razrađen svoj prijedlog zakona kojim bi regulirali područje zdravstvenog osiguranja. Vladajući se nadaju da će proces uništavanja Obamacarea okončati u prvih stotinu dana. No na meti se neće naći samo ovaj zakon već i brojne Obamine izvršne odredbe kojima je on zaobišao odlučivanje u Kongresu kroz koji ti njegovi zakonski prijedlozi sigurno ne bi bili prošli. Udar na Vrhovni sud Pred novim zastupnicima i senatorima naći će se i Trumpovi izabranici za popunjavanje jednog mjesta suca Vrhovnog suda koje je ispražnjeno nakon smrti Antonina Scalije kojeg je Obama kanio popuniti svojim kandidatom, ali ga je Senat u tome zaustavio. Ove bi godine mogla ostati prazna još dva mjesta na Vrhovnom sudu, a 2018. još jedno, i to zato što ti suci prelaze dobnu granicu od 80 godina. To će Trumpu, ali i republikancima na Capitol Hillu otvoriti prostor da u osnovi imenuju četiri nova suca i time dodatno učvrste svoje težnje prema promoviranju konzervativnih političkih trendova. Kako su 2013. godine promijenjena pravila za izbor sudaca Vrhovnog suda, Trumpovim kandidatima trebat će samo natpolovična većina koju republikanci već imaju. No ipak bi moglo doći do razmimoilaženja i neslaganja između konzervativnog republikanskog Zastupničkog dona i liberalnijeg republikanskog Senata. >>Trumpova tri prioriteta: Ovo je obećao uoči izbora za predsjednika 