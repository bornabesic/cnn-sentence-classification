Bez ikakve vidljive reakcije Jadranka Despić jučer je u sudnici zagrebačkog Županijskog suda slušala kako sutkinja Tanja Pavelin-Borzić obrazlaže nepravomoćnu presudu Aleksandru Koprenici, mladiću optuženom da je 15. ožujka 2008. u zagrebačkom parku Ribnjak ubio njezina sina Franu. Presuda je oslobađajuća jer je sudsko vijeće ustanovilo da nema dokaza da je Koprenica počinitelj. Upornost majke Riječ je o jednom od intrigantnijih slučajeva jer ubojica Frane Despića, sudeći prema nepravomoćnoj presudi, ni nakon devet godina nije nađen. Da stvar za obitelj Despić bude gora, Koprenica se na optuženičkoj klupi našao samo zahvaljujući upornosti Jadranke Despić. Istraga protiv njega je zbog nedostatka dokaza pravomoćno bila obustavljena u prosincu 2010. Nakon toga je Jadranka Despić preuzela kazneni progon, a nakon što se pojavio novi svjedok, u ožujku 2012. odobrena je obnova postupka, pa je tužiteljstvo ponovo preuzelo kazneni progon protiv Koprenice. Kako sada stvari stoje, sve je to bilo uzaludno, jer dokaza da je Koprenica ubio Franu Despića, prema stavu suda, nema. – Svjedokinja na temelju čijeg je iskaza obnovljen postupak, na sudu je kazala da nikakav sukob nije vidjela, da se ničega ne sjeća, te da nikada nije izjavila da je vidjela Koprenicu kako nekoga ubija. Saslušani su i drugi svjedoci, a nitko od njih nije označio Koprenicu kao počinitelja. Govorili su da se s oštećenim sukobio mladić u sivomaslinastoj majici, a Koprenica je bio u crvenoj majici. Na nožu koji je Koprenica odbacio, nađena je samo njegova krv, ne i Despićeva. Ni na tom nožu ni na Koprenici nema bioloških tragova Frane Despića, a nema ni Despićeve krvi. Iskazi svjedoka i vještaka potvrđuju Kopreničinu obranu – kazala je sutkinja u obrazloženju presude. No njezino obrazloženje nije zadovoljilo Jadranku Despić, koja je prvo kazala da nema komentara, da bi sat vremena nakon objave presude, u kraćem razgovoru, pojasnila kako se osjećala kada je čula da se optuženog za ubojstvo njezina sina oslobađa optužbe. – Iako nakon devet predugih godina borbe za istinu nisam bila optimistična, svejedno me prerezalo u sudnici kad sam čula da je oslobođen. Sud kaže da dokaza nema, pa po tome ispada da je taj zločin savršen. Među trideset-četrdeset ljudi koliko ih je sudjelovalo u toj tučnjavi na Ribnjaku u kojoj je moj Frane ubijen, jedino je Koprenica imao porezotine na rukama. Vještaci kažu da se porezao dok je vadio nož iz ruksaka, ali da na nožu nije nađena ničija krv. Neka onda zovu Dragana Primorca, on je poznat u svijetu, pa neka to riješi – kazala je J. Despić. Dodala je da želi znati istinu jer nije moguće da je Franu ubio duh. Želi znati istinu – Neću odustati i žalit ću se. Zanima me što se dogodilo, a ako Koprenica nije ubio moje dijete, tko je onda? Ići ću do kraja, ako ne uspijem u svojoj državi, idem na Međunarodni sud pravde. Imam pravo znati tko mi je ubio sina. I nisam ja uprla prstom u Koprenicu, već je to učinila policija, a ja već devet godina samo pratim njezin trag – rekla je J. Despić.     