Danas će se održati dugo najavljivani sastanak premijera Andreja Plenkovića s Upravom Ine. S premijerom će biti i nekoliko resornih ministara, a s predsjednikom Uprave Ine Zoltanom Aldottom cjelokupna uprava tvrtke, doznaje Jutarnji list. Prema dostupnim informacijama, na sastanku se neće donositi neke velike odluke ili zaduženja s obzirom na to da u ovom slučaju Vlada kao jedan od dioničara mora postupati vrlo oprezno. Naime, članovi Uprave Ine premijeru i ministrima ne smiju iznijeti ni jedan poslovni podatak koji nije općepoznata javna informacija i koja nije poznata nijednom drugom dioničaru. Stoga, uvjeravaju nas sugovornici, sastanak će biti prilika da obje strane razmijene razmišljanja o stanju u tvrtki i problemima koji muče obje strane. Kako su u javnosti počela propitivanja o tome u kojem će svojstvu hrvatski premijer i ministri biti na sastanku, neki naši sugovornici podsjećaju na to da u Ini i dalje na snazi sustav donošenja odluka LODO - Lista ovlaštenja za donošenje odluka. Taj sustav omogućuje da se poslovne informacije iz Ine šalju na upravljačke konzultacije u MOL, a potom se vraćaju u sustav odlučivanja u MOL. Na taj su način povlaštene informacije dostupne jednom dioničaru, a drugom, hrvatskoj Vladi, nisu. “Tim poslovnim sastancima u MOL-u povremeno prisustvuje i mađarski premijer Viktor Orban. Pa, ako on može biti upoznat s odlukama u Ini, valjda je to dopušteno i hrvatskom premijeru”, smatraju naši sugovornici. Današnji sastanak bit će prvi službeni sastanak hrvatskog premijera i Uprave Ine nakon što je MOL postao većinski vlasnik kompanije. No, kako Uprava nije prava adresa za rješavanje nagomilanih problema među dioničarima, on će više poslužiti za promišljanja o sadašnjem stanju kompanije i njezinu daljnjem razvoju. Ovaj sastanak iniciran je još prije dva tjedna, nakon što su bivši ministar gospodarstva Tomislav Panenić i ministar zaštite okoliša i energetike Slavko Dobrović konstatirali da je sisačka Rafinerija pred zatvaranjem. Premijer Plenković tada je objavio da je telefonski razgovarao s predsjednikom Ine te dogovorio susret na najvišoj razini. Od tada do danas dogodilo se nekoliko važnih stvari. Nadzorni je odbor na inicijativu njegovih hrvatskih članova Upravi uputio uputu da razmotri način budućeg funkcioniranja Odbora izvršnih direktora, najvažnijeg upravljačkog tijela kompanije i predmeta sporenja između dva najveća dioničara tvrtke - MOL-a i Republike Hrvatske. Hrvatski članovi čak su predlagali da se Upravi daju veće ovlasti u radu i kontroli rada izvršnih direktora, što mađarska strana nije prihvatila. Takva inicijativa hrvatskih članova Nadzornog odbora zasigurno nije pokrenuta bez blagoslova iz Banskih dvora. Ona je mađarskoj strani trebala ukazati na to da hrvatska strana nije digla ruke od kompanije. Drugi važan događaj je objava operativnih ciljeva za razdoblje 2017. - 2021. U tom razdoblju MOL u strateške projekte namjerava uložiti 2 milijarde dolara. No, u tom planu Hrvatske i Ine nema nigdje. MOL namjerava uložiti između 80 i 130 milijuna dolara u razvoj rafinerija u Mađarskoj i Slovačkoj. Na izravno pitanje je li riječka rafinerija u financijskim i operativnim planovima mađarske kompanije, glasnogovornik MOL-a jedino nas je uputio na nedavno objavljenu strategiju “MOL Group 2030 - Enter Tomorrow”, u kojoj se od stotinjak stranica na samo jednoj ističe da će je implementirati s Inom ili bez nje. “Prioritet je maksimizacija vrijednosti ulaganja u Inu tako da ona ili ostane u MOL-ovu vlasništvu, odnosno da MOL zadrži kontrolni položaj te da Ina posluje na potpuno tržišnim uvjetima ili da MOL izađe iz Ine”, piše u strategiji. Isto je potvrdio i predsjednik Uprave MOL-a Zsolt Hernadi u nedavnom intervjuu za mađarski portal Origo.hu. Istaknuo je da za pitanje dugoročnog razvoja tvrtke trebaju kooperativnog partnera u hrvatskoj Vladi te da, dok ne održe konzultacije s njom, neće biti dugoročnog napretka na tom području. Pojednostavljeno rečeno, MOL ne namjerava investirati u Inu sve dok nema kontrolni paket dionica. “No, oni ni dosad nisu ništa ulagali. Godine 2009. dali su kredit Ini po tržišnim uvjetima i jednom su se odrekli dividende. I to su sva ‘ulaganja’ koja su oni imali u Inu”, tvrdi naš upućeni sugovornik. Usput podsjeća i na to da je MOL 2006. godine najavljivao da će u modernizaciju dviju hrvatskih rafinerija uložiti milijardu eura. Rafinerije ni danas nisu modernizirane, a prema planu dugo najavljivanu modernizaciju riječke rafinerije platila bi Ina. Ulaganje u rafinerije u Mađarskoj i Slovačkoj samo je dokaz da MOL u konačnici želi obje rafinerije u Hrvatskoj zatvoriti te hrvatsku naftu prerađivati u Mađarskoj, tvrde naši izvori. Osim toga. MOL se nije držao dogovora o strateškom partnerstvu prema kojem je, primjerice, slovensko tržište trebalo biti pod kontrolom Ine. Umjesto toga krenuo je u kupnju udjela u slovenskom Petrolu, a da o tome nije obavijestio Inu te je preko svojih crpki direktna konkurencija Ini na tom tržištu.