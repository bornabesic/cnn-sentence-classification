«»Foto: Index/Pixsell/Željko Lukunić  MILAN BANDIĆ održao je pobjednički govor nakon što je u drugom krugu izbora opet izabran za zagrebačkog gradonačelnika. Kraj govora obilježio je i jedan incident.  Cijela večer u Bandićevu stožeru protekla je relativno mirno, što i nije neobično obzirom na to da se Anka Mrak Taritaš, kandidatkinja HNS-a i SDP-a, samo u jednom trenutku po broju glasova približila Bandiću na manje od jedan posto razlike. No, kako su počeli pristizati glasovi s rubnih dijelova grada, Bandić je stekao značajnu prednost pred Ankom Mrak Taritaš i na kraju osvojio 51,82 posto glasova, a dok je Anka Mrak Taritaš stala na 46,03 posto. No, unatoč uvjerljivoj pobjedi u Bandićevom stožeru nije bilo euforije ni pretjeranog slavlja.   "Ovo nije napravio nitko u povijesti, niti hoće"  Raspoloženje se podiglo tek oko 22:50, kad se u stožeru pojavio sam Bandić i održao pobjednički govor. U njemu se usporedio s Tuđmanom, Radićem, Starčevićem i Račanom te "skromno" ustvrdio da je od "ima nešto njihovo u sebi, ali od svih samo najbolje". Zahvaljivao je Zagrepčankama i Zagrepčanima, svojoj majci i bogu, te isto tako "skromno" ustvrdio da nitko u povijesti niti jest, niti hoće, osvojiti šest mandata zagrebačkog gradonačelnika zaredom.  Slavljeničku atmosferu u Bandićevu stožeru nakratko je poremetio jedan muškarac, koji je na kraju Bandićeva govora glasno povikao "Lopove, vrati 18 milijuna kuna!", a gradonačelnikovi zaštitari odmah su ga izveli van uz riječi "Tko te pustio unutra?". Prosvjednik se, čini se, referirao na Indexovo otkriće o poreznom dugu zagrebačkog gradonačelnika od čak 18 milijuna kuna, a zbog kojeg je Bandić najavio da će kazneno prijaviti Index, a novinarima koji su ga pitali o tome prijetio je kaznenim prijavama.  Bandić će tako i sljedeće četiri godine vladati Zagrebom.  TIJEK DOGAĐAJA U BANDIĆEVU STOŽERU  23:16 Nakon što je Bandić završio svoj pobjednički govor, jedan je muškarac povikao "Lopove, vrati 18 milijuna kuna!" Opširnije.    23:06 "Čestitam svim kandidatima na poštenoj i fer utakmici, zahvaljujem protukandidatkinji na fer utakmici u drugom krugu, žao mi je što nismo mogli biti u nekom odnosu, kako ona reče, ali ja odlučujem s kim ću se sučeljavati", rekao je Bandić.  22:56 "Kako je lijepo vidjeti vas opet, prekrasno. Nećemo to pjevati, ali lijepo je reći tu rečenicu. Teško je ostati ravnodušan, ja sam čovjek od krvi i mesa. Nikada nitko nije niti će pobijediti šest puta zaredom, nikada nitko. Želim zahvaliti svoji sugrađanima, Zagrepčankama i Zagrepčana, ali i onima koji su govorili "ili mi ili on". Ne, to je pogrešno. Zagrepčani nikad nisu bili isključivi, jer to nije Zagreb. Zagreb ne trpi isključivost, negaciju i destrukciju, Zagreb je konstruktivan i pozitivan. Slušao sam jednog analitičara koji je rekao da imam nešto Tuđmanovo u sebi. Imam i Tuđmanovog i Radićevog i Starčevićevog i Račanovog. Od svih imam ponešto, ali od svih najbolje. Socijaldemokracija, socijalna pravda i domoljublje idu ruku pod ruku. Vrijedi zaplakati, vrijedi se boriti za to. Zahvaljujem svojoj majci, zahvaljujem bogu što me stvorio takvog nesavršeno. Ponosan sam na svoje sugrađane, njih ne mogu pobijediti ni mediji. Sutra počinje bitka za sedmi mandat", rekao je Bandić u svom pobjedničkom govoru.  22:50 "Nikada nitko nije u povijesti niti će ikada pobijediti šest puta zaredom u Zagrebu", rekao je Milan Bandić u svom pobjedničkom govoru. Pogledajte cijeli govor:   22:35 Milan Bandić stigao je u svoj izborni stožer, očekuje se njegovo obraćanje.  22:09 Popričali smo s Bandićevim operativcima, koji su nam priznali kako su Bandiću pobjedu osigurali HNS-ovci Ivan Vrdoljak i Srećko Ferenčak. Opširnije...  21:56 Bandićev suradnik Miro Laco Indexu je rekao kako se u kampanji Milana Bandića uopće nisu obazirali na ono što rade drugi kandidati, pa tako ni posljednje događaje s šefom HNS-a Ivanom Vrdoljakom, za kojeg se sumnja da će ući u koaliciju s HDZ-om na državnoj razini.  21:30 Obrađeni su glasovi sa svih biračkih mjesta iz Zagreba. Bandić je osvojio 51,82 posto glasova, a Anka Mrak Taritaš 46,03 posto.   21:27 Uskoro se očekuje dolazak Milana Bandića u izborni stožer.   21:19 "Ova pobjeda je bila izvjesna od početka. Ova niža izlaznost možda i nije išla na ruku gospodinu Bandiću, ali pokazalo se da on i dalje ima najviše snage i najviše toga za ponuditi građanima. Prema Bandiću se godinama vodila negativna kampanja koja je nesmiljeno udarala, ali mislim da on to nije zaslužio. Usprkos svemu tome on je pokazao da nema pravih izazivača, on je ipak na vrhu što se tiče kandidata", rekao nam je Laco.  21:16 Pobjedu Milana Bandića komentirao je njegov suradnik Miro Laco. Pogledajte video:   21:10 U Bandićevom stožeru pojavila se i atletičarka Sandra Perković. Atmosfera je komorna unatoč pobjedi.    21:07 Iako je Bandić dobio izbore u Zagrebu, u njegovom stožeru nitko ne slavi. Očekuju dolazak novog/starog gradonačelnika i njegov pobjednički govor.  21:03 U Zagrebu je prebrojano 99,51 posto glasova. Bandić je dobio 51,83 posto glasova, a Anka Mrak Taritaš 46,03 posto glasova. Nevažećih i neubačenih listića je 2,14 posto.  20:47 U Zagrebu su prebrojani gotovo svi glasovi, u DIP su stigli rezultati s 98,69 posto biračkih mjesta. Milan Bandić dobio je 51,68 posto glasova, a Anka Mrak Taritaš 46,17 posto glasova. Sada više nema nikakve sumnje - Milan Bandić osvojio je šesti mandat u fotelji zagrebačkog gradonačelnika. Uskoro očekujemo prve reakcije na Bandićevu pobjedu.  20:35 Novi rezultati izbora u stožeru Milana Bandića dočekani su mlakim aplauzom. Bandićevi simpatizeri razgovaraju jedni s drugima, rezultate izbora gotovo da više nitko ne prati.  20:33 Povećava se prednost Milana Bandića pred Ankom Mrak Taritaš, čini se da je u Zagrebu sve gotovo. Obrađeno je 88,4 posto glasova, a Milan Bandić dobio je 51,43 posto glasova, dok je Anka Mrak na 46,42 posto glasova.  20:25 Popričali smo s jednim simpatizerom Milana Bandića, koji nosi transparent s natpisom "Bolje žičara nego Gunja", rekao nam je kako već danima hoda gradom s tim transparentom. Pitali smo ga kad će onda ta žičara, a on je rekao da je to "samo simbolika, da se razlikuju osobe".    20:21 Stigli su novi rezultati prema kojima se Bandićeva prednost povećala na gotovo 3 posto. Prema obrađenih 60 posto biračkih mjesta, Bandić je dobio 50,36 posto glasova, a Anka Mrak Taritaš 47,46 posto glasova. Sve je manje šanse za Anku Mrak Taritaš.  20:20 Dolazak Milana Bandića očekuje se u sljedećih sat vremena.  20:14 Prve rezultate izbora, prema kojima Bandić vodi s manje od jednim postotkom prednosti ispred Anke Mrak Taritaš, za Index je komentirao bivši HSS-ovac Nenad Matić, koji je sada kandidat na Bandićevoj listi. "Očekujemo pobjedu, gradonačelnik će biti Milan Bandić. Nismo nervozni, to je odraz političke situacije jer imate državnu krizu, pa se to prelama i u Zagrebu", rekao je Matić.   20:09 Iako su rezultati izbora, barem oni prvi i neslužbeni, vrlo tijesni, pred Bandićevim stožerom situacija je i dalje mirna. Djelatnici Čistoće lickaju ulice, a jedna starija gospođa skuplja boce.    20:07 Uskoro očekujemo prve reakcije na nikad tješnje rezultate izbora. Bandić vodi za manje od jedan posto glasova ispred Anke Mrak Taritaš.  20:04 U Bandićevu stožeru pojavila se i gradonačelnikova suradnica i književnica Milana Vuković Runjić.     20:00 Pristigli su prvi rezultati izbora: Bandić je dobio 49,15 posto glasova, a Anka Mrak Taritaš 48,52 posto glasova. Razlika je manja od jedan posto, a obrađeno je 32,52 posto biračkih mjesta. Nevažećih i neubačenih listića je 2,33 posto.  19:45 Objavljene su korekcije izlaznih anketa s podacima prikupljenim do 19h. Prema novim podacima, dodatno se smanjila Bandićeva prednost pred Ankom Mrak Taritaš. Bandić je po korigiranim izlaznim anketama osvojio 51,06 posto glasova, a Anka Mrak Taritaš 48,94 posto glasova.   19:35 U Bandićev stožer stigli su i pekarski proizvodi.    19:30 Rezultate izlaznih anketa za Index je komentirao i Bandićev bliski suradnik Ivica Lovrić, koji je rekao: "Gotovo 300 tisuća Zagrepčana je po nesnosnoj vrući izašlo na birališta i hvala im na tome. Redovita je pojava da je izlaznost u drugom krugu manja nego u prvom, ali izlaznost je ipak veća negoli prije četiri godine i to nas raduje". Komentirajući tijesne rezultate izlaznih anketa, Lovrić je rekao: "Hvala bogu, to je želja naših sugrađana. Mislim da rezultati pokazuju trend koji će se realizirati i mislim da će se prednost Milana Bandića još i povećati". Dodao je kako nije očekivao puno veću prednost Milana Bandića u odnosu na Anku Mrak Taritaš.   19:20 Bandić je rezultate izlaznih anketa dočekao na Zagrebačkom velesajmu, gdje se održava utrka "Brzi i žestoki". Bandić je za RTL prilično nervozno komentirao rezultate izlaznih anketa: "Vidimo se sutra u 7 sati na Ježdovečkoj cesti. Molim vas, nemojte biti nasilni, ja vas molim". Na inzistiranje novinara Bandić je dodao: "Ja sam vas lijepo molio. Vi želite isprovocirati priču, sačuvajte svoje dostojanstvo i moje."  19:10 Bliska Bandićeva suradnica Jelena Pavičić Vukičević u razgovoru za Index je prokomentirala tijesne rezultate izlaznih anketa: "Ankete nas čine optimističnima, ali čekamo prave rezultate. Svaki izborni ciklus je priča za sebe, ali na kraju se broje samo pobjede, a mislim da mi svoju pobjedu imamo". Pavičić Vukićević je zahvalila svim građankama i građanima koji su unatoč vrućinama izašli na izbore i glasali, neovisno o tome za koga.    19:02 Pogledajte live video iz stožera Milana Bandića. U Bandićevu stožeru nalaze se Bandićevi bliski suradnici Ivica Lovrić i Jelena Pavičić Vukičević, gradonačelnikova zamjenica.   19:00 Objavljene su rezultati izlaznih anketa Ipsosa, prema kojima je Milan Bandić osvojio 51,43 posto glasova, a Anka Mrak Taritaš 48,57 posto glasova. Treba napomenuti da se radi o izlaznim anketama koje se baziraju na podacima prikupljenim do 17:00, a oko 20h bit će objavljene izlazne ankete s podacima prikupljenim do 19h, koje bi trebale biti preciznije od ovih dosad objavljenih.  18:55 Bandićevi zaštitari u prvom krugu su u stožeru bili u uniformama, a danas su obukli majice sa sloganom Bandićeve kampanje.    18:50 Na mjestu srušene sinagoge u Praškoj, gdje će Bandićevi simpatizeri dočekati prvo izlazne ankete a potom i rezultate izbora, stoji desetak stolova za goste i video zid. Baš kao i u prvom krugu izbora, točit će se pivo, voda i sokovi.    18:40 U stožeru Milana Bandića zasad nema nikog osim novinara. Kako doznajemo, Bandić je oko 18:15 bio u stožeru te naredio: "Nema nikakvog slavlja večeras jer sutra u 7 moramo biti na Ježdovečkoj".