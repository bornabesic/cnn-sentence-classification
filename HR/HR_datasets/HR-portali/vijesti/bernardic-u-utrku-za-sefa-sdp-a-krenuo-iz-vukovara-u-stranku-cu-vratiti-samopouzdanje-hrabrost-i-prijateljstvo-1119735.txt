Davor Bernardić, kandidat za predsjednika SDP-a na skorim unutarstranačkim izborima, svoju izbornu kampanju započeo je danas u Vukovaru gdje je predstavio svoj program. - SDP će biti jaka, moderna i pobjednička stranka koja će ostvariti desetljeće socijaldemokracije u Hrvatskoj neophodnog za mir, stabilnost i razvoj tolerancije. Vratiti ću stranku na teren, a odluke će se donositi kroz rasprave i razgovor. U SDP ću vratiti samopouzdanje, hrabrost i prijateljstvo među svima nama - rekao je Bernardić okupljenim članovima stranke. Kazao je i kako članovima stranke na terenu želi osigurati autonomnost u radu i edukaciju te najavio političku ravnopravnost muškaraca i žena. Prema njegovim riječima želi stvoriti društvo jednakosti i istih prilika za sve te istakao kako su ljudi najveća snaga. Vezani članak   Bernardić: Srce naših članova kuca isto Odgovarajući na upit o podjelama unutar stranke, o kojima se govori, kazao je kako će pokazati da je SDP snažna i jedinstvena stranka te da srce njihovih članova kuca isto. Progovorio je i o radničkim pravima u Hrvatskoj rekavši kako ona nisu zadovoljavajuća te da je neophodno napraviti određene pomake. - Prava radnika nisu na razini kakva bi trebala biti. Želimo da radnici ne budu eksploatirani i da ih se iskorištava, da im ne visi „sablja nad glavom“ jer ne znaju hoće li im biti produžen ugovor na određeno vrijeme, da se imaju pravo organizirati u sindikate i u privatnom sektoru kao i da ljudi od svoga rada imaju i adekvatnu plaću. Prva od mjera biti će povećanje minimalne plaće - najavio je Bernardić. Zašto je odabrao Vukovar? Vukovar je za početak svoje izborne kampanje na unutarstranačkim izborima odabrao jer grad predstavlja simbol stradanja ali i grad u kojemu, kako je rekao, trebaju započeti novi odnosi između Hrvata i Srba. Istaknuo je kako Vukovar treba postati grad istinske pomirbe i tolerancije. Osvrnuo se i na cijelu Slavoniju dodajući kako je ona osiromašena i devastirana i da su ljudi, koji je vode 25 godina, ostavili opustošen zemlju. Kazao je i kako je veoma važno za stranku što prije ustrojiti stranačka tijela kako bi već s 1. siječnjem krenuli s pripremama za lokalne izbore gdje očekuje pobjedu.    Uz Bernardića su na predstavljanju programa u Vukovaru bili i Zlatko Komadina, Rajko Ostojić, Bojan Glavašević, predsjednik Foruma mladih Nenad Livun… U kratkome govoru Komadina je rekao kako je SDP-u na naplatu sada došlo mnogo toga kao i da je stranka išla u krivome smjeru.      - Prije šest mjeseci krenuli smo u promjene. Ostvarit ćemo ih s Davorom Bernadićem - rekao je Komadina. Za predsjednika SDP-a prijavilo se 9 kandidata. Izbori se održavaju 19. studenoga.  