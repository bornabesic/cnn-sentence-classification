Oko prepunog kontejnera za papir na zelenom otoku u Labinskoj ulici na Trešnjevci već dva tjedna rastu hrpe smeća. Ne bilo kakvog otpada, nego upravo papirnatog, po čemu se vidi da Zagrepčani uistinu nastoje odvajati otpad. No, komunalna infrastruktura, sudeći prema brojnim reakcijama čitatelja koji nam šalju fotografije pretrpanih kontejnera, očito nije dovoljna da se riješi gorući problem zbrinjavanja otpada po pravilima Europske unije i nedavno usvojenog državnog Plana gospodarenja otpadom. SIGEČICA Ovo je svakodnevni prizor   Pojednostavljeno, ili je problem u tome što nema dovoljno kontejnera, što onih za miješani kućni otpad, što onih za papir, ili je gradska vlast pogriješila što je 1. kolovoza prošle godine smanjila broj odvoza s tri na dva puta tjedno. Pražnjenje papira iz malih crnih kontejnera s plavim poklopcem koji su podijeljeni svakom kućanstvu i manjoj višestambenoj zgradi događa se još rjeđe - svega jednom mjesečno. BREZOVICA U Prigradskoj ulici malo izvan grada   Posljedica je toga, upozorili su nas mnogi građani u protekla četiri mjeseca, otkad je počela podjela tih kontejnera, da se napune papirom već za desetak dana. Stoga oni uporniji gomilaju vreće sa starim papirom u svojim stanovima dok se kontejneri ne isprazne, no mnogi su rekli da zbog toga odustaju od odvajanja i papir trpaju u spremnike za miješani kućni otpad. Slučaj kontejnera poput ovog u Labinskoj nije jedini. Od Podsuseda do Dubrave, od Brezovice do Podsljemena... Čitatelji su nam u posljednjih mjesec dana poslali mnoštvo fotografija koje dokazuju da nešto treba mijenjati. U Čistoći zbog toga nisu zabrinuti, ali ipak priznaju da su uočili kako je na nekim lokacijama potrebno češće pražnjenje spremnika. LJUBLJANICA Lošinjska ulica u kojoj se smeće baca izvan kontejnera   - Kako i sami navodite, čitatelji su vam poslali fotografije spremnika za odlaganje otpada na javnim površinama koji su dostupni svima, kako onima koji su odgovorni u postupanju s otpadom, tako i onima koji to nisu. Sve vrste spremnika praznimo po unaprijed utvrđenim rasporedima, uvažavajući situaciju da je na pojedinim lokacijama potrebno češće pražnjenje ili dopuna volumena spremnika za pojedinu namjenu. Često je potrebno i postupanje komunalnog redara. Sve vrijeme osluškujemo potrebe građana te prilagođavamo naše usluge, a to se posebice odnosi na sustav odvojenog skupljanja otpadnog papira. Više smo puta naglasili kako građani mogu naručiti besplatan odvoz izvan redovnog termina odvoza, pozivom na broj 072 500 400, 0-24 sata sve dane u godini, pa zaista nema razloga da odustanu od razvrstavanja otpada u domaćinstvu - kažu u Čistoći.   Grad Zagreb namjerava uskoro početi podjelu kompostera obiteljskim kućama te uz postojećih 500 osigurati još toliko zelenih otoka sa spremnicima za papir, staklo i plastiku. Priprema se i studija izvedivosti za sortirnicu otpada. Poručio je to gradonačelnik Milan Bandić u intervjuu za Lider, ističući kako Zagreb po pitanju učinkovitosti zbrinjavanja otpada ne kasni za Prelogom, Čakovcem, Krkom te još mnogim drugim gradovima, unatoč činjenici da je prema statistici na dnu metropola Europske unije po odvajanju i recikliranju otpada. Podsjetimo, prema posljednjim službenim podacima u Zagrebu se odvaja tek 1 posto ukupne količine komunalnog otpada, dok je Ljubljana na prvome mjestu s više od 60 posto odvojenog otpada.