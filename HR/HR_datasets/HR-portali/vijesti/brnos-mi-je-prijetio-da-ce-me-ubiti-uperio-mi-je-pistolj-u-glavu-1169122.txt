Puljanka (39), bivša prijateljica odbjeglog Danijela Brnosa (30) iz Vodnjana, već nekoliko dana prima SMS-ove kao što su "Za sada si još živa. Još ga nisu našli. Čuvaj se". Brnos je, podsjetimo, u nedjelju poslijepodne u Vrsaru ispred hotela Pineta iz revolvera izrešetao bivšu djevojku i njezinog kolegu, a policija ga već danima traži. Puljanka je za 24 sata ispričala kako je u tri ljetna mjeseca 2012. godine s Brnasom proživjela pravi pakao. Jednom joj je uperio pištolj u glavu, drugi put gotovo zadavio, treći put umalo presudio nožem… U više navrata prijavljivala ga je pulskoj policiji, pa je upravo zbog prijetnji njoj, a kasnije i policajcima završio nekoliko godina u zatvoru. - Ja sam zapravo imala sreće da me Danijel nije dokrajčio. Ono što sam ja prošla s njim prošle su i mnoge druge žene i djevojke. Prijetio mi je da će me ubiti, bušio gume od auta, maltretirao na poslu, penjao mi se na balkon, dolazio na vrata, provaljivao u stan, davio… Ne znam što mi sve nije radio - ispričala je Puljanka, dodajući da su joj nakon što je završio u zatvoru slali pisma i on i njegova majka, čak uz optužbe da je upravo ona kriva što se Danijel našao u zatvoru te da joj on zasigurno ne bi naudio. 