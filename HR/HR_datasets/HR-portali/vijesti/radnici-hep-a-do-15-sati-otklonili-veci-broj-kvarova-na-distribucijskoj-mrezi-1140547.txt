Iz Hrvatske elektroprivrede izvijestili su u petak kako su radnici HEP-a uspjeli do 15 sati sanirati veći broj kvarova na distribucijskoj mreži nastalih uslijed snježnog nevremena i jakog vjetra koji su noćas i tijekom dana zahvatili cijelu Hrvatsku. Poručuju kako i dalje ulažu maksimalan trud i napor kako bi se preostali kvarovi što prije otklonili i kako bi se normalizirala opskrba kupaca električnom energijom te mole za razumijevanje sve građane kojima je nevrijeme prouzročilo poteškoće u opskrbi električnom energijom.  Najviše posla bilo je na području Ličko-senjske, Splitsko-dalmatinske, Šibensko-kninske, Požeško-slavonske, Zagrebačke i Sisačko-moslavačke županije. Unatoč izrazito nepovoljnom vremenu i teškim uvjetima, radnici HEP-a na terenu su od ranog jutra i uspjeli su doći do većine lokacija gdje su nastali kvarovi i pristupiti njihovom otklanjaju. Tijekom dana normalizirana je isporuka električne energije u Ličko-senjskoj županiji, točnije u podvelebitskom primorju, gdje je jutros oko 500 kupaca bilo bez električne energije. Jak vjetar izazvao je i poteškoće u opskrbi električnom energijom u okolici Sinja gdje je u jutarnjim satima zbog kvarova na elektroenergetskim postrojenjima oko 4700 kupaca bilo bez električne energije. Radnici HEP-a uspjeli su do 15 sati sanirati veći broj kvarova te je većini kupaca normalizirana opskrba električnom energijom. Sanirani su i manji kvarovi na području Imotskog, Omiške zagore i Makarske, kao i na području skradinskog zaleđa, gdje je bez električne energije ostalo oko stotinu kupaca, ali su kvarovi brzo otklonjeni, kao i na području Šibenika, Drniša i Knina. U Sisačko-moslavačkoj županiji jak vjetar rušio je drveća na vodove te su se pokidale žice dalekovoda zbog čega je bez napajanja na područjima Jasenovca te Volodera pored Kutine u prijepodnevnim satima bilo oko 3100 kupaca. U Požeško-slavonskoj županiji na područje od Lipika prema Gaju bez napajanja je bilo oko 550 kupaca. Na području Zagrebačke županije oko sredine dana nevrijeme je uzrokovalo prekid napajanja za oko 3.800 kupaca na području Kloštra, Lipovca i Dubrave. Svi kvarovi su otklonjeni, osim kvara na području Čemernice gdje je bez napajanja još oko 100 kupaca. U priopćenju iz HEP-a navode i kako se, unatoč vrlo niskim temperaturama, dnevna potrošnja električne energije u Hrvatskoj ne približava rekordnoj dnevnoj potrošnji električne energije od 63.780 MWh (megavatsati) ostvarenoj  7. veljače 2012. U četvrtak, 5. siječnja, ostvarena je potrošnja od 54.690 MWh, dok se u petak i subotu očekuje i nešto manja potrošnja: oko 53.500 MWh (procjena za 6. siječnja), odnosno oko 53.820 MWh (procjena za 7. siječnja). HEP je pravodobno osigurao dovoljne količine električne energije iz vlastite proizvodnje te nabavom na tržištu. Također, osigurao je dovoljne količine energenta, potrebnih za proizvodnju električne i toplinske energije, stoji u priopćenju.  