Foto i video: Dragan Miljuš/Index TKO GOD od kandidata HDZ-a i HGS-a dobije izbore u Splitu, bit će za sastavljanje većine upućen na drugog. HDZ ima 11 vijećnika, Kerum drži osam, Pametno sedam, MOST pet, a SDP četiri. Nekako se najizglednijom čini koalicija HDZ-a i HGS-a, dobitna kombinacija u Splitsko-dalmatinskoj županiji posljednjih osam godina. Zaista je teško očekivati da će Pametno, MOST ili SDP podržati HDZ-ovog gradonačelnika i dignuti ruku za njegov proračun. Evo što o tome kaže Andro Krstulović Opara.  "Uvjeren sam da od 35 vijećnika najveća većina voli ovaj grad. Svi koji vole ovaj grad siguran sam da neće propustiti priliku da donesu proračun kojeg nema zahvaljujući katastrofalnoj politici zadnja dva mandata. Onaj vijećnik koji nije u stanju oteti se svojoj stranačkoj stezi i donijeti proračun za ovu i iduću godinu, na tog vijećnika ne računam. Svi koji vole ovaj grad su dobrodošli", kazao je Opara. "Tko hoće promjene, dobrodošao je" Još nije počeo razgovore. To će učiniti nakon što se uvjerimo u njegovu nadmoćnu pobjedu. "Očekujem potporu svih vijećnika koji vole ovaj grad, onih kojima je naš program prihvatljiv. Ima stranaka i lista koje se podudaraju u brojnim točkama našeg programa. Vrlo je jasno vidjeti koje su političke snage predstavile program za promjenu. Onaj tko hoće promjenu u našem gradu, dobrodošao je u budućoj većini", kazao je Opara. Ništa, dakle, konkretno. Zasad. S kim bi HDZ u Splitu osim s Kerumom mogao računati zaista nije jasno. S MOST-om su se friško posvađali, Pametno vjerojatno ima i boljih opcija uoči izglednih novih parlamentarnih izbora. "Satrani" SDP sa svoja četiri vijećnika ionako ne može ponuditi previše, a sve i da može, koalicija s HDZ-om naprosto je nezamisliva. Nije čudo da Opara poziva vijećnike da se othrvaju stranačkoj stezi.