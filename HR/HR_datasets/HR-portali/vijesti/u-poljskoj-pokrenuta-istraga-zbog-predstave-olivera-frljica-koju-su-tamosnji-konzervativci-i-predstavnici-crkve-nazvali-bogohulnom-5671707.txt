Poljsko državno odvjetništvo u srijedu je pokrenulo istragu zbog kazališne predstave Olivera Frljića koju su Katolička crkva i konzervativne sredine u toj zemlji nazvale "bogohulnom", objavila je agencija France presse. "Otvorena je istraga na temelju dostupnih dijelova predstave 'Kletva', koja se od subote prikazuje u varšavskom kazalištu Teatr Powszechny", rekao je državni odvjetnik Lukasz Lapyzynski. Jedna glumica u predstavi simulira oralni seks s kipom u prirodnoj veličini sv. Ivana Pavla II. u bijeloj mantiji, a na kip se kasnije stavlja natpis "Zaštitnik pedofila". Hrvatski redatelj Frljić uzeo je za predložak tekst poljskog autora iz XIX. stoljeća Stanislawa Wyspianskog koji govori o složenim odnosima Poljaka sa svemoćnom Katoličkom crkvom. Državno odvjetništvo je otvorilo i drugu istragu o poticanju na zločin protiv predsjednika stranke na vlasti Pravo i pravda (PiS), Jaroslawa Kaczynskog, dodao je državni odvjetnik. U jednoj od završnih prizora jedna glumica spominje mogućnost skupljanja novca od gledatelja za plaćenog ubojicu koji bi smaknuo predsjednika PiS-a i zatim govori da joj je redatelj Oliver Frljić rekao da izbaci tu scenu jer predstavlja zločin kažnjiv zatvorskom kaznom. Brojni pojedinci namjeravaju podnijeti pojedinačne tužbe zbog javne povrede vjerskih osjećaja, dodao je državni odvjetnik. Predstava je odmah izazvala gnjev Katoličke crkve, koja tvrdi da sadrži bogohulna obilježja. Kazalište u priopćenju naglašava da "predstava daje riječ različitim ideološkim stajalištima i treba se razmatrati kao cjelovito umjetničko djelo, a ne kao skup nepovezanih odvojenih prizora".