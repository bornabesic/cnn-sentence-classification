Ne može se reći da se ne trude. Evo, već puna tri tjedna vladajuća koalicija HDZ-a i Mosta trudi se postići kvorum od 76 zastupnika u Saboru, kako bi mogli početi donositi odluke. Jučer je stvar trebala biti sređena jer su se angažirali Tim Orešković, Tomislav Karamarko i Božo Petrov, kao i zastupnici Milana Bandića, znajući da je u pitanje doveden Vladin kredibilitet. Unatoč punoj mobilizaciji u vladajućoj koaliciji, opet se, treći put uzastopno, pokazalo kako aktualna vlast nije sposobna sakupiti niti minimalnih 76 zastupnika. Kvorum je zakonom ili pravilima određen broj ljudi na nekome sastanku, potreban za pravovaljano odlučivanje, poznat i kao kvalificirana većina. U političkom životu, kvorum je pokazatelj da postoji većina koja može donositi odluke i zakone, u ovom slučaju, na području Republike Hrvatske. Ako to nije sposobna, znači da Hrvatska formalno ima vladu i vladajuću koaliciju, ali suštinski nema nijedno od toga. Može se zamjeriti opoziciji koja napušta sabornicu, međutim, odgovornost je isključivo na vlasti, koja to de facto nije ako ne može prikupiti onu najtanju većinu zastupnika. A HDZ i Most se nisu u stanju organizirati čak i kod odluka koje zajedno podržavaju, kao što je ukidanje Ureda bivšeg predsjednika Stipe Mesića. Pomalo je besmisleno objašnjenje koje je ponudio Josip Đakić, kako je kvorum pao jer je bolesno nekoliko zastupnika iz HDZ-a. Zvuči poput loše đačke ispričnice zašto razred nije napisao zadaću. A u ovom slučaju, ispada kako tri virozna zastupnika mogu izazvati paralizu zakonodavne vlasti u zemlji. Zapravo je nedostatak kvoruma posljednji čin u ratu koji mjesecima trese Oreškovićevu koaliciju. Od sukoba oko tajnih službi i policije, preko svađa o Hrvatskoj narodnoj banci, do optužbi tko pokušava uništiti Inu, razlike u vladajućoj koaliciji su takve, kao da se radi o zakletim neprijateljima, a ne ekipi koja još četiri godine namjerava zajedno voditi državu.“Ovo ide prema kraju”, komentirao je najnoviju situaciju u petak popodne visokorangirani član vladajuće koalicije, uz objašnjenje kako “kada se tri tjedna ne uspijeva sakupiti kvorumska većina, znači da je Vlada na izdisaju”. Čuda su rijetka, ali moguća pa tako i stabiliziranje unutar koalicije. Ali puno je izvjesniji raspad saveza Most-HDZ i novo preslagivanje unutar Sabora ili priprema novih izbora. Svako rješenje je bolje od ovoga što se dešava u Hrvatskoj.