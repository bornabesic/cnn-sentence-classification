Iako radi iza čvrsto zatvorenih vrata, a njegovi članovi i pismeno su se morali obvezati na šutnju, doznalo se da Povjerenstvo za izmjenu zakona o zaštiti životinja predlaže promjene koje životinjama ne donose ništa dobro. Nakon što je 2007. godine donesen Zakon o zaštiti životinja u kojem se zabranjuje uzgoj životinja radi krzna, ovu godinu mogli bismo upamtiti kao godinu u kojoj se zakonodavac narugao aktivistima za zaštitu prava životinja, građanima, ali ono što je najvažnije - životima nedužnih činčila. Prihvate li se ove izmjene, bit će to jedan veliki korak unatrag u zaštiti životinja. Jasno je to već iz podatka da ni godinu dana prije pune primjene odredbe Zakona koja zabranjuje uzgoj životinja za proizvodnju krzna, a koja je imala desetogodišnje prijelazno razdoblje, Povjerenstvo predlaže da se iz te zabrane izuzme - uzgoj činčila. Kao da se u Hrvatskoj išta drugo i uzgaja radi krzna. Kad je Zakon donesen, suglasne su bile i političke stranke, istog mišljenja bila je i Hrvatska gospodarska komora, a podršku zabrani uzgoja životinja radi krzna dali su tada i građani Hrvatske. Odlučeno prije Povjerenstva Tijekom proteklih godina uzgajivači činčila uglavnom su zatvarali svoja vrata, no nekolicina ih, riječ je o nekoliko desetaka uzgajivača, nije odustala. Tako su 2014. osnovali i udrugu uzgajivača činčila, a koliko su dobro lobirali govori i podatak da je bivši ministar poljoprivrede još prije osnivanja Povjerenstva na zastupničko pitanje iz Sabora, a postavio ga je HSS-ovac Branko Hrg, član sadašnje vladajuće koalicije, odgovorio kako je u sklopu izmjena Zakona o zaštiti životinja u planu upravo izuzimanje uzgoj činčila iz zabrane uzgoja životinja za proizvodnju krzna. Kako bi Povjerenstvo to i formalno odradilo, u njemu uz predstavnike Hrvatske gospodarske komore sjedi i glavni uzgajivač činčila. No, predstavnici Ministarstva poljoprivrede u Povjerenstvu to nije ništa čudno, kaže kako sve zainteresirane strane imaju pravo biti uključene. Istovremeno nisu pozvali, recimo, šumare koji uz pomoć konja izvlače drva iz šume. A i o tome se raspravlja, jer jedan od prijedloga Prijatelja životinja je zabrana korištenja konja za izvlačenje drva iz šuma. No, predstavnik uzgajivača činčila ne odlučuje samo o činčilama, već o svemu što je na dnevnom redu Povjerenstva. Kako je izjavio, ne vidi ni on tu ništa spornoga, zna on više od tih zaštitnika životinja. Pa tako zna da je upravo u Hrvatskoj idealna klima za uzgoj činčila, a da nema njih, uzgajivača, činčile bi ionako već odavno izumrle. Kao da im je baš u Hrvatskoj prirodno stanište. Tvrdi i da činčile od njega odlaze žive, a što se dalje s njima događa vjerojatno ga ne zanima. A ljepotica sa stranice na kojoj se reklamira zasigurno se zaogrnula i činčilama s njegove farme - http://wanger.hu/en/our-representatives. Ni za pse ništa bolje Iako je u najavama izmjena Zakona o zaštiti životinja bilo riječi i kako će se ukinuti rok za eutanaziju pasa u skloništima, ali i obaveznom kastracijom i sterilizacijom pokušati riješiti problem velikog broja napuštenih pasa, od toga po svemu sudeći neće biti ništa. Prema nekim prijedlozima i po pitanju pasa zakonodavac očito pogoduje nekim interesnim skupinama. Tako predlaže da posjednik koji ima više od 9 odraslih pasa mora zadovoljavati sve uvjete koje zadovoljava sklonište. I nije slučajno da je navedeno baš 'odraslih pasa'. Očito je da se iz ove obveze htjelo izdvojiti baš one za koje se zna da sigurno imaju štenad - uzgajivače. Moći će tako neki od njih, kao i do sada, kujice i štenad držati u bilo kakvim uvjetima. I dalje ih nitko neće kontrolirati. Ali će zato nastradati onaj tko u vlastitom domu ima više pasa, a želio bi, recimo, pružiti privremeni smještaj psima koji čekaju usmrćivanje u skloništima. Želi li Ministarstvo i na taj način legalizirati ubijanje u skloništima, jer pse se neće imati gdje smjestiti dok se ne udome. Istovremeno, Ministarstvo poljoprivrede još uvijek se ne bavi Pravilnikom o uvjetima koje trebaju zadovoljavati skloništa, a jednako tako nema ni pravilnika koji bi propisao uvjete za prodaju kućnih ljubimaca u pet-shopovima. Za to nema vremena. Iako je Povjerenstvo imenovano u vrijeme bivšeg ministra poljoprivrede, sadašnji ministar kaže kako ima puno povjerenje u ljude u Povjerenstvu i ne želi se miješati u njegov rad. Aktivisti za zaštitu prava životinja ne slažu se s njegovim povjerenjem, pokrenuli su i peticiju, a pripremaju i prosvjedna pisma Vladi, Saboru, Ministarstvu poljoprivrede. Očekuju da na njih netko i reagira, jer dosta im je odgovora 'to su napravili oni prije nas'. http://www.prijatelji-zivotinja.hr/index.hr.php?id=2906 U Nizozemskoj je Vrhovni sud presudio da je zabrana uzgoja kanadskih kuna, na koju su se žalili uzgajivači, od javnog interesa. Naime, njihovo je Ministarstvo poljoprivrede istraživanjem utvrdilo da samo 7 posto Nizozemaca podržava uzgoj zbog krzna. Tom odlukom Vrhovni sud odbacio je ekonomski interes proizvođača. Odluka je donesena krajem 2015., a farme na kojima se uzgajaju kune moraju se zatvoriti do 2024. godine. Samim time, proširenja farmi koja su provedena od 2014., kad je na žalbu uzgajivača ukinuta zabrana uzgoja krzna, do odluke Vrhovnog suda, kojom je potvrđena zabrana uzgoja, postala su ilegalna. I dok u zemlji koja je bila visoko na ljestvici svjetskih uzgajivača kuna za krzno Ministarstvo poljoprivrede štiti prava životinja i poštuje volju građana, kod nas upravo iz Ministarstva dolazi prijedlog izuzeća činčila od zabrane uzgoja. I to zbog skupine uzgajivača koja je u prijelaznom razdoblju, u kojem je trebala zatvarati farme, širila svoju proizvodnju. 