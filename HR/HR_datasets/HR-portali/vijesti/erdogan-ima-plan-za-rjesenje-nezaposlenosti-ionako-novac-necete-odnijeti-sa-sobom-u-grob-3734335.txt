Neka svaka tvrtka zaposli jednog nezaposlenog: to je „jednostavno“ rješenje za nezaposlenost koje predlaže turski predsjednik Recep Tayyip Erdogan, čije sve veće uplitanje u gospodarstvo zabrinjava turske poslovne krugove, prenosi France Presse. Prozivajući glavnu organizaciju turskih poslodavaca, Savez trgovačkih komora i robnih burzi Turske (TOBB), Erdogan je kazao: „TOBB danas ima gotovo milijun i pol članova. Čujte, ako svaki član sada zaposli jednu osobu, što to znači? To znači posao za 1,5 milijuna nezaposlenih.“ „ Nažalost, nećemo novac odnijeti sa sobom u grob. Ostat će ovdje. Kad je tako, dajmo posao onima koji ga nemaju“, rekao je turski predsjednik u nedjelju na konferenciji o zdravlju i sigurnosti na radu u Istanbulu. „Što tvrtka može izgubiti, recite mi? Hoće li propasti jer je zaposlila jednu osobu? Ne. Baš naprotiv, imat će od toga koristi. To je tako jednostavno“, zaključio je, popraćen odmjerenim pljeskom nazočnih direktora turskih tvrtki. Redovito optuživan za populizam, turski predsjednik izaziva zabrinutost u turskim poslovnim krugovima svojim sve većim uplitanjem u gospodarska pitanja, primjerice opetovanim pozivima turskoj središnjoj banci da smanji kamate, riskirajući pritom rast inflacije. Nakon gospodarski povoljnog desetljeća, tursko gospodarstvo od 2012. sporije raste. Prosječna stopa rasta iznosila je 3,93 posto od 1999. do 2015. godine. U prvom kvartalu 2010. rast je bio rekordnih 12,6 posto, a u prvom kvartalu 2009. rekordno niskih -14,7 posto. U zadnjem kvartalu 2015. tursko je gospodarstvo poraslo 5,7 posto u odnosu na godinu dana prije, što je najviša stopa rasta od trećeg kvartala 2011. godine. Rast je za cijelu 2015. iznosio 4 posto, prema tri posto 2014. godine. Inflacija je u travnju ove godine iznosila 6,6 posto, javni deficit iznosi 1,2 posto, a nezaposleno je u siječnju bilo 11,1 posto radne snage, prema podacima Turskog instituta za statistiku. Turska je i meta niza terorističkih napada povezanih sa sukobom s Kurdima i Islamskom državom, što je izazvalo krizu u važnom turističkom sektoru.