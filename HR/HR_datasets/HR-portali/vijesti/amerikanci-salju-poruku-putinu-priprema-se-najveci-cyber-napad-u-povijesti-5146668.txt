Obamina administracija priprema cyber akciju bez presedana usmjerenu prema Rusiji, javlja NBC, a sve kao odmazdu zbog ruskog uplitanja u američke izbore.   Bivši i sadašnji dužnosnici tajnih službi tvrde kako je CIA dobila 'zeleno' svijetlo za tajnu operaciju kojom namjerava poniziti Kremlj.   Iako još uvijek nema previše informacija, CIA je navodno već odobrila odabir meta za operaciju, a navodno su već prikupljeni i neki kompromitirajući dokumenti po Putina.   Američki potpredsjednik Joe Biden rekao je za NBC kako ovime 'šalju Putinu poruku', a na pitanje novinara hoće li američki narod znati da je poruka poslana, Biden je kratko poručio 'Nadajmo se da ne'.   Umirovljeni admiral James Stavridis smatra kako SAD mora 'udariti' na rusku cenzuru interneta i otkriti sumnjive financijske poslove Putina i njegovih suradnika.   'Poznato je kako su ruski oligarsi iznijeli velik novac iz države preko offshore računa. Bilo bi poprilično neugodno kada bi sve to otkrili', smatra Stavridis.   Kako bilo, Barack Obama je taj koji mora odobriti akciju protiv Rusije, a ne bi bilo prvi put da se od ovakve akcije na kraju i odustane.   Naime, dva bivša visokopozicionirana djelatnika CIA-e zadužena za Rusiju tvrde kako je u prošlosti Bijela kuća već nekoliko puta odobrila ovakve akcije, no na kraju bi se uvijek od svega odustalo.   'Ne znam zbog čega se odustajalo, imamo dosta podataka o Rusima, no to su bile političke odluke', kaže bivši djelatnik CIA-e. 'Po meni, prvi korak bio bi pokazati Rusima da dvoje mogu igrati tu igru, no i Rusi mogu nama napraviti puno štete'.   Ipak, čini se da bi ovog puta moglo biti više odlučnosti, a to najbolje potvrđuju riječi Mike Haydena, umirovljenog generala koji je jedno vrijeme bio i na čelu CIA-e.   'Vrijeme je da odgovorimo na ruske cyber napade. Ne učinimo li to, njih će u budućnosti biti sve više i više', smatra Hayden.