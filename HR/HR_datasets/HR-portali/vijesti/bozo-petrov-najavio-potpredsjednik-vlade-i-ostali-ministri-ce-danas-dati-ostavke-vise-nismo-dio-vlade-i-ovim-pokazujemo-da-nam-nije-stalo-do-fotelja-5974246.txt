Predsjednik Sabora Božo Petrov kazao je kako će danas 'potpredsjednik Vlade i ostali ministri dati ostavke'. - Mi više nismo dio Vlade i ovim potezom pokazujemo da nam nije stalo do fotelja nego Ustava. Pa kad se već premijer ne drži Ustava, demokratskih vrijednosti ni parlamentarne demokracije. Mi ovim potezom sprječavamo državnu krizu i pokazujemo odgovornost prema građanima - kazao je Petrov. - Predsjednik Vlade Plenković je srušio Vladu i kazao da ima većinu. Neka dokaže to inače će biti kriv za političku krizu u državi. - U trenutku kada potpisi dođu, uvrstit ću tu točku u dnevni red. Nećemo se igrati kao HDZ lani kad su htjeli izbjeći smjenu Karamarka. - HDZ može očekivati što hoće, ali neću dopustiti igre, mi ćemo se držati pravila i redoslijeda. Ako je došla točka s opozivom prva, mi ćemo se reda držati. Ako dođu potpisi s opozivom mene, idući dan će biti na dnevnom redu - kazao je Petrov. - Mi želimo raspraviti i pokazati tko je i zbog čega srušio ovu Vladu i na koji se način dogodila afera Agrokor - kazao je Petrov.