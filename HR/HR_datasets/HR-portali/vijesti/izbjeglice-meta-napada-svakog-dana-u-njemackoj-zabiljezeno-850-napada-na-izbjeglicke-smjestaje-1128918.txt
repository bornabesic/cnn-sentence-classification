Njemački Savezni ured za borbu protiv kriminala (BKA) ukazao je u srijedu na konstantno visoku razinu broja kaznenih djela uperenih protiv izbjeglica i njihovih smještaja. "U ovoj godini smo zabilježili 850 napada na izbjegličke smještaje, što je na razini prošle godine koja je, po broju napada na izbjegličke smještaje, rekordna", rekao je u razgovoru za javni servis RBB direktor BKA-a Holger Muench. Godine 2015. zabilježeno je oko 1.000 napada. Muench ove brojke smatra "enormnima". On je, uoči današnjeg početka redovite jesenske sigurnosne konferencije na razini Njemačke, upozorio i na opasnost koja dolazi od terorista "infiltriranih među izbjeglicama". Na dvodnevnoj konferenciji bi se trebalo raspravljati i o sigurnosti u Njemačkoj u okviru globalnih previranja. U središtu rasprave trebao bi biti i osjećaj sigurnosti kod građana, koji je nakon dolaska gotovo milijun izbjeglica u Njemačku i nereda na koelnskom kolodvoru u novogodišnjoj noći, kada je stotine stranaca pljačkalo i seksualno napastovalo prolaznice, osjetno ugrožen. >> Izbjeglice su bolje obrazovani od očekivanog, 50.000 ih pronašlo posao >> Njemačka policija izvršila pretrese džamija i više od 200 stanova i ureda