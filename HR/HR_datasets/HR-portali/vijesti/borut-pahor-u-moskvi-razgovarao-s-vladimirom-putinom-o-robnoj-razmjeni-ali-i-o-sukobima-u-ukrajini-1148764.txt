Slovenski predsjednik Borut Pahor danas je doputovao u Moskvu gdje je s ruskim kolegom razgovarao o robnoj razmjeni i jačanju gospodarske suradnje, a prema slovenskim medijima cilj je posjeta privoljeti Vladimira Putina da pomogne okončati sukob na istoku Ukrajine.   Putin je također izrazio spremnost za susret s američkim predsjednikom Donaldom Trumpom u Ljubljani, izvijestio je RT. - Ljubljana - i Slovenija općenito - je, naravno, odlično mjesto u kojem bi se mogao održati takav dijalog - rekao je Putin. Putin je prije sastanka izrazio žaljenje zbog zahladnjenja rusko-slovenskih gospodarskih odnosa zadnjih godina i uvjerenje da Pahorov posjet signalizira obrnut smjer. Susret s Putinom bit će usmjeren na robnu razmjenu, rekao je Pahor, ali i najavio da će spomenuti obnavljanje sukoba u Ukrajini. Prema slovenskim medijima Pahor, koji je u Moskvu stigao iz Berlina gdje je boravio neslužbeno, no ipak ga je, mimo protokola, primila njemačka kancelarka Angela Merkel, nada se s Putinom razgovarati o Ukrajini. Slovenski mediji tako tvrde da Pahor ima ambiciju, iako za to nema mandat Europske unije ili Njemačke,  pokušati posredovati kod Putina da pomogne okončati nedavno obnovljene borbene aktivnosti na istoku Ukrajine.  Prije razgovora s Putinom Pahor je izjavio da će govoriti o sigurnosnom stanju u Ukrajini i odnosu između Europske unije i Rusije, javila je Slovenska televizija iz Moskve. "Cilj mojega posjeta, politički govoreći, jest da pokušam sve što je u mojoj moći  da uvjerim predsjednika Putina da pokaže gestu dobre volje", kazao je Pahor za politico.eu prigodom boravka u Njemačkoj.  "U posjet idem kao prijatelj Moskve koju ću pozvati da pokaže mudrost i učini pravi potez u vezi s prekidom vatre u Ukrajini", citira Politico. U petak su predviđeni sastanci Pahora s ruskim premijerom Dmitrijem Medvedevim, a tri ministra u slovenskoj vladi, među njima i šef diplomacije Karl Erjavec, imaju sastanke s predstavnicima svojih resora. U slovenskom izaslanstvu su i gospodarstvenici koji se nadaju sklapanju i potpisivanju novih ugovora u Rusiji, napose u energetici, navode slovenski mediji. Rusija je deseti gospodarski partner i jedan od najjačih izvan EU-a, ali je zbog sankcija i pada vrijednosti ruskog rublja suradnja zadnjih nekoliko godina bila u padu. >> Rusija NATO-ove aktivnosti na Baltiku smatra prijetnjom 