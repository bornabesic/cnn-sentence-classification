SUBOTA, 14.1. Par dana uoči obljetnice oslobodilačke akcije HV-a Maslenica, koja je Hrvatsku spojila, snijeg je opet dijeli! Ovaj put nisu krivi pobunjeni Srbi, viša sila je u pitanju. Vjetar puše, snijeg pada, 50 000 kućanstava je ostalo bez struje, a u Zagrebu dugo u noć, u zimsku bijelu noć, čovjeka ni vuka nije. Umjesto njih, tu je 250 ralica granonačelnika Miće fontane, koji je obećao da snijega na cesti ne bu! Nije ga jeo, kako je jednom obećao, ali je zato u cik zore lopatom čistio na Pešćenici. Izbori su blizu, a energije ne nedostaje. Ni snijega. NEDJELJA, 15.1. Lijepo je kada se o poznatom događaju otkrije nešto što do tada nismo znali. Evo, recimo, međunarodno priznanje RH. Tako su mnogi, na čelu s premijerom Plenkovićem, slaveći njegovu 25. godišnjicu, ostali iznenađeni kada se predsjednica Kolinda Grabar-Kitarović zahvalila diplomatima s kojima je surađivala u vrijeme međunarodnog priznanja. Podatak da je u to vrijeme KGK još bila studentica i da je stažirala u Ministarstvu znanosti, otkriva nam da za početak bavljenja “tihom diplomacijom” nikada nije prerano. PONEDJELJAK, 16.1. U Saboru se obilježava 25. godišnjica priznanja Hrvatske. Predsjednik Europskog vijeća Donald Tusk prigodu je odlučio iskoristiti kako bi bivšem premijeru Tihomiru Oreškoviću održao lekciju iz materinjeg jezika i naglasio kako nije slučajno da hrvatska domoljubna pjesma “Još Hrvatska ni propala”, počinje isto kao i poljska himna, ista ona čiju su melodiju vlasti SFRJ “posudile” od Poljaka i na nju dodale tekst pjesme Hej slaveni. Te smo note davno zaboravili. UTORAK, 17.1. Miro Bulj otkrio smisao za humor! U Saboru predlaže donošenje Zakona o porijeklu imovine, kaže da se samo tako može vratiti INA u toplo krilo Majke Domovine. Nije valjda da sumnja u poštenje prvaka hrvatske privatizacije... U smrznutoj Dalmaciji drama! Stipe Božić nagovorio Vedrana Mlikotu na đitu do Himalaje. Ne znamo koliko je dobri Mliki imao iz zemljopisa, ali ako znate nekoga u Zagvozdu, recite mu da hitno javi Milikoti da je Himalaja barem 5 puta viša od Biokova! Doduše, naš dopisnik javlja da su babe u Zagvozdu već spremile povismena i korak pečenice “da dite ima za puta!” SRIJEDA, 18.1. Plenki konačno malo izgubio živce! Udarila mu boja u obraze na primjedbu zastupnika Živog zida u Saboru Branimira Bunjca, koji je izvolio reći kako Plenković nije hrvatski premijer, nego “briselski projekt”. Plenković je na to nježno skinuo bijele diplomatske rukavice, popravio frizuru, pa opleo po Bunjcu i “bunjcima” iz vrlo Živog zida. Naglasio je kako će mu “jedna od ključnih zadaća” biti politička borba protiv “demagogije i neznanja” političara poput Bunjca. Serijal “Živi zid u živoj borbi protiv establišmenta”, ovime je dobio novi zamah. ČETVRTAK, 19.1. Jučer je Povjerenstvo za odlučivanje o sukobu interesa pokrenulo postupak protiv potpredsjednice Vlade Martine Dalić o mogućem sukobu interesa u vezi otkupa dionica INA-e. To je izazvalo glasan jauk potpredsjednika Sabora Gordana Jandrokovića koji je poručio kako se time “onemogućuje ljude da se bave svojim poslom.” U pravu je! Tako se, naprimjer i Tomislav Karamarko, prema kojem je Jandroković gajio nježne osjećaje, također “bavio svojim poslom”, dok se nije umiješalo zločesto povjerenstvo. Danas se javio GONG poručivši da političari moraju imati na umu “odgovornost javno izrečene misli.” Pa gdje bi nas to dovelo! PETAK, 20.1. Slovenski zet Donald konačno prisegnuo, Melanijina Sevnica u deliriju. A dok SAD slavi “praznik demokracije” sa suzavcem suprotivim anti-Donald prosvjednicima, nad Hrvatsku se spustio mrak totalitarizma! Barem prema tvrdnjama saborskog zastupnika Pernara, koji je, nakon što je u Sabornici pojeo jabuku, iz klupe posvađao s predsjednikom Sabora. Nakon puno vike nizašto, saborska je straža iznijela Pernara i kolegu mu Sinčića, kojeg je Reiner upozoravao da se za saborskom govornicom drži teme. Nije uspio. Sada je Pernar ponovo postao tema... 