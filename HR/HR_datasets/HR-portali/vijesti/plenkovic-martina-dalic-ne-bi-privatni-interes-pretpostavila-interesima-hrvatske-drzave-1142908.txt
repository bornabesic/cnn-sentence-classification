Premijer Andrej Plenković izjavio je da potpredsjednica Vlade i ministrice gospodarstva, poduzetništva i obrta Martina Dalić uživa njegovo puno povjerenje jer je siguran da ona "nikada, ali baš nikada nikakav privatni interes ne bi pretpostavila interesima hrvatske države". Potencijalni sukob interesa M. Dalić isključivo potencijalni Povjerenstvo za odlučivanje o sukobu interesa odlučilo je pokrenuti postupak za utvrđivanje potencijalnog sukoba interesa Martine Dalić u vezi mogućeg otkupa dionica Ine od MOL-a, iako je većinom glasova zaključilo da do sada u obnašanju dužnosti nije privatan interes bračnog druga, člana uprave Ine Nike Dalića, stavila iznad javnog, niti da je javnu dužnost koristila za ostvarenje privatnog interesa. "U uredu ću detaljno proučiti informaciju o sjednici povjerenstva. Smatram i dalje da nema sukoba interesa, pouzdano znam, jer s Martinom Dalić surađujem na dnevnoj bazi, da je njezin potencijalni sukob interesa isključivo potencijalni. Ona je potpredsjednica Vlade, ministrica gospodarstva, jedna od najiskusnijih osoba u Vladi koja je radila na odgovornim poslovima u prošlosti i ima moje puno povjerenje", rekao je Plenković novinarima u Saboru. "Znam o čemu smo razgovarali, na koji način komuniciramo, siguran sam da nikada, ali baš nikada nikakav privatni interes ne bi pretpostavila interesima hrvatske države i onome za što i u Saboru postoji konsenzus, a to je da se Ina vrati u hrvatske ruke. Model koji smo izložili po mojem je sudu financijski najrealniji, ne generira novi javni dug i ostvaruje naš strateški interes da država upravlja s Inom i HEP-om", kazao je Plenković nakon Aktualnog prijepodneva. Dalić: svoj posao obavljam transparentno Sama Dalić izjavila je novinarima rekla kako je svoj posao proteklih mjeseci obavljala u skladu s ovlastima potpredsjednika Vlade i prema Zakonu o Vladi. "Obavljam ga transparentno, odgovorno, u skladu sa svim svojim najboljim kapacitetima i tako ću nastaviti i ubuduće", poručila je. Upitan hoće li novac od prodaje HEP-a biti dovoljan za kupnju MOL-ovih dionica Plenković je uzvratio kako ne namjerava na neodgovoran način spekulirati o cijeni niti o procjeni vrijednosti obje kompanije jer se to radi na drugi način, sa stručnim savjetnicima koji imaju dovoljno iskustva i analitičkih sposobnosti. "Nije dobro da opozicija ima a priori nepovjerenje prema Vladi i ideji koja je, prema mojem sudu, kvalitetna i dobra. Pogotovo ne današnja opozicija, koja je prije dvije godine dok je bila Vlada zajedno s Morgan Stanley, Zberbankom, Unicreditom i Zabom pripremala upravo IPO HEP-a. Malo etike, malo pristojnosti, malo morala, malo introspekcije bilo bi korisno kad se tako snažno zagovara referendum o temi koju je prije dvije godine Vlada lijeve opcije praktično htjela provesti. Prema tome, tko god ima soluciju da ostvari cilj, ja bih to htio čuti i otvoren sam za sugestije", poručio je. Podrška Barišiću Na pitanje o ministru znanosti i obrazovanja Pavi Barišiću i mogućem raspuštanju Odbora za etiku uzvratio je kako neće ulaziti u ingerencije Sabora, koji odlučuje o takvim tijelima. Znam kolegu Barišića, znam kako ispunjava svoje zadaće kao ministar, u potpunosti sam svjestan koliko je važno ono čime se bavi za hrvatsku budućnost, našu djecu, rekao je. "Proučio sam članak o kojem je riječ, pažljivo pročitao sve fusnote i niti iz jednog elementa nisam mogao niti naslutiti da je njegova intencija bila da uzme nečije ideje kao svoje. Kad to čitate jasno vam je da nešto nedostaje, pogotovo što u svim drugim fusnotama u članku postoje izvori. Činjenica da je ministar praktično isti članak objavio nakon toga i u španjolskom časopisu s referencom na autora o kojem je riječ dovoljno govori da nije imao namjeru uzeti tuđe misli", pojašnjavao je Plenković i ponovio da stoji i stajat će iza ministra Barišića. Želim da Vlada rješava probleme sa Srbijom Novinare je zanimalo i njegovo sudjelovanje na Svjetskom ekonomskom forumu u Davos i mogući susret sa srbijanskim premijerom Aleksandrom Vučićem. "Bit ću s Vučićem na jednom panelu i sigurno ćemo imati prilike razgovarati. Želim da ova Vlada rješava probleme, a odnosi sa Srbijom važni su za Hrvatsku. Postoji niz tema iz vremena Miloševićeve velikosrpske agresije koje se odnose na pitanje nestalih, granice, kulturnih dobara, regionalne jurisdikcije njihova zakona", kazao je. Na dnevnom redu su i teme gospodarske suradnje i interesa hrvatskih kompanija na tržištu Srbije i srpskih kompanija u Hrvatskoj. "Dakle, 2017. je vrijeme da na zreo način adresiramo sve te teme i želim da ova Vlada bude 'problem solving' Vlada", poručio je Plenković. >> Pokreće se postupak o utvrđivanju sukoba interesa u slučajevima Martine Dalić i Zorana Milanovića 