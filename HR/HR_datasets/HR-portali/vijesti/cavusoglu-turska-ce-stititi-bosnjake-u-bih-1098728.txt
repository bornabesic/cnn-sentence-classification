Turski ministar vanjskih poslova Mevlut Cavusoglu izjavio je kako je njegova zemlja odlučna zaštiti Bošnjake u Bosni i Hercegovini i kako neće dopustiti da se nad njima ponovo provedu zločini poput genocida u Srebrenici iz 1995. godine. objavio je u utorak sarajevski "Dnevni avaz". "Naglašavam da Turska nikada više neće ostaviti svoju bošnjačku braću i sestre", izjavio je za ovaj list Cavusoglu koji je u ponedjeljak bio u Srebrenici na obilježavanju 21. obljetnice genocida. Šef turske diplomacije je kazao kako je danas svima jasno da se taj strašni zločin mogao spriječiti i to je najvažnija lekcija koju bi svi morali izvući. "Ujedinjeni narodi bili su tu, Europa i cijeli svijet bili su tu, možemo slobodno reći da se zločin dogodio pod pokroviteljstvom svih promatrača. To treba biti najveća pouka svima koji imaju bilo kakve dvojbe o naravi i razmjeru ovog zločina", kazao je Cavusoglu. Istaknuo je kako su Bošnjaci bili žrtve samo zbog toga što su muslimani te je poručio kako odgovorni moraju biti kažnjeni a Bošnjacima zajedno sa Srbima, Hrvatima i ostalima ostaje graditi i razvijati zemlju u kojoj žive. Cavusoglu je kazao kako nakon svega ipak vjeruje u suživot u BiH no dodao je kako je odgovornost političara u toj zemlji raditi na jačanju njezina gospodarstva i smanjenju nezaposlenosti kako bi za nju bilo budućnosti. >> Protivnici beogradskog skupa za žrtve Srebrenice donijeli fotografiju Slobodana Miloševića 