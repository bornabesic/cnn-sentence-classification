U finalu kampanje za lokalne izbore jučer je potpuno iznenadio, pa i politički šokirao Davor Ivo Stier, politički tajnik HDZ-a te ministar vanjskih poslova i potpredsjednik Vlade. Zadao je priličan udarac šefu HDZ-a Andreju Plenkoviću jer je tri tjedna šutnje u jeku političke krize vlasti jučer prekinuo konstatiravši kako se u preslaganje većine uopće nije trebalo ići. Krenimo redom. Na sjednici Predsjedništva HDZ-a, održanoj nekoliko sati nakon što je premijer Plenković razriješio ministre iz kvote Mosta, politički tajnik stranke Davor Ivo Stier imao je drukčiji stav od Plenkovića i smatrao je da su novi izbori najpoštenije rješenje. Otkrio je to sam Stier jučer u Bruxellesu, komentirajući prvi put, na upit Večernjeg lista, raspad koalicije HDZ-a i Mosta i krizu vlasti. – Gradio sam tu koaliciju HDZ-a i Mosta i meni je doista žao da nije uspjela. Mi smo istoga dana imali raspravu na Predsjedništvu HDZ-a i, naravno, kao u svakoj demokratskoj stranci, postoji pluralnost različitih viđenja. Ja sam iznio svoje viđenje. Smatram da bi u takvoj situaciji najpoštenije bilo ići na nove izbore – kaže Stier i dodaje: – Međutim, naravno da se moraju uzeti u obzir i ona razmatranja koja su naglašavala kako je Hrvatska već 2015. i 2016. imala parlamentarne izbore. I u tom segmentu se napravio jedan zaključak koji je, rekao bih, kompromisan, da se pokuša vidjeti prvo što se tiče te nove većine u Saboru, a onda i drugi element, spremnost HDZ-a da se ide i na parlamentarne izbore. Na opasku da to znači da je on kao politički tajnik HDZ-a imao drukčiji stav od šefa stranke Plenkovića, koji uporno pokušava presložiti, tj. “rekonfigurirati” parlamentarnu većinu, Stier je odgovorio da može samo ponoviti ono što je rekao. U najužem krugu Andreja Plenkovića jučer nije bilo reakcije na Stierovu izjavu, ali su nam pojedini visokopozicionirani članovi HDZ-a, koji su bili na Predsjendištvu stranke na koje se Stier poziva, jasno rekli da Stier tada nije govorio ono što sada tvrdi da je tada rekao. – To što je Stier rekao njegova je naknadna pamet – rekao nam je izvor iz vrha HDZ-a. Kada smo pisali o tom Predsjedništvu, nijedan izvor nije nam prenio da je Stier kao najbolju opciju zagovarao da se odmah ide na nove izbore. Štoviše, tada su nam izvori prenijeli da je tumačio zašto se ova situacija razlikuje od one prije godinu dana kada je Karamarko išao u rušenje vlastite Vlade. Ostali sugovornici iz HDZ-a jučer su komentirali da je posve očito kako je Stier već neko vrijeme distanciran od Plenkovićeva najužeg kruga, a on i ne sudjeluje u preslaganju nove većine. – Stier očito vidi da je nemoguće presložiti većinu pa je zato to rekao – rekao je naš sugovornik.      