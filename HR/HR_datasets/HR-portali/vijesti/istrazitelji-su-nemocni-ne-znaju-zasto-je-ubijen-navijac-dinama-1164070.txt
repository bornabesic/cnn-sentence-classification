– Tko nam je uzeo našeg Antu, tko nam ga je uzeo – još su se na Uskrsnu večer pitali braća i najbliži prijatelji Ante Škembera (29) iz Velike Gorice kojeg je u nedjelju između 17 i 18 sati netko ubo nožem i ostavio ga da iskrvari u travnatom kanalu na zagrebačkoj Sloboštini. Odgovor na to pitanje nisu dočekali niti dva dana nakon ubojstva, jer za to ubojstvo, barem su tako tvrdili u zagrebačkoj policiji, osumnjičenika nisu imali ni u utorak. Iako je jedan od braće ubijenog 29-godišnjaka na Uskrsni ponedjeljak kazao kako “misli da zna tko ga je ubio” u utorak je odlučio “okrenuti ploču”. Još nitko nije priveden – Molim vas da se okrenete i odete, pustite nas da se nosimo s našom boli jer nam nije lagano, a osim toga nije istina da znamo tko je ubojica -–kazao nam je jučer brat Ante Škembera koji nas je zajedno s još nekoliko prijatelja, baš kao i dan prije, dočekao pred njihovom obiteljskom kućom. Okolnosti pod kojima je Ante Škember ubijen, kao i motiv zbog kojeg je ubojstvo počinjeno i dalje su nepoznanica. Ono što je poznato jest da je iskrvario od velike rane koje mu je netko zadao nožem, a koja se protezala od slezene duž gotovo cijelog trbuha. – Policajci su me pitali jesam li čula neku galamu i tučnjavu na Uskrs oko 17 sati, raspitivali su se i jesam li vidjela nekog dečka kako se drži za trbuh i prolazi ulicom, ali nisam im bila od prevelike pomoći jer nisam ništa vidjela – kazala je jedna od stanarki Sloboštine koja živi desetak metara od kanala u kojem je Škember pronađen. Kod nje su se, baš kao i kod drugih stanovnika tog zagrebačkog kvarta koji žive u blizini mjesta gdje je pronađeno tijelo policajci raspitivali o tome jesu li čuli tučnjavu. Kako se sve odigralo na Uskrs pa je većina ljudi bila na putu, a oni koji nisu zbog kiše ostali u kućama i stanovima, policija od susjeda nije doznala ništa što bi im previše moglo koristiti u istrazi. Doteturao do stanice? Da je do neke tučnjave došlo kod mjesta gdje je Škember pronađen, a da ju doista nitko nije vidio, malo je vjerojatno, s obzirom na to da se kanal pored kojeg su u utorak gorjeli deseci lampaša nalazi na prilično prometnoj Aveniji Većeslava Holjevca. Stoga istražitelji ne odbacuju ni mogućnost da se sukob dogodio negdje drugdje, pa da je Škember naknadno uspio doteturati do autobusne stanice uz koju se nalazi kanal, a gdje je zatim zbog gubitka krvi pao u nesvijest i ostao ležati sve dok ga nije ugledala prolaznica.   >>'Mislimo da znamo tko ga je ubio, zna i policija, pa neka ga nađu i privedu' >>Muškarac nađen mrtav u stanu nakon četiri dana