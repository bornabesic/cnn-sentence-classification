Euforija u stožeru splitskog HDZ-a. Andro Krstulović Opara, novi gradonačelnik Splita dočekan je uz ovacije i uz pjesmu "Večeras je naša fešta" pjevalo se i pljeskalo, a Krstulović Opara probijao se kroz svoje stranačke kolege i simpatizere jer su mu baš svi htjeli osobno čestitati i stisnuti ruku.  - Pobijedio je Split pristojnosti i naših vrijednosti koje čuvamo promičemo i za njih se borimo. Te vrijednosti ćemo podijeliti sa svim Splićanima, i s onima koji nam nisu dali glas, kao i s onima koji su danas ostali doma. Mi smo stranka koja okuplja, koja uključuje. Uvjeren sam da će vrijednosti koje ćemo promicati biti najbolji temelj za čestiti, pošteni Split. Svima zahvaljujem, večeras slavimo, a sutra počinjemo raditi. Nema trijumfalizma, počinjemo graditi Split za sve! - poručio je Andro Krstulović Opara kada je nakon šetnje splitskom rivom u 22 sata došao u svoj stožer. - Promjena je večeras došla u Split - poručio je Opara. - Moj mandat obilježit će naša želja da Split bude grad za sve - dodao je, poručujući da će štititi interese svih građana, ne samo svojih birača. - Puno puta smo padali ali smo se i dizali, dizali smo se samo zato što smo znali da je cilj koji želimo postići praveden - rekao je Opara. - Dragi moj Splite, ovo je vrijeme za vraćanje naših ljudi kući, za vraćanje mnogih ljudi na posao, vrijeme da bismo stvorili prilike za našu djecu, da izaberu grad za ugodan, pristojan i kvalitetan život - poručio je. Odgovarajući na pitanja novinara, rekao je da će učiniti sve da sve svoje veze, kontakte i znanja iskoristi za boljitak Splita. - Dokinut ćemo priču da političar koji prijeđe Sv. Roka zaboravi svoj grad - rekao je Opara. HDZ je u Splitu imao dvostruko slavlje jer su osvojili i mjesto župana splitsko-dalmatinskog. Blaženko Boban pobijedio je Mostovog Miru Bulja. - Kao župan usredotočit ću se na realizaciju prve najvažnije točke mojeg programa a to je zadržavanje mladih i demografska obnova Splitsko-dalmatinske županije te će infrastrukturni projekti, razvoj gospodarskih i socijalnih projekata biti u službi mladih - rekao je Boban. Boban je podsjetio kako je za vrijeme mandata gradonačelnika Solina pretvorio taj grad u najmlađi grad po populaciji u Hrvatskoj te da će to isto učiniti i sa županijom Splitsko-dalmatinskom. - Građani su prepoznali moj angažman kao gradonačelnika Solina i kao saborskog zastupnika i vidjeli da se zauzimam za vrijednosti koje su za boljitak Splitsko-dalmatinske županije - rekao je Boban. Najavio kako će prvi njegov potez, nakon što preuzme dužnost župana, biti sazivanje koordinacije svih 55 gradonačelnika i načelnika općine s područja te županije kako bi razmotrili buduće aktivnosti. Na pitanje kako komentira izjavu protukandidata Mire Bulja, koji je za njega rekao da je zamjenski kandidat za župana nakon što je odustao prvobitni HDZ-ov kandidat Zlatko Ževrnja, Boban je kazao: - Ima jedna slavonska pjesma 'Što to ima u ljudima tužno da ulaze u tuđe živote' i to je moj komentar na Buljove izjave. Ja se u kampanji nisam bavio protukandidatima nego sam se usredotočio na predstavljanje mojeg programa. Sve o lokalnim izborima čitajte OVDJE