Tomislav Saucha vratio se u Sabor! Ovaj put ne kao zastupnik SDP-a, već kao nezavisni. Ovo je bilo prvo pojavljivanje bivšeg predstojnika Ureda predsjednika Vlade nakon izbijanja afere 'Dnevnice' i boravka u Remetincu.- Vratio sam se u Sabor jer moram raditi i od nečega živjeti - rekao je Saucha okupljenim novinarima, a o samom slučaju nije htio previše pričati.- Jako dobro znate da ne mogu ništa govoriti o istrazi. Htio bih se u ovom trenutku zahvaliti i svima vama, predstavnicima medija koji ste po mom mišljenju zaista vrlo korektno pratili ovaj cijeli slučaj i na kraju krajeva vi ste ti koji ste cijelu ovu priču i razotkrili. Meni je drago da jeste. Žao mi je da se to nije ranije saznalo. Nemam više što komentirati, danas sam došao u Sabor raditi. Ne bih htio komentirati slučaj, samo ću reći da od jutra do mraka radim na svom predmetu. Moj stav je poznat. Nisam kriv i glavni cilj mi je da se sazna tko je kriv za aferu 'Dnevnice'. Upitan je li zadovoljan s podrškom koju je dobio iz stranke, kratko je rekao: - Ja sam poslao jedno pismo vodstvu stranke, unutra sam rekao sve. To je stranka u kojoj sam proveo preko 17 godina, dakle gotovo pola moga života. Da parafraziram kolegu Grbina, ne mogu ignorirati činjenicu da me se sumnjiči za jedno teško kazneno djelo za koje ja znam da nisam kriv, to ću morati i dokazati. No, nisam htio da bilo tko drugi nosi teret za ono što se događa meni osobno. 'Ovih tjedan dana intenzivno se bavim radom na svojem predmetu, od jutra do mraka i vrlo malo komuniciram s bilo kim drugim osim s ljudima iz svog odvjetničkog tima. Bit će vremena, tu sam, ne skrivam se, ne bježim, neke stvari vam ne mogu komentirati, neke mogu', rekao je Saucha. Boravak u Remetincu, kaže Saucha, nije ga slomio.- Nije bilo loše unutra. Već sam i zaboravio da sam bio tamo. Slomio se nisam i neću. Također, neću se skrivati, došao sam na posao. Ponovio je još jednom da vjeruje u pravni sustav i da će dokazati svoju nevinost: - Izlizana je fraza, ali ja imam povjerenje u institucije. Meni je sad u interesu da se sazna tko je to napravio. Ja nisam, dakle netko je to morao napraviti. Meni je u interesu da se to sazna. Još je jednom na koncu istaknuo da se na posao morao vratiti: - Ja živim od svoje plaće. Možete pogledati moje imovinske kartice, sve što imam je javni podatak. Dakle, ja živim od svoje plaće i nažalost u ovom trenutku moram financirati svoju obranu