Vozač (59) traktora završio je u KBC Zagreb s teškim ozljedama nakon što je u ponedjeljak oko 17.30 sati stradao u teškoj prometnoj nesreći u Starom Čiču. Na snimci videonadzora koju nam je poslao čitatelj vidi se kako 59-godišnjak vozi neregistrirani traktor IMT 533 Habdelićevom ulicom. Kod raskrižja s Ulicom Seljine brigade, koja je označena kao cesta s prednošću prolaska, staje i propušta traktor, a potom polako ulazi u raskrižje. Traktorist je zatim nastavio ravno u namjeri da uđe u dvorište Habdelićeve ulice broj 2. U tom trenutku, Ulicom Seljine brigade doletio je 35-godišnjak u Renault Cliju zagrebačkih registracija i snažno udario u stražnji kraj traktora. Od siline udarca, vozač je odletio na zemlju gdje je ostao nepomično ležati. Vozilom Hitne pomoći prevezli su ga u bolnicu. Kako doznajemo, vozač Clija nije bio pod utjecajem alkohola i dobit će kaznenu prijavu jer je skrivio prometnu nesreću.