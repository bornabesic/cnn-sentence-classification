- Odluka Ustavnog suda kojom se oglušio na moj prigovor zbog retroaktivnog primjenjivanja zakona u vezi s mojim korištenjem Ureda bivšeg Predsjednika, nije nikakvo iznenađenje. Ona pokazuje – na žalost – koliko je Republika Hrvatska još uvijek udaljena od toga da bude pravna država. Shvatit će to kako građani Republike Hrvatske, tako i međunarodna zajednica - reakcija je bivšeg predsjednika Stjepana Mesića na odluku Ustavnog suda kojom je odbijen njegov zahtjev za ocjenu ustavnosti zakona kojim se ukinuo ured bivšeg šefa države. Prema Mesićevu stavu, takva ustavnosudska odluka je "nedvojbeno pobjeda ne samo aktualne vlasti, odnosno vodeće stranke vladajuće koalicije, nego i svih onih koji uporno razgrađuju onu politiku koju je, na dobrobit države i svih njezinih građana, ali imajući na umu i potrebu normalizacije i stabilizacije cijele regije, Mesić vodio puno jedno desetljeće". Mesić tvrdi da je to pobjeda zagovornika i protagonista povijesnoga revizionizma, revitaliziranja fašizma i njegovih idejnih zasada, propovjednika mržnje i netolerancije, odnosno svih onih koji sve agresivnije trasiraju put koji Hrvatsku vodi u prošlost, i to u najtamnije razdoblje. - Mada mi je oduzimanjem prava na korištenje Ureda bivšeg Predsjednika u znatnoj mjeri otežana aktivnost na javnoj sceni, želim naglasiti kako i dalje ostajem na raspolaganju svima u Hrvatskoj koji se bore za istinsku demokratizaciju, a protiv sve prisutnije fašizacije. Bit ću, dakle, i dalje prisutan na hrvatskoj, ali i na međunarodnoj sceni u onoj mjeri u kojoj se to bude od mene očekivalo. A onima koji stoje iza odluke Ustavnog suda i prethodne odluke Vlade RH sa zadovoljstvom prepuštam zgradu u Grškovićevoj ulici. Oni su o sebi time sve rekli. Nema potrebe da ja bilo što dodajem. - zaključio je bivši predsjednik Mesić.