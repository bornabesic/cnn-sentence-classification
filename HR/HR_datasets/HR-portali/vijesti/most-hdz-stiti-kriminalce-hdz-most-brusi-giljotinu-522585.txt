Andrej Plenković i HDZ smatraju da Božo Petrov više nema legitimitet za vođenje Sabora i tražit će da se u srijedu prvo glasa o povjerenju Petrovu. Nije jasno što će učiniti ako ih Petrov ne posluša, jer on kao predsjednik Sabora, kojemu nije izglasano nepovjerenje, predlaže dnevni red. Petrov želi glasanje o Mariću. U HDZ-u su zaprepašteni optužbama koje su mostovci izrekli u Splitu. ‘Božo Petrov i njegovi jakobinci bruse giljotine, tvrde da će otezati 30 dana jer ne žele predati vlast kriminalcima. Pa možete zamisliti što bi oni radili da imaju vlast? Oni bi sami određivali tko je kriv, a tko nevin, privodili bi i kažnjavali.’ Ako Plenković nema 76 glasova, onda izbori trebaju biti što prije, rekao je Petrov, koji nema ništa protiv suradnje sa SDP-om, ako će biti pošteni. Više puta ponovio je da Plenković štiti kriminal i kriminalce, Agrokor i Todorića. 