ZAGREB - Prvi potpredsjednik Vlade Tomislav Karamarko izjavio je u subotu kako "jedva čeka" da Povjerenstvo za odlučivanje o sukobu interesa obavi svoj posao i kako apsolutno ima pravo na svoj stav o Ini i MOL-u i svim procesima u vezi s tim. "Jedva čekam da Povjerenstvo za odlučivanje o sukobu interesa obavi svoj posao i apsolutno imam pravo na svoj stav o Ini i MOL-u i svim procesima oko toga. To je sve što imam za reći na tu temu i čekam da Povjerenstvo obavi svoj posao", izjavio je Karamarko za HTV. Nakon reakcija na povezanost tvrtke njegove supruge s MOL-ovim konzultantom Josipom Petrovićem, Karamarko se izuzeo iz procesa donošenja odluka vezanim uz Inu i zatražio očitovanje Povjerenstva za odlučivanje osukobu interesa u tom slučaju. "Dosad sam se zalagao za povlačenje iz arbitražnih postupaka i to obostrano, i Republike Hrvatske, ali i mađarske strane. Na taj sam način htio prekinuti promašenu politiku prošle neuspješne Vlade i još neuspješnijeg premijera", napisao je Karamarko 12. svibnja na svome facebook profilu, kada je objavio da se izuzima iz procesa koji podrazumijevaju donošenje odluka o Ini. Upozorio je kako u slučaju nepovoljnog ishoda arbitražnih postupaka Hrvatskoj prijeti šteta koja se broji u milijardama kuna.