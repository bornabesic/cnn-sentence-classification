Iranski predsjednik Hassan Rouhani danas je svečano pustio u pogon pet faza plinskog polja Južni Fars u Perzijskom zaljevu, u koja je u zadnjih 12 godina uloženo 20 milijarda američkih dolara, objavili su iranski mediji. Puštanjem u pogon faza 17, 18, 19, 20 i 21 Iran će povećati proizvodnju i dostići Katar, ističu iranski dužnosnici. Južni Fars, u vlasništvu Irana i Katara, najveće je nalazište plina na svijetu. - Naša proizvodnja je dosegla 575 milijuna prostornih metara plina na dan, rekao je Rouhani. Ukupna iranska proizvodnja plina iznosi 885 milijuna prostornih metara plina na dan, po službenim podacima. - Pod punim sankcijama, uz pomoć iranskih inženjera i radnika, uspjeli smo zadnjih godina razviti 11 faza Južnog Farsa, koji ih ima ukupno 21, rekao je iranski ministar za naftu Bijan Namadar Zanganeh. Iran posjeduje druge najveće rezerve plina na svijetu nakon Rusije i četvrte svjetske rezerve nafte. Francuska tvrtka Total potpisala je u studenom predugovor o razvoju faze 11 plinskog polja u vrijednosti od 4,8 milijarda dolara, ali još čeka "konačnu odluku" SAD-a o Iranu kako bi konkretizirala svoje projekte u toj zemlji. Od dolaska Donalda Trumpa na vlast očekuje se promjena američke politike prema Iranu. SAD mu je već nametnuo nove sankcije zbog njegova balističkog programa i kršenja ljudskih prava. No, međunarodni sporazum o iranskom nuklearnom programu sklopljen u srpnju 2015. omogućio je da se u siječnju 2016. ukine dio međunarodnih sankcija Teheranu. Iran je uspio povećati proizvodnju nafte na 3,9 milijuna barela na dan s prethodnih 2,6 milijuna barela i više nego udvostručiti izvoz nafte. Teheran nastoji privući i velike međunarodne kompanije za razvoj svojeg energetskog sektora. Početkom siječnja Teheran je izabrao 29 europskih i azijskih kompanija da sudjeluju na natječajima za razvoj njegovih naftnih i plinskih polja. >> Iran želi LNG, Petrokemiju, škverove... Predsjednica im dovodi 70 poslovnih ljudi >> Ne odustaju: Iran ponovno planira poslati majmuna u svemir