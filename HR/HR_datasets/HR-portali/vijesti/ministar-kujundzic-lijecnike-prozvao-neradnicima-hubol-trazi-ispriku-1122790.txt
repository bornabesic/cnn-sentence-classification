Hrvatska udruga bolničkih liječnika (HUBOL) uputila je u petak novom ministru zdravstva Milanu Kujundžiću čestitku na izboru za ministra, u kojoj izražava nadu u uspješnu suradnju, ali i traži od njega ispriku za izjavu iz predizborne kampanje koju smatra uvredljivom za liječnike.   Radi naše daljnje konstruktivne i dobronamjerne suradnje, bez koje zdravstveni sustav sigurno neće moći funkcionirati, tražimo jasnu i nedvosmislenu ispriku za Vašu neprimjerenu izjavu "brojni liječnici imaju titule, ali iza njih stoji praznina. Pedeset posto doktora ne zarade svoju plaću, ne znaju raditi, niti hoće raditi", stoji u HUBOL-ovom pismu Kujundžiću. HUBOL također očekuje da će Kujundžić prepoznati važnost liječnika za održivost hrvatskog zdravstvenog sustava, te pronaći modele i načine rješavanja njihovih gorućih problema, s ciljem motiviranja liječnika na ostanak u Hrvatskoj. Udruga upozorava da će u Kujundžićevu mandatu bolnički sustav zbog umirovljenja napustiti 15 posto bolničkih specijalista, te još dodatno 1200 liječnika, ako vlast ne pronađete motivacijske modele za njihov ostanak. U vrijeme kada u Hrvatskoj nedostaje najmanje 3500 liječnika, s kojima bi se tek dosegao prosjek Europske unije, u kojem su liječnici prošle godine odradili 3,5 milijuna prekovremenih sati, ne može biti istinita tvrdnja da liječnici ne rade i da iza njih stoji praznina. Tu prazninu svakodnevno popunjavaju brojni pacijenti kojima se liječnici u iznimno lošim radnim uvjetima nesebično daju kako bi Hrvatska uopće imala zdravstveni sustav, a hrvatski građani adekvatnu zdravstvenu skrb. U toj skrbi za pacijente, s ponosom smo u stanju reći, ne zaostajemo za niti jednom europskom državom, poručuju HUBOL-ovci. >> Zamjene za premijera i ministre: Ovo su nove zastupnice koje će sjediti u Saboru 