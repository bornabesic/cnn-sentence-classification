Branko Radošević, bivši šef uprave Plinacroa, nedavno i sam optužen u jednom od krakova afere Fimi media, u nastavku suđenja Ivi Sanaderu i ostalim optuženima za tu aferu, u srijedu je ponovo sjeo na klupu za  svjedoke zagrebačkog Županijskog suda. Naime, on je svjedočio i na prvom suđenju, a u srijedu je ostao kod onog što je već rekao.  Opisivao je tako što se događalo na sastanku u vladi kojeg je u travnju 2007. sazvao Ivo Sanader. - To je bio sastanak premijera i direktora javnih poduzeća i za mene je to bio uobičajeni sastanak. Govorilo se o našim rezultatima i aranžmanima, pa je Sanader kazao da bi te rezultate trebalo malo bolje prezentirati i u javnosti. Rekao je i da ima tvrtku koja se bavi time, pa je upitao Mladena Barišića, kako se ta tvrtka zove, a Barišić je kazao: Fimi media - rekao je Radošević. Kao što je već ranije izjavljivao, Radošević je i sada spomenuo da on Sanaderovo spominjanje Fimi medije nije shvatio kao naputak da državna poduzeća moraju poslovati s tom tvrtkom. Kazao je i da je Plinacro suradnju s Fimi mediom počeo i prije tog sastanka, točnije 2006. - To je bilo na moju inicijativu jer sam nazočio jednom odlično organiziranom događanju tvrtke Crosco pa sam pitao njihovog tadašnjeg šefa uprave Borisa Milkovića (koji također od nedavno ima optužnicu zbog Fimi medie, op.a.), tko mu je to organizirao. On je rekao da je riječ o Fimi mediji, te me je povezao s Nevenkom Jurak. Kako je Plinacro tada radio na velikom projektu izgradnje plinskog transportnog sustava u cijeloj Hrvatskoj, posao tržišnih komunikacija smo proglasili poslovnom tajnom pa je Fimi medija posao dobila izravnom pogodbom, a posao su odradili vrlo kvalitetno - kazao je Radošević. Svjedočila je i Branka Vine, bivša voditeljica ureda uprave Autocesta Zagreb-Rijeka. Ona je kazala da je Nevenku Jurak upoznala u uredu tadašnjeg predsjednika uprave Jurice Prskala početkom 2007.  - Po meni je to bio uvod u poslovnu suradnju ARZ-a i Fimi medije s kojom je ARZ sklopio marketinški ugovor. Na temelju tog ugovora Fimi media je dobila i posao organizacije otvaranja pojedinih dionica autoceste, dok su za neke istovrsne svečanosti ipak raspisivali pozivni natječaj, a posao bi opet dobila Fimi Media - kazala je Branka Vine.  Iako iz njezinog svjedočenja proizlazi da se radilo o potpuno uobičajenoj dodijeli posla, uz potrebne preporuke i suglasnosti nadležnih stručnih službi ARZ-a, ipak je potvrdila i autentičnost e-mail poruka u kojima su se dobivali nazivi i adrese tvrtki kojima je ARZ potom slao pozive na pozivne natječaje. Više je svjedoka iskazivalo kako je Fimi media posao dobivala upravo tako da je određivala “prijateljske” tvrtke koje su joj trebale biti navodna konkurencija. Ponude tih tvrtki bile su skuplje, pa bi Fimi media dobila posao kao najbolji ponuđač. USKOK tvrdi da je Fimi media korištena i kako bi se iz državnih poduzeća izvlačio novac, koji je zatim završavao u crnim fondovima HDZ-a te da dio naručenih poslova nije odrađen. >> Matković: S Barišićem i Nevenkom Jurak upoznao me Kalmeta >> Rončević svjedočio na suđenju Sanaderu: 'Nitko me nije nagovarao na poslovanje s Fimi medijom' 