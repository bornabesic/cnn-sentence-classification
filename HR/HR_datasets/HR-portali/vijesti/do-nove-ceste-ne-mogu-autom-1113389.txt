Iako je rok za dovršetak radova prošao krajem kolovoza, a njihov kraj nije na vidiku, većina stanovnika sisačke Vinogradske ulice i dalje strpljivo čeka na infrastrukturu kakvu zaslužuju, jer vodovod i kanalizacija tu su stariji od 60 godina, a cesta je bila jako loša. Ne vide se ni slivnici No, dok su strpljivo čekali završetak radova, stanovnici nekoliko kuća ostali su neugodno iznenađeni kada se pokazalo da se ispred njihovih domova cesta “nabacuje” kojih metar u visinu čime izlazak automobila iz dvorišta postaje nemoguća misija. – Ovo stvarno nije u redu jer odoka je vidljivo da izlaz iz dvorišta više nije moguć osim ako nemate neki džip. Cesta se nepotrebno uzdiže, a to je sigurno i skuplje – rekla nam je Marija Matijaš iz Vinogradske 83 kojoj je teren ispred kuće najniži u odnosu na cestu. U kući obitelji Matijaš odrasle su tri generacije čekajući ove radove koji su u svibnju napokon počeli, no razočarani su jer, kako izgleda, neće biti obavljeni kako treba. Slično je i stanovnicima pet okolnih kuća koji će također imati problema s izlazom iz dvorišta. – Rješenje je da se ovih nekoliko desetaka metara ceste spusti na prijašnju razinu. Obitelj Matijaš i susjedi upozoravaju i na problem sa slivnim vodama jer na cesti nema vidljivih slivnika, a jednoj od kuća s lijeve strane uopće nisu dali novi vodovodni priključak. Već je trebalo biti gotovo Iz Grada Siska nisu nam poslali odgovore na naša konkretna pitanja, nego su samo rekli da će radovi biti izvedeni tako da nitko ne bude nezadovoljan, no i nakon tjedan dana od našeg posjeta obitelji Matijaš i dalje je sve isto. – Super je da se ovo napokon radi, ali neka se napravi kako treba. Praktički su nam zatvorili ulaz i izlaz iz kuće – dodaje Helena Matijaš Kerep. I pitanje kada će biti završeni radovi, čiji je rok za dovršetak bio 26. kolovoza pa je pomaknut na sredinu rujna, ostalo je bez odgovora.      >> Ovakve će vas ulice dočekati kada se vratite u Zagreb s godišnjeg odmora