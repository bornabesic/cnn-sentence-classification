Vizura zapadnog dijela grada temeljito će se promijeniti nakon izgradnje novog koridora - ceste s tramvajskom trasom koja će povezivati Črnomerec i Jarun. U prvoj etapi je predviđeno spajanje Baštijanove ulice s Horvaćanskom cestom. Riječ je o megalomanskom građevinskom projektu kojim bi se, tvrde stručnjaci, znatno rasteretila zagušena Savska i Selska cesta, a uz samo povezivanje sjevera i juga grada u njegovu zapadnom dijelu, u sklopu opsežnih radova će se konačno urediti i zapušteno okretište tramvaja na Ljubljanici, kojim dnevno prođe i do 50.000 ljudi. Potvrdu da je u planu realizacija ovog kapitalnog prometnog projekta dobili smo iz Gradskog ureda za prostorno uređenje i izgradnju grada. “U tijeku je dovršenje izrade idejnog projekta i prikupljanje posebnih uvjeta građenja za izgradnju prve etape produžene ulice Črnomerec, od Baštijanove ulice do Horvaćanske ceste. Radi se, zapravo, o izgradnji novog cestovno-tramvajskog spoja između Ozaljske ulice, tj. Remize i Horvaćanske ceste. Zahvat uključuje i rekonstrukciju postojećeg tramvajskog okretišta na Ljubljanici, odnosno uređenje Ozaljske ulice, od Fallerova šetališta do Puljske ulice, kao i rekonstrukciju postojećeg autobusnog terminala. Navedeni projekt zahtijeva i rješavanje imovinsko-pravnih poslova”, stoji u odgovoru pročelnika Dinka Bilića, koji nije znao reći kada bi mogla početi realizacija ovog projekta. No, jasno je da je riječ o dugoročnom planu s obzirom na to da će Grad, tvrde upućeni, imati pune ruke posla upravo s rješavanjem imovinskopravnih problema. Urbanisti i arhitekti pozdravljaju ovu ideju, ali su oprezni. Nadaju se, kažu, da nije riječ samo o još jednom predizbornom triku gradonačelnika Milana Bandića. Prof. dr. sc. Tihomir Jukić, voditelj Kabineta za urbanizam, otkriva, naime, da ideja o povezivanju Črnomerca s Jarunom i nije neka novost.   - Prva ideja je vidljiva još na Regulacijskom planu iz 1936/38. godine koji je napravljen nakon međunarodnog arhitektonsko-urbanističkog natječaja za središte Zagreba 1930/31. Tadašnjom zapadnom granicom grada, a to je bio potok Črnomerec, planirana je prometnica koja bi povezivala prostor današnjeg okretišta na Črnomercu, pa sve do prostora današnje Horvaćanske ceste na jugu. Ta se ideja zadržala i u Direktivnoj regulacijskoj osnovi 1953. godine, zatim u GUP-u iz 1971., GUP-u iz 1986., pa sve do današnjih dana - tvrdi Jukić te dodaje da se u nekim od rješenja ta poveznica prostora Črnomerca i Trešnjevke, preko Jarunskog mosta produžila na prometnu mrežu Novog Zagreba. Kada bi se ta prometnica izvela u cijelosti, ističe Jukić, znatno bi se poboljšala prometna mreža zapadnog dijela grada jer bismo, uz Savsku i Selsku, imali još jednu jaku gradsku poveznicu u smjeru sjever-jug. - Naravno da postoje i problemi u rješavanju te ideje, primjerice što učiniti s potokom Črnomerec? Ostaviti ga i urediti ili kanalizirati? Kako proći kroz prostor kompleksa Plive? Kako osigurati po cijeloj trasi profil da može proći i tramvaj u oba smjera? A tu je još i nešto nešto nelegalne gradnje - upozorava Jukić. Ni on, a niti njegovi kolege urbanisti i arhitekti ne znaju točno što se trenutno radi na tom projektu. - U svakom slučaju, hvalovrijedno je da se krene s idejom povezivanja, pa makar središta Trešnjevke do Jaruna. Nadam se da je to prva etapa, a ne opet neki predizborni balon, kao što je i sljemenska žičara za kojom gradonačelnik poseže za svake lokalne izbore - oprezan je Jukić. Dadić: Prioritet je most na zapadu grada, a ne tramvajPrometni stručnjak Ivan Dadić tvrdi da na potezu od Črnomerca do Horvaćanske ceste ima dovoljno ulica i uličica kojima je sjever i jug tog dijela grada spojen, pa kaže da nova prometnica s tramvajem nije prioritet za rješavanje problema prometnog opterećenja Zagreba. - Ali u Zagrebu na toj zapadnoj strani nema mostova i zato smatram da je prioritet upravo izgradnja mosta od Petrovaradinske ulice, preko Save do obilaznice - kaže Dadić. Što se tiče prometnice s tramvajskom trasom od Črnomerca do Horvaćanske ceste kod Jaruna, Dadić kaže da ju je moguće izgraditi uz potok Črnomerec koji se može nadsvoditi. - Može ići od ulice Črnomerec južno, preko ili ispod ranžirnog kolodvora, pa uz Fallerovo šetalište i zatim preko Zagrebačke avenije do Horvaćanske. Možda bi se neke kuće morale rušiti - objašnjava Dadić. (S.T.)