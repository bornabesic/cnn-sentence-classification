- Moja oteta jednogodišnja kći Aurelia Mitra viđena je sa svojom majkom Anikom de Vilerom u Zagrebu. Do jučer su bile smještene u hotelu "Esplanade" u sobi 227, kažu mi poznanici. Zagrebačka policija je obaviještena jer je odvođenje djeteta preko granice unatoč zabrani suda s Malte kazneno djelo i prema hrvatskom zakonu – kazao nam je Andreas Wil Gerdes, njemački državljanin koji živi na Malti i koji traži svoje dijete otkada je njegova bivša partnerica otišla s njim u veljači ove godine, piše Slobodna Dalmacija. Kako doznajemo od oca djeteta, Obiteljski građanski sud na Malti gdje su on i Anika de Vilera (36), hrvatska državljanka rodom iz Siska, utvrđivali pravo skrbništva nad zajedničkom kćeri, obavijestio je socijalnu službu da je djevojčica odvedena izvan granica države unatoč njihovoj zabrani. Zabrana putovanja za Aureliju Mitru stupila je na snagu ne samo zbog trajanja postupka tijekom kojeg je može zatražiti bilo koji od roditelja do okončanja suđenja, već i zbog izričite zabrane liječnika da djevojčica putuje. Aurelija Mitra rođena je u rujnu 2015. godine i u najranijoj dobi je operirana zbog hidrocefalusa te joj je potrebna konstantna medicinska kontrola i skrb. Nužno je izbjegavanje bilo kakvih napora, pa tako i putovanja, pogotovo zrakoplovom, izjavili su njeni liječnici. U Hrvatskoj je Ministarstvo za demografiju, obitelj, mlade i socijalnu politiku središnje tijelo za postupanje po Haaškoj konvenciji za međunarodnu otmicu djece. Od njih doznajemo kako rade na slučaju.- Ministarstvo je od Međunarodne socijalne službe Republike Malte zaprimilo obavijest o odvođenju maloljetne osobe iz Republike Malte. U tijeku je postupanje Ministarstva radi utvrđivanja okolnosti tog slučaja – naveli su nam u svom odgovoru. Kako doznajemo, Anika de Vilera je već prije pokušala na sudu u Sisku dobiti skrbništvo nad djevojčicom, ali se sud proglasio nenadležnim. Kako je dijete rođeno na Malti, naveli su da je sukladno europskoj konvenciji, za odlučivanje o roditeljskoj skrbi nadležan malteški sud. Iz hotela "Esplanade", na upit jesu li kod njih smještene djevojčica i majka joj, dobili smo odgovor:- Bilo kakve informacije o gostima hotela poslovna su tajna i nažalost ne mogu vam odgovoriti na postavljena pitanja – kazala nam je Andrea Ožegović, PR i marketing asistent zagrebačkog elitnog hotela. Situaciju dodatno komplicira i činjenica da je majci djevojčice prema psihijatrijskom nalazu i mišljenju dijagnosticiran psihički poremećaj. Nalaz psihijatra napravljen je još 2008. godine tijekom sudskog postupka u Njemačkoj, gdje je Anika tada živjela, gdje je u konačnici osuđena za više kaznenih djela prijevare. Zbog jednog od njih je osuđena i na zatvorsku kaznu, ali je umjesto na odsluženje deportirana iz Njemačke. Sudac je tada procijenio da ako Anika de Vilera ostane u zemlji nastavit će sa skupim životnim stilom za koji nema primanja te će vjerojatno ponovno počiniti prijevare. Nakon toga se odselila u Hrvatsku gdje je također ostala dužna nizu osoba, ali nije službeno prijavljena. Bila je osoba za odnose s javnošću tijekom akcije za prikupljanje novca kojim se pokušalo spasiti sada pokojnu djevojčicu Noru Šitum. Vezano uz Aniku de Vileru spominjala se sporna uplata novca za put u Ameriku, ali istraga nije nikada pokrenuta. Par godina nakon njenog preseljenja na Maltu i tamo se javlja niz vjerovnika, kako fizičkih tako i pravnih osoba kojima je ostala dužna, piše Slobodna Dalmacija.