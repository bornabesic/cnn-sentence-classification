- Ovo je jasna poruka pro-lifeovcima da neće moći spriječiti napredak ženskih prava - poručila je u srijedu Neva Tolle iz Autonomne ženske kuće na prosvjednoj akciji Žene protiv bijede. Žene protiv bijede - prosvjed povodom Dana žena Reporteri: Denis Gaščić i Ivan Borojević Akciju su povodom Dana žena organizirale aktivistice Ženske mreže Hrvatske, ženskih sindikalnih grupa te udruge Roda, a završila je  prosvjedom na Trgu bana Jelačića u srijedu u podne. - Problem je što je žena nešto slabija pa se mora izboriti da ima jednaka prava kao i muškarac, rekla nam je jedna od prosvjednica. Jutros su svoje zahtjeve izrekli pred Ministarstvom znanosti i obrazovanja, Ministarstvom za demografiju, obitelj, mlade i socijalnu politiku. - Tražimo socijalnu pravdu. Nećemo dozvoliti daljnje urušavanje ženskih prava - zaključile su aktivistkinje koje smatraju da su danas prava žena u Hrvatskoj zakinita zbog konzervativnih stavova društva. Feministički kolektiv fAKTIV poziva na Noćni marš - 8 mart, prosvjedni marš koji se održava drugu godinu zaredom, a čija je ovogodišnja glavna tema, kako navode,  'borba za ugrožena seksualna i reproduktivna prava žena, posebno pravo na pobačaj'. Okupljanje počinje u 18 sati na Trgu žrtava fašizma, a povorka prema Zrinjevcu kreće do 18,30 sati.  Organizatorice smatraju kako odluka Ustavnog suda RH da odbaci zahtjev Hrvatskog pokreta za život i obitelj i udruge "U ime obitelji" za ocjenu ustavnosti važećeg tzv. Zakona o pobačaju, ne znači previše za zaštitu prava žena zbog preporuka zakonodavca, koje otvaraju mogućnost uvođenja savjetovanja prije pobačaja. 