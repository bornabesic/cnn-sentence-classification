Islamska država je putem svoje novinske agencije Amaq u utorak navečer preuzela odgovornost za teroristički napad kamionom u Berlinu, objavila je kompanija SITE Intelligence, koja se bavi monitoringom džihadističkih objava, a na nju se redovito pozivaju svi najugledniji svjetski mediji. - Napadač u Berlinu je vojnik Islamske države, stoji između ostalog u objavi ISIS-ove agencije. Dodaje se kako je taj 'vojnik' odgovorio na ISIS-ov poziv na napade na države članice koalicije koje se bore protiv ove terorističke organizacije na području Sirije, Iraka i Libije. Ipak, nije moguće potvrditi autentičnost ove tvrdnje, s obzirom da napadač još nije uhvaćen pa je nemoguće reći je li i na koji način uistinu povezan s Islamskom državom, koja je u nekoliko navrata preuzimala odgovornost za krvoprolića kojima, prema tvrdnjama istražitelja, nije direktno upravljala. Kao što smo javili, još uvijek nepoznati napadač kamionom poljskih oznaka zaletio se u kućice na popularnom berlinskom božićnom sajmu te je pritom pokosio više desetaka ljudi. Život je izgubilo njih najmanje 12, a ranjeno ih je najmanje 48. Dio ozlijeđenih je pušten iz bolnice, a dio ubijenih je identificiran. Kamion je u vlasništvu poljske špediterske kompanije, ali vjeruje se da je ukraden, a poljski vozač je ubijen. Berlinska je policija uhitila jednog 23-godišnjeg Pakistanca kojeg je dovodila u vezu s napadom, ali ga je u utorak navečer zbog nedostatka dokaza pustila na slobodu te ga više ne smatra osumnjičenim. To zapravo znači da je stvarni napadač još uvijek nepoznat te se nalazi u bijegu, zbog čega su u berlinskoj policiji građane upozorili da budu na oprezu.