Granate sa srpskih položaja uperene na građane Sarajeva nisu štedjele civile, nisu štedjele djecu, snajperi su gađali i one najmanje i najmlađe, a granate su padale na tržnice, igrališta, cijeli grad je bila jedna velika klaonica. Tijekom opsade koja je trajala 1425 dana ubijeno je čak 1600 djece. Masakri koji su se za vrijeme rata događali u zapadnom sarajevskom predgrađu Dobrinja samo su jedan od primjera nemilosrdnosti i okrutnosti prema civilima, prema životu onih najnezaštićenijih. Prvi masakr na Dobrinji, a bilo ih je čak četiri, dogodio se na današnji dan 1993. u 10 sati i 20 minuta. Bio je lijep dan, igrao se turnir u malom nogometu. Utakmicu je gledalo 200 ljudi. Odjednom su sa položaja Vojske Republike Srpske na igralište ispaljena 2 minobacačka projektila. Ranjeno je 80 ljudi a poginulo ih je 15. Mjesec i pol dana kasnije opet su gađali civile na Dobrinji. Minobacačke granate ispaljene sa srpskih položaja ovaj put bile su uperene u nesretne ljude dok su s kanistrima u rukama čekali u redu za vodu. Ubili su 13 civila i 15 ranili. Treći masakr je bio dvije godine kasnije. Tada su gađali Osnovnu školu na Dobrinji u kojoj su ljudi isto čekali red za vodu. Četvrti masakr se dogodio tri dana kasnije. Ubijeno šest civila..