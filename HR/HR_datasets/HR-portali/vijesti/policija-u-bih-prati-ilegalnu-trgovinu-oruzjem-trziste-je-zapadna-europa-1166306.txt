Šef ureda Interpola za Bosnu i Hercegovinu Branislav Pavlović kazao je kako policijske agencije u toj zemlji raspolažu informacijama o krijumčarskim kanalima kojima se oružje iz BiH ilegalno prebacuje u zapadnu Europu pa poduzimaju stalne napore kako bi se ta kriminalna aktivnost onemogućila. Pavlović je novinarima u Sarajevu kazao kako je dio tih napora bila velika međunarodna operacija pod kodnim nazivom "Balkan Trigger II" provedena od 6. do 8. travnja a koordiniralo ju je Glavno tajništvo Interpola u Lyonu. U akciju su bile uključene policije 23 europske zemlje pri čemu je zaplijenjeno 329 komada vatrenog oružja, uključujući strojnice te ručne raketne bacače. Međunarodna policija operacija uključila je 7850 policajaca pri čemu su provedene provjere nad 170 tisuća osoba i 40 tisuća vozila a provjeravali su i sadržaj 3200 sumnjivih pošiljki. "Uhićeno je ukupno 147 osoba od kojih su neke nakon ispitivanja puštene", kazao je Pavlović. Kako je potvrdio šef bosanskohercegovačke ispostave Interpola pronađena je "znatna količina droge", prije svega marihuane, no glavni cilj potrage ipak je bilo krijumčareno oružje. U BiH je policijia pronašla i zaplijenila 19 komada oružja te je uhitila devet osoba od kojih tri po međunarodnim tjeralicama. Na pitanje je li oružje iz BiH korišteno u nekim od terorističkih napada u Europi, Pavlović nije dao izravan odgovor no dao je naslutiti da je takvo što moguće. "Postoje informacije koje ukazuju da oružje iz BiH ide prema zapadnoj Europi pa je u skladu s tim i pretpostavka za što bi moglo biti korišteno", kazao je Pavlović. Policijska akcija provedena u travnju nastavak je slične koja je ranije provedena samo u suradnji država na području bivše Jugoslavije nakon čega je niz drugih europskih zemalja iskazao zanimanje uključiti se u takve akcije pa je uslijedio "Balkan Trigger II".