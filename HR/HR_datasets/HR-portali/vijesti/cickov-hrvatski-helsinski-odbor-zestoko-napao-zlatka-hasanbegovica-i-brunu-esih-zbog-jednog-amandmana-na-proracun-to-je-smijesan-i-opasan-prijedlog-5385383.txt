Bivši ministar kulture, HDZ-ov saborski zastupnik Zlatko Hasanbegović podnio je amandman na proračun zajedno s Brunom Esih, nezavisnom članicom Kluba HDZ-a. Njih dvoje traže da se smanje sredstva za razvoj civilnih udruga za gotovo 13 milijuna kuna. - Riječ je o preraspodjeli sredstava od igara na sreću. Uočio sam značajna povećanja iznosa lutrijskih sredstava za Zakladu za razvoj civilnog društva. S obzirom na dosadašnji način rada Zaklade, to držim nepotrebnim. Ne mislim da se radi o ukidanju sredstava, već racionalnijoj preraspodjeli tih istih sredstava, isključivo za projekte iz civilnog društva, i to u različitim ministarstvima - objasnio je Hasanbegović i odbacio primjedbe novinara kako je neobično da kao pripadnik većine podnosi amandman: - Zadaća je zastupnika da pokreću različite inicijative i ukazuju na mogućnosti različitih promjena kako bi se proračun doveo do onoga što je njegova prava svrha. Tu ne vidim nikakvu kontroverzu, to je uobičajeni postupak i na Saboru je da ga prihvati ili odbaci. Iz Hrvatskog helsinškog odbora (HHO) burno su reagirali na tu inicijativu Hasanbegovića i Esih. Priopćenje koje potpisuje čelnik HHO-a Ivan Zvonimir Čičak prenosimo u cijelosti: - Sabor raspravlja o državnome proračunu za 2017. godinu koji bi trebao biti usvojen do četvrtka, 15. prosinca. U prijedlogu proračuna značajno je povećan iznos novca za civilno društvo, a pogotovo je vraćen 'na staro' iznos predviđen za djelovanje Nacionalne zaklade za razvoj civilnoga društva (Zaklada). Time je Vlada Andreja Plenkovića ispravila jedan od brojnih katastrofalnih poteza Oreškovićeve vlade, kojim je iznos Zakladi umanjen za 52 posto. Radi se o prepoznatljivom pokušaju stanovitih političkih i parapolitičkih snaga da se zapravo dugoročno ugasi djelovanje Nacionalne zaklade ili da se preuzme kontrola nad njom. Izvršni odbor pozdravlja prijedlog Ministarstva financija i Vlade u cjelini budući se u modernom svijetu bogatstvo države ne mjeri samo i isključivo po visini BDP-a, nego i po broju udruga unutar civilnoga društva jedne zemlje. Izvršni odbor Hrvatskoga helsinškog odbora (IO HHO) stoga poziva ministra financija Zdravka Marića, Vladu i Sabor RH na odbacivanje smiješnih, ali istovremeno i opasnih prijedloga zastupnika Brune Esih i Zlatka Hasanbegovića, koji amandmanima na proračun traže 'preusmjeravanje sredstava iz programskog područja socijalne i humanitarne djelatnosti'. Radi se o zahtjevu zastupnika Esih i Hasanbegović 'da se dio prihoda od igara na sreću, koji su primarni izvor financiranja Nacionalne zaklade za razvoj civilnog društva, kao i projekata i programa udruga civilnoga društva koje Zaklada financijski podržava, preusmjere u druge stavke proračuna'. Prvo traže da se oko 13 milijuna kuna oduzme Nacionalnoj zakladi, a potom da se taj novac preusmjeri u resorna ministarstva koja se bave promicanjem razvoja civilnog društva iz područja socijalne, zdravstvene i humanitarne zaštite, poglavito zaštite djece, mladih i drugih ranjivih skupina. Dakle, time bi se novac oduzet civilnom društvu dao državi da financijski arbitrira o istom tom novcu. Iz ponuđenih amandmana vidljivo je nepoznavanje djelovanja Zaklade koja godišnje financira oko 400 udruga. I ne samo to, na posljednjoj sjednici saborskoga Odbora za ljudska prava zastupnica Esih, raspravljajući o financiranju Nacionalne zaklade, izjavila je da joj nije jasno što je to 'daljnja demokratizacija društva'. Iz ove antidemokratske inicijative vidljivo je da ona doista ne razumije što je to demokracija i demokratizacija društva. Konačno, sam premijer Plenković četiri je godine bio član Upravnoga vijeća Nacionalne zaklade, u čijem je radu aktivno sudjelovao i najbolje zna koliko su ovi prijedlozi promašeni i neistiniti i na što je stvarno Zaklada trošila sredstva. IO HHO i sam ima primjedbe na način izbora Upravnih vijeća, ali i nekih drugih sličnih institucija, koje djeluju pod ingerencijama hrvatskih vlasti. Smatramo da bi Vlada i Sabor morali inicirati promjenu zakona i omogućiti veći i direktniji, demokratičniji izbor upravnih tijela nekih institucija s većim utjecajem civilnoga društva. Odbor poziva Sabor na odbacivanje predloženih amandmana, a Vladu RH na pokretanje javne rasprave o promjeni spornih i osporavanih načina izbora Upravnih vijeća institucija koje su izravno u ingerenciji Vlade i Sabora.