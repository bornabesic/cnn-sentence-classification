Britanski pisac i bloger s hvarskom adresom Paul Bradbury, na svom se blogu osvrnuo na Split i njegovu sve širu ponudu. Bradbury, koji je rodni Manchester zamijenio Hvarom prije 12 godina, o Hrvatskoj i njezinim ljepotama dosad je napisao više od 6.000 tekstova. U najnovijem blogu Bradbury piše kako je u Splitu prošlog tjedna imao nekoliko sastanaka tijekom kojih je shvatio kako Split postaje internacionalni grad. - Ručao sam s vlasnicima prvog hrvatskog halal restorana, popio pivo u jednom od najživahnijih novih barova u Splitu kojeg vodi Amerikanac s partnerom iz Hondurasa... Kako je dan tekao shvatio sam koliko je Split napredovao posljednjih godina na putu prema internacionalnom gradu - napisao je Bradbury. - Prije samo 10 godina u Splitu se otvorio prvi hostel i prije tri godine nije bilo vinskih barova - ističe ovaj hrvatski Britanac i dodaje kako je u Splitu veća ponuda internacionalne kuhinje. - Sada bi bilo lijepo vidjeti raznolikost regionalne kuhinje - zašto ne i istarske i slavonske restorane? - kaže Bradbury. Spomenuo je i otvaranje prve agencije za putovanja kruzerima s odvojenim ponudama za gay osobe, swingere i nudiste. - Dalmacija nije najliberalnije mjesto na svijetu i siguran sam da će biti konzervativnih kritika, no ja im čestitam na inicijativi - napisao je Bradbury na svom blogu na kojem možete pročitati čime ga je sve Split iznenadio. >> 'Marco Polo' blogeru Paulu Bradburyju za pisanje o Hrvatskoj 