Nakon akcije spašavanja koja je potrajala nekoliko sati, osmero je učenika natrag na tlu, na sigurnome. Noć sigurno nisu prespavali jer su na vlaku smrti proveli puna tri sata, a da stvar bude još gora i dramatičnija, njihov je vlak smrti zapeo usred oluje.  Učenici su zapeli licima okrenuti prema nebu dok je po njima padala snažna kiša i puhao snažan vjetar, a pruga na kojoj su zapeli otvorena je tek prije nekoliko dana, piše ABC.   Učenike su usred nimalo lagane akcije spašavanja spasili vatrogasci. Nasreću, nitko nije ozlijeđen, a inženjeri upravo pregledavaju prugu i vlak smrti kako bi utvrdili uzroke nezgode.  - Svi smo se držali za ruke i mnogo smo molili, izjavio je Christian Chaney, jedna od učenica koja je zapela na vrtoglavoj visini 12. kata.  - Moj prijatelj i ja mislili smo da ćemo umrijeti jer su sijevale munje i mislili smo da nitko ne zna da smo gore.  - Nas osmero je vrištalo iz sveg glasa kako bi pridobili pažnju upravitelja lunaparka. U tome smo uspjeli tek nakon pola sata, objasnila je Christian za ABC, i opisala spuštanje s pruge ljestvama 'koje su se silovito ljuljale na vjetru'.  - Više nikada neću ući ni na jedan vlak smrti. Na sebi sam imala kratke hlače i kad sam sišla, moje su noge bile potpuno crvene, toliko je snažno padala kiša. Bila sam toliko sretna kada sam sišla. Tek tada mi je palo na pamet da sam bila u situaciji istinski opasnoj po život.