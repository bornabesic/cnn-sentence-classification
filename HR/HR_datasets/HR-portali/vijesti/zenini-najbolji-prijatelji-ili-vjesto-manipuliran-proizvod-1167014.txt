Za mnoge je dijamantni prsten statusni simbol braka i gotovo je nemoguće zamisliti neki drugi sjaj na prstu odabranice. Ako se upravo želite zakleti da je u pitanju samo tradicija, moramo vas razočarati i obavijestiti da ste dio kolektivne zablude. ''Ženini najbolji prijatelji'' – dijamanti i sve što se uz dijamante veže mogli bi biti proglašeni jednom od najuspješnijih reklamnih kampanja na svijetu. Kampanja koje su, uz pomoć psiholoških trikova i razumijevanja ljudske prirode, od dijamanta napravile to što je danas: najbolji prijatelj, vječan, neprocjenjiv, nezamjenjiv... 1. Tradicija? Činjenica je da se 80 posto parova u Sjedinjenim Američkim Državama odlučuje za dijamant na zaručničkom prstenu. I čini se da to rade oduvijek, sudeći po pričama, ali i po filmovima, serijama, romanima,... No je li to zaista dio tradicije? Oko 1900. godine nikome nije padalo na pamet staviti dijamant na zaručnički prsten. Sve se promijenilo kada je rudnik dijamanata De Beers lansirao marketinšku kampanju koja je promijenila način na koji doživljavamo dijamante. Kako tvrde iz De Beersa, poslužili su se razumijevanjem društvene i individualne psihologije koja je na prijelazu iz 19. u 20. stoljeće doživjela boom na čelu sa Sigmundom Freudom. Laički rečeno, od dijamanata je stvorena potreba, nešto bez čega ne možemo živjeti niti možemo zamisliti nakit i zaruke.  Ako mislite da je današnji svijet drukčiji jer smo bombardirani lažnim natpisima i neprovjerenim člancima, dobro je spomenuti da je De Beers plasirao čak seriju lažiranih članaka i knjiga o povijesti dijamanata i tradicije koju oni imaju. Kampanja je bila toliko uspješna da je u samo tri mjeseca prodaja dijamanata udvostručena, a vješti tim stručnjaka pobrinuo se i da na dijamantni zaručnički prsten potrošite nekoliko svojih godišnjih plaća.  2. Dijamanti traju zauvijek? Fraza je to za koju se također pobrinuo marketinški tim iz De Beersa u kampanji koja i danas ima snagu. Ali koliko je u tome istine? Dijamanti su jedna od najtvrđih stvari na zemlji, ali upravo ih ta tvrdoća može stajati postojanosti. Ako ih udarite pod pravim kutom, lako će se prepoloviti ili oštetiti. 3. Nemoguće ih je zapaliti U svojoj srži, dijamanti su jednostavno čisti ugljik, isti onaj koji se nalazi u olovkama – ako ga zagrijete na pravu temperaturu, uz dovoljan dotok kisika, lako će se zapaliti. Konkretno, treba vam 900 Celzijevih stupnjeva. 4. Dijamanti su prozirni Dijamanti dolaze u mnogim bojama, a najskupocjenija je ružičasta iako je najskuplji dijamant ikad plavkaste boje. Zapravo, ti klasični prozirni dijamanti najslabija su karika u svijetu dijamanata, ali ne i na tržištu (zahvaljujući De Beersu). 5. Rijetki su? S obzirom na to da je De Beers jedno vrijeme imao monopol na tržištu, ciljano su na tržište puštali vrlo malu količinu dijamanata kako bi se stvorio dojam rijetkosti i kako bi cijena na kraju krajeva bila opravdana. Iako je dijamanata dovoljno da svaka osoba na svijetu ima svoju malu zbirku, dijamanti su i dalje na cijeni jer se smatraju rijetkima. 6. Dobra investicija? Kako bi ohrabrili ljude da ulažu, De Beers je cijene dijamanta povećavao svake godine. Iluzija je to koja je ulagače prevarila kako kupnjom dijamanta stječu nešto čemu vrijednost može samo narasti. Stvarno je posve drukčije, čim kupite dijamant, cijena mu rapidno pada. 7. Ne prouzročuju sukobe? Krvavi dijamant Leonarda DiCaprija filmsko je ostvarenje koje vrijedi pogledati jer pruža drukčiji pogled na industriju dijamanata. U mnogim dijelovima svijeta, osobito u afričkim državama, ratuje se upravo zbog dijamanata, a rudnici su često na meti terorista, ''kraljeva rata'' i kriminalaca.  Kako znati da upravo kamenčić koji nosite na prstu nije jedan od tih ''krvavih dijamanata''? Nikako. Iako svjetske organizacije pokušavaju srušiti cijenu dijamantima koji dolaze iz ratom opustošenih područja, industrija dijamanata i dalje je prejaka (i imat će krvi na rukama još neko vrijeme). 8. Prirodan? Dijamant se nevjerojatno lako napraviti u laboratoriju. Ipak, proizvodnja takvih dijamanata rapidno bi srušila njegovu cijenu, a to nije nešto što dioničari i kompanije žele. 9. Najtvrđa stvar na zemlji? Prvo mjesto ipak odnosi borov nitrid, čiji je sastav za 18 posto tvrđi od sastava dijamanta.  10. Ekološki 'prihvatljiv'? Koliki utjecaj rudnici dijamanata imaju na okoliš? Odgovor leži u činjenici da se za svaki karat dijamanta izvadi 1750 tona zemlje koja se mora negdje odložiti.