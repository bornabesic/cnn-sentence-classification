Foto: FaH/Index  PREMIJER Plenković je u razgovoru za RTL stao u obranu Ivice Todorića te ustvrdio da se vlasnik Agrokora "ponio vrlo odgovorno".  Na novinarsko pitanje je li se posljednjih dana čuo s još uvijek aktualnim vlasnikom Agrokora, Ivicom Todorićem, Plenković je odgovorio niječno. No, potvrdio je da se susreo s Todorićem u zadnjih nekoliko tjedana, iako nije precizirao točno kada.  "Imali smo susret i razgovarali smo. On se ponio vrlo odgovornos kad je u petak zatražio aktivaciju novog zakona (Lex Todorić, op.a.), a i Trgovački sud je odmah reagirao, to pokazuje učinkovitost zakona", ustvrdio je Plenković  "Ja nisam vidio kaos"  Kako je moguće da se dogodi ovakva anomalija i kaos, a da pri tome nitko ne snosi odogovornost - glasilo je sljedeće pitanje za Plenkovića.  "Ja nisam vidio kaos, vidio sam veliku kompaniju u poteškoćama, ona je nastala kako je nastala. Oporba tvrdi da smo sporo reagirali, ali mi smo radili u tišini, umirili i poslovne ljude i tržišta i javnost, nije došlo do kolapsa na burzi, a ako je bilo oskudice na policama to je bilo privremeno. Nije bilo neke drame ovog tipa, a ja garantiram da je neće ni biti", rekao je premijer.  Na ponovljeno pitanje - hoće li itko odgovarati zbog stanja u Agrokoru, Plenković je kazao: "Agrokor posluje u okviru zakona, a ako je bilo elemenata koji bi bili u suprotnosti sa zakonima, nadležna tijela moraju djelovati po službenoj dužnosti. Ne prihvaćam da se bilo koga u predizborno vrijeme okrivljuje s nekim kalkulacijama. Neće biti političkog korištenja represivnog aparata, naročito ne uoči izbora", rekao je Plenković.