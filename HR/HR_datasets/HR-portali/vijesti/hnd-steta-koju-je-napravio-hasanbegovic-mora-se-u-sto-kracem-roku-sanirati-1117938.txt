Završetkom programa bespovratnih potpora neprofitnim medijima Ministarstva kulture, koji je u posljednje tri godine osnažio treći medijski sektor, 280 novinara sa zadnjim danom rujna ostalo je bez prihoda za život, priopćilo je u subotu Hrvatsko novinarsko društvo (HND), koje od budućeg ministra očekuje hitno rješenje za "goruće probleme na medijskom polju". Budućnost 20 neprofitna medija, u kojima je radilo 30 stalno zaposlenih novinara i 250 vanjskih suradnika, neizvjesna je, a to je, kaže se u priopćenju, rezultat političkog djelovanja ministra kulture na odlasku Zlatka Hasanbegovića. On je, navodi HND, u siječnju ove godine ukinuo program sufinanciranja neprofitnih medija, raspustio stručno povjerenstvo koje je te potpore dodjeljivalo te stopirao program potpore medijima zajednice za koji je Ministarstvo u prošlom mandatu osiguralo 30,6 milijuna kuna iz Europskog socijalnog fonda. Tako su Hasanbegovićevim 'radom' prekinuti programi koji su barem djelomično zaustavljali trend odlazaka profesionalnih novinara na burzu, kao i potpunog društvenog i materijalnog urušavanja profesije, ističe HND. Neprofitni mediji nisu bili financirani iz proračuna Usprkos raširenih tvrdnji kako se na te portale trošio novac poreznih obveznika, treba naglasiti kako je rad neprofitnih medija sufinanciran sa nešto manje od tri milijuna kuna od prihoda igara na sreću Hrvatske lutrije, dakle, pojašnjava HND, ne iz proračunskog novca. Ta skromna sredstva bila su dostatna da pojedini portali zaposle prosječno po jednog novinara za neto plaću od oko 4000 kuna, a honorari vanjskih suradnika nerijetko su dosezali tek par stotina kuna mjesečno. Ističe da važnost neprofitnih medija leži u obradi društveno važnih tema za koje komercijalni mediji rijetko pokazuju interes. Navodi da se za dosadašnji model financiranja neprofitnih medija zainteresirala Europska federacija novinara i druge novinarske organizacije, čija je zajednička delegacija nedavno boravila u Hrvatskoj, pohvalivši ga kao "jednu od rijetkih pozitivnih stvari na novinarsko-medijskoj sceni u nas". "Način na  koji je Zlatko Hasanbegović vodio Ministarstvo kulture, posebno kada je riječ o medijima, smatramo ozbiljnim ugrožavanjem demokracije i pluralizma. Učinjen je golem korak unatrag kada je riječ o slobodi medija i pravu na slobodu izražavanja, dok je istodobno ohrabren revizionizam, čime su protudemokratske i totalitarne ideje dobile pravo građanstva. Izborom Hasanbegovića za ministra teško je narušen ugled Republike Hrvatske u međunarodnim krugovima", ocjenjuje HND. Novi ministar treba u što kraćem roku popraviti štetu i riješiti goruće probleme Hrvatsko novinarsko društvo od budućeg mandatara očekuje da "ozbiljno povede računa" o osobi koja će voditi ti ministarstvo "kako bi se u što kraćem roku sanirala šteta koju je svojim djelovanjem počinio" odlazeći ministar. "Kako u medijskom, tako i ukupnom kulturnom prostoru, s kojim je sustavno odbijao bilo kakvu komunikaciju, a pogotovo suradnju, a u svoj resor pripuštao tek svoje svjetonazorske istomišljenike kojima je isključivost i netolerancija prema drugima i drugačijima glavna odrednica djelovanja", ocjenjuje HND. Od novog ministra, ili ministrice, traži da hitno riješi goruće probleme na medijskom polju te da s HND-om, kao strukovnom novinarskom udrugom, te predstavnicima medija što prije otvori dijalog radi donošenja medijske strategije u skladu s najboljim demokratskim praksama, koja treba sadržavati i rješenje za sustavno financiranje trećeg medijskog sektora, kaže se u priopćenju koje je potpisao predsjednik HND-a Saša Leković. >> HND: HRT zbog verbalnog delikta prijeti otkazima Sanji Mikleušević Pavić i Mirni Zidarić >> HND osudio napad SDP-ovca na novinara Krasneca: To je kršenje Etičkog izbornog kodeksa 