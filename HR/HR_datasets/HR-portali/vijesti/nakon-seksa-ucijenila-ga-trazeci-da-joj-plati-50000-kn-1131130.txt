– Imat ćeš problema ako nam ne isplatiš 50.000 kuna. Postoji snimka seksualnog odnosa između tebe i Nikoline S. koju ćemo objaviti ako nam ne daš novac – riječi su kojima su još u listopadu 2005. godine Ivica V., Romano P. i Nikolina S. pokušali izvući novac od jednog zagrebačkog poduzetnika. Jedanaest godina poslije, nakon poduže sudske trakavice tijekom koje je nekoliko sudaca razduživalo i zaduživalo spomenuti predmet, proglašeni su krivima te su uvjetno osuđeni na zagrebačkom Općinskom kaznenom sudu – Ivica V. na godinu dana zatvora s rokom kušnje od tri godine, a drugo dvoje sudionika na osam mjeseci zatvora uz rok kušnje od dvije godine. Cijela priča počela je nakon što je Nikolina S., inače danas prodavačica u jednoj trgovini odjeće, poduzetnika koji je ranije koristio njezine usluge, zatražila već spomenutu svotu. Nakon što joj je odbio platiti kontaktirala je Romana P. – taksista iz Dubrovnika s kojim je tada, baš kao i danas, bila u ljubavnoj vezi. Ubrzo je Romano P. nazvao poznanika Ivicu V. i s njim dogovorio da poduzetniku kaže da postoji snimka seksa koju će objaviti ako ne dobiju novac. Iako snimka uopće nije postojala, sve troje odlučili su blefirati. U strahu da snimka ne procuri u javnost, poduzetnik je odlučio sve prijaviti policiji. Nakon dogovora s inspektorima, poduzetnik je nazvao Ivicu V. i s njim dogovorio da se drugi dan nađu u hotelu Sheraton. Tamo mu je predao kuvertu u kojoj je bilo 500 kuna, dok su prikriveni istražitelji sve budno motrili. Ivica V. ubrzo je uhićen, a nije dugo trebalo ni da se policajci domognu Nikoline S. i Romana P. Ivici V. presuđeno je u odsutnosti jer trenutačno nije dostupan hrvatskom pravosuđu. >> Bivši policajac optužen za suradnju sa svodnicima traži izuzeće cijele 'tužiteljske vertikale' 