Vijeće za elektroničke medije (VEM) dalo je očitovanje u kojem se navodi da odluka o osnivanju Radija Sjever nije u skladu s odredbama Zakona o HRT-u čime je potvrđena odluka v.d. glavnog ravnatelja HRT-a Siniše Kovačića o odustajanju od tog projekta, ali istovremeno je i Nadzorni odbor (NO) upozorio na 'propuste i nepravilnosti' oko Radija Sjever i novih zapošljavanja na HRT-u – predloženih 126 umjesto planirana 92 zaposlenika. Kako Hina saznaje, VEM se u ovotjednom očitovanju napokon očitovao o Kovačićevoj odluci donesenoj krajem srpnja kojom se odustaje od odluke o pokretanju HRT-ova Radija Sjever što je bio projekt bivše uprave i ravnatelja Gorana Radmana potvrđen  aneksom ugovora između HRT-a i Vlade u studenom prošle godine.  HRT je nakon toga od VEM-a lani u prosincu tražio dopuštenje za pokretanja novog radijskog kanala, ali se Vijeće tek sada očitovalo o osnovanosti i zakonitosti tog zahtjeva. Nije u skladu s odredbom Zakona 'Vijeće polazi od toga da je po Zakonu o Hrvatskoj radioteleviziji propisano da HRT svoju djelatnost ostvaruje emitiranjem osam radijskih programskih kanala na županijskoj i regionalnoj razini u zemaljskoj radiodifuziji. Slijedom te odredbe Zakona, zahtjev HRT od 7. prosinca 2015. znači uvođenje novog programskog kanala što nije u skladu s odredbom Zakona' ističe se u očitovanju VEM-a koje potpisuje ravnateljica Mirjana Rakić. S druge strane, kako saznaje Hina, NO HRT-a dopisom je upozorio Kovačića i Ravnateljstvo HRT-a kako je projekt Radio Sjevera ugovorna obaveza javne radiotelevizije prema navedenom aneksu ugovora s Vladom, da je usvojen u godišnjem programu radu i financijskom planu HRT-a, te kako se prema važećim propisima ne može jednostrano proglasiti ništetnim. Odnosno, NO smatra da bi se od navedenog projekta moglo odustati samo ako se raskine aneks ugovora u suglasnosti s Vladom, ali i tek nakon provedene javne rasprave. NO smatra i kako utvrđivanje je li navedeni aneks ništetan može provesti samo sud, a ne vodstvo HRT-a jednostranom odlukom. Traži se obustava svih aktivnosti za sve natječaje Osim toga, NO u navođenju 'propusta i nepravilnosti' na HRT-u smatra da i provođenje planiranih 126 zapošljavanja nije planirano u godišnjem programu rada ni u financijskom planu HRT-a ove godine. Ističući i kako plan zapošljavanja nije sadržan u temeljnom planskom dokumentu HRT-a za ovu godinu, naglašava se i kako nije predviđen novac za njegovu provedbu – naročito ne za 126 umjesto planirana 92 nova radna mjesta. Iako u NO tvrde da razumiju želju Kovačićeve uprave da zapošljavanjem isprave, kako ističu, protupropisno postupanje bivše Radmanove uprave koja je koristila zaposlenike s ugovorom na djelu, u Nadzornom odboru zahtijevaju da Kovačićeva uprava obustavi sve aktivnosti za sve natječaje za nova radna mjesta dok se to zajednički ne raspravi i ne uskladi s temeljnim planskim dokumentima HRT-a za ovu godinu. Vodstvo HRT-a za Hinu je potvrdilo da je upoznato s očitovanjem VEM o Radiju Sjever, ali je i odgovorilo na 'propuste i nepravilnosti' na što ih je upozorio Nadzorni odbor. 'Navedeno očitovanje VEM-a u skladu je s poznatim stajalištem vodstva Hrvatske radiotelevizije koje je u više navrata u posljednje vrijeme upozoravalo da se tomu projektu ne može pristupiti jer nisu zadovoljeni temeljni zakonski preduvjeti za njegovo pokretanje', ističe se u odgovoru HRT-a i dodaje kako je u Zakonu o HRT-u jasno određeno na kojemu broju radijskih programa Hrvatska radiotelevizija ostvaruje svoju djelatnost te kako se 'precizno se navodi kako je riječ o osam, a ne o devet radijskih programa, koliko bi ih bilo da je pokrenut HRT – Radio Sjever'. Ističući i da na primjedbe o novom zapošljavanju koje je uputio NO  ne komentiraju 'unutrašnju komunikaciju između pojedinih tijela Hrvatske radiotelevizije',  naglasili su i kako će 'svi natječaji koji su u tijeku biti provedeni u skladu s godišnjim planom zapošljavanja i potrebama javnoga medijskog servisa, a sve u skladu sa Zakonom o Hrvatskoj radioteleviziji'. Bez komentara o kaznenoj prijavi protiv Radmana Vodstvo HRT-a oglasilo se i o nedavnoj podnesenoj kaznenoj prijavi protiv bivšeg glavnog ravnatelja Gorana Radmana zbog, kako se u medijima navodi, brojnih propusta u vođenju javne radiotelevizije tijekom njegova mandata. 'Potvrđujemo da je prema preporukama interne revizije protiv bivšega glavnoga ravnatelja Hrvatske radiotelevizije podnesena kaznena prijava te kako Hrvatska radiotelevizija nije u mogućnosti podrobnije komentirati ovaj slučaj', zaključuju s HRT-a. 