Američki predsjednik Barack Obama sastaje se u četvrtak, u ozračju nepovjerenja sa Saudijskom Arabijom, s vladarima Zaljeva u nadi da će ih jače uključiti u borbu protiv Islamske države. Predsjednik SAD-a morat će pojasniti svoju politiku sunitskim saveznicima (Saudijska Arabija, Bahrein, UAE, Kuvajt, Oman, Katar) kojima nije sjelo američko otvaranje iranskom šijitskom suparniku niti njegove riječi o potrebi suradnje susjedstva s Teheranom. Uz napredak zabilježen zadnjih mjeseci protiv IS-a u Iraku i Siriji, zahvaljujući podršci zračnih napada međunarodne koalicije predvođene SAD-om, Obama želi ubrzati ritam napada na džihadiste koji su u "defanzivi". SAD je upravo objavio raspoređivanje gotovo 220 dodatnih vojnika i borbenih helikoptera kao podršku iračkim snagama, posebice u ponovnom osvajanju Mosula, drugog grada u zemlji, koji je u rukama IS-a od lipnja 2014. No, Washington želi staviti naglasak i na nužnu rekonstrukciju gradova preuzetih od džihadista, poput Ramadija, zapadno od Bagdada. U srijedu je američki ministar obrane Ashton Carter pozvao naftom bogate države da se više uključe u Iraku, ne samo vojno, kao što su to učinili Rijad i Abu Dabi, nego i politički i gospodarski. "Sunitska potpora" rekonstrukciji bit će "ključna" da se zajamči definitivna pobjeda protiv džihadista, istaknuo je Carter, također prisutan u Rijadu. SAD računa i na saveznike u Zaljevu u rješavanju sukoba koji razdiru regiju, u Jemenu i Siriji. Kralj Saudijske Arabije nije dočekao predsjednika SAD-a Baracka Obamu na aerodromu već je po njega poslao malu delegaciju činovnika, navodi Guardian. Osim toga, kako navode, taj događaj nije prenosila ni tamošnja televizija. ''Sada je postalo jasno koliko je Obama naljutio Saudijce. Dočekali su ga hladno“, piše 'Spiegel“. Baracka Obamu na aerodromu nije dočekao kralj Saudijske Arabije, već samo mala delegacija s guvernerom Rijada na čelu, prenosi CNN. Kralj je pozdravio američkog predsjednika tek u palači Erga, gdje je i održan bilateralni susret iza zatvorenih vrata. Na društvenim mrežama je doček Obame nazvan demonstracijom prezira, navodi CNN. U nedavnom intervjuu, Obama je nazvao Saudijce ''takozvanim saveznicima“ i predložio Rijadu da 'podijeli' bliskoistočnu regiju s Teheranom. Kod Saudijaca su ove riječi izazvale strašan gnjev. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!