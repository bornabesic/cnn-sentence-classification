Darko Marinac, nekadašnji šef uprave i NO-a koprivničke Podravke, optužen u aferi Spice, na kraju svoje obrane na Županijskome sudu u Zagrebu velik je dio tereta krivnje prebacio na Miroslava Vitkovića, šefa uprave imenovanog nakon što je afera Spice dobila pravosudni epilog. Nema štete, samo trošak – Vitković je izdiktirao imena ljudi koji su danas optuženi, nije optužen nijedan manje, nijedan više. Bitno je utjecao na dokumentaciju koja se nalazi u spisu, bolje rečeno koja se ne nalazi u spisu. On je odlučio kako da završi pravni posao s dionicama i nakon toga na koji način da ih knjiži. Ja mislim da u ovom predmetu štete nema, postoji trošak koji je mogao biti znatno manji da Vitković nije prodao dionice u krivom trenutku po niskoj cijeni, a još manji da dionice uopće nije prodao, nego da ih je povukao u trezor – kazao je Marinac. Također je izravno napao i aktualno poslovodstvo Podravke. Ustvrdio je da je koprivnička kompanija kredite splitskome SMS-u, one koji se u USKOK-ovoj optužnici kriminaliziraju, davala u sklopu čistog komercijalnog odnosa. – Krediti u ukupnome iznosu od 65 milijuna kuna dani su u trenutku kada je brend SMS vrijedio mnogo više – kazao je Marinac i spomenuo kako je u to doba Emil Tedeschi, vlasnik Atlantica, rekao da bi za brend SMS odmah platio deset milijuna eura. Brend je opstao – Ovdje se dogodilo isto što se dogodilo i svima drugima: kada je došla kriza, male tvrtke, visoko kreditno zadužene, nisu mogle opstati, ali brend je opstao bez obzira na to koliko se neki trudili, oni koji danas upravljaju tim brendom, da to iskažu drugačije, pa čak i protuzakonito – izjavio je Marinac na sudu. Suđenje za aferu Spice počelo je prije četiri godine i ulazi u završnu fazu te bi se do konca godine mogla očekivati nepravomoćna presuda.  >> Normalno je da smo se Friščić i ja miješali u poslovanje Podravke  >> Afera Spice: Šestak je i iz zatvora kontrolirao Podravku 