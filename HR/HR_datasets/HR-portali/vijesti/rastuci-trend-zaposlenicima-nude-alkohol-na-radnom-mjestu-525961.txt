Zaposlenici u jednoj mladoj londonskoj tvrtki tipkom će zvati konobara koji će im dostavljati piće i hranu iz restorana podno tvrtke u istoj zgradi, piše BBC. To je samo jedan od mnogobrojnih luksuza koje firma za nekretnine Enstar Capital razvija u svojim nekretninama, u nadi da će privući tvrtke koje će se nastaniti u njezinim zgradama. Sve više kompanija nudi "happy hour" u uredu. Twitter uvijek ima frižidere napunjene besplatnim pivom i vinom u svojim uredima u San Franciscu. Yelp nudi točenu pivu svojim zaposlenicima i posjetiteljima, dok DropBox organizira "Whiskey Petak" svakog tjedna, u kojem radnici mogu uživati u besplatnoj "žestici". Yahoo u svojim uredima u Chicagu ima "alkoholna kolica" koja obilaze ured na kraju tjedna. Studija u izradi internetske stranice Glassdoor, na kojoj zaposlenici pišu mišljenja o svojim šefovima, iznosi podatak da 11% zaposlenika ima pristup alkoholu na radnom mjestu. Je li ovaj novi trend odraz na kulturu pijenja na poslu ili pametan način da se zaposlenike zadrži dulje na poslu? Ipak, ista studija pokazala je kako samo 6% zaposlenika konzumira alkohol dva puta tjedno u uredu. S obzirom da tvrtke koje nude besplatni alkohol naglašavaju da je to "nagrada za rad i trud", čini se da  im ta taktika funkcionira. - U Londonu trenutno postoji velika razlika između "stare škole", naguranih ureda s jeftinom rasvjetom koji nisu ugodna mjesta za rad i "nove škole", udobnih i ugodnih radnih mjesta, "drugog doma"- navodi Simon Lyons, jedan od predsjednika Enstar Capitala. - Milenijskoj generaciji ne smeta da provodi više vremena u uredu, za razliku od starijih generacija, koji žele završiti s poslom na vrijeme kako bi se mogli baviti privatnim životom - ističe Jon Andrews, izvjestitelj o ponašanju milenijske generacija na radnom mjestu za stranicu PricewaterhouseCoopers. To bi mogao biti jedan od razloga zašto tvrtke u nastajanju idu onkraj tradicionalnog paketa pogodnosti kako bi privukle zaposlenike. S obzirom na negativni trend povezan s plaćama i mirovinama, ovakve i slične inovacije u uredu mogle bi biti način kako da se radnici osjete cijenjeno i željeno. Ipak, milenijske generacije pokazuju smanjenu uporabu alkohola. Britanski Ured za Nacionalnu Statistiku brojkama podupire  tu tvrdnju: manje od pola (46%) onih između 16 do 24 izjavljuju da su pili alkohol prethodni tjedan, u usporedbi s 64% onih između 45 i 64 godine. Justin Lyon (40) predsjednik jedne Londonske start-up firme, navodi kako besplatni alkohol nikada nije bio problem s mlađim zaposlenicima; samo onim starijima. Iz medicinske perspektive,  dostupnost alkohola na radnom mjestu može negativno utjecati na radnu atmosferu i uspješnost zaposlenika. Britanski Institut za alkohol i alkoholne studije upozorava na negativan odnos alkohola i produktivnosti, kvalitetu obavljenog posla i povećanja broja grešaka na poslu. Također, laka dostupnost alkohola na radnom mjestu može ohrabrivati kulturu konzumacije alkohola koja vodi alkoholizmu. Unatoč rastućem trendu, nameće se pitanje: Moraju li tvrtke nuditi besplatno piće kako bi privukle zaposlenike?   - Ne - ističe Yuriy Mukhin, upravitelj Lalafo, tehnološke start-up firme u Kijevu. On preferira spartanski pristup uredskoj kulturi, gdje se ne toleriraju neuspjesi, ciljevi su ambiciozni, a rokovi teški. - Naglasak je na ambiciji, milenijalci ne žele biti maženi i paženi, žele izazove - ističe Mukhin.  Ipak, mladi radnici ponajviše žele isto ono što i žele svi zaposlenici već desetljećima. - Od posla želim da je siguran, stabilan, sindikaliziran i da ima dobar mirovinski plan - kaže Rhys Jones (29), zaposlenik u digitalnim medijima iz Londona, dok Marisa Smith (32) iz Norwicha navodi da dobar posao prvenstveno treba radniku nuditi dobar mirovinski plan i zdravstveno: 'Besplatnog alkohola imam i doma'.