Hrvoje je bio veslač i želimo ovaj dan za njega, kaže Lidija Turibak, majka Hrvoja Turibaka, kojeg su prije pet godina u njihovu stanu u zagrebačkom naselju Špansko pronašli mrtvog. Ubojica do danas nije pronađen. Hrvoje Turibak 7. lipnja trebao je napuniti 29 godina. Kako bi obilježili njegov rođendan, prijatelji i obitelj ubijenog Hrvoja organizirali su regatu na zagrebačkom Jarunu. Osmerac na 500 metara u spomen na Hrvoja vozili su njegovi prijatelji, ali i mlađe generacije. Osim regate, organizirali su turnir u odbojci. Grafički fakultet u Zagrebu u znak sjećanja na svog bivšeg studenta financirao je pehare za najbolje na turniru. - Hrvoje nije niti zaboravljen niti će biti zaboravljen. Živimo kao da je još tu - rekao nam je olimpijac i svjetski prvak Damir Martin, koji je s Hrvojem zajedno trenirao u Veslačkom klubu Zagreb. Dodaje kako je Hrvoje jako volio sport te da bi se ponosio što se utrka zove po njemu, iako je bio skroman. - Što je Hrvoje kome skrivio - pita se Martin, koji smatra da se istina uvijek dozna. Kaže kako je svima zapravo najteže ovo vrijeme u kojem se o ubojstvu ne zna zapravo ništa. Hrvoja Turibaka, tada 24-godišnjaka, pronašli su 7. srpnja 2012. mrtvog u njegovoj sobi. Ubijen je dok je pisao diplomski rad. Ubojica ga je, prema nalazu obdukcije, dvaput probo nožem. Policija do danas nije otkrila počinitelja. - Ne želimo danas spominjati policiju - kaže nam Lidija, Hrvojeva majka. Zahvaljuje Veslačkom klubu Zagreb, prijateljima i tvrtki Weber Escal na organizaciji turnira. - Hrvoje se uvijek pobrine da bude lijepo vrijeme - kaže sa suzama u očima. Vjeruje da će se naći krivac. - Svaki dan je borba. Budimo se sa spoznajom da Hrvoja nema - opisuje njen suprug Ivan. Kaže kako su im posebno teški ovi dani oko Hrvojeva rođendana. Hrvojev bivši trener Krešimir Lušić kaže da ih je Hrvojeva smrt u klubu sve pogodila. - Baš tragedija: naglo, niotkud i bez razloga - kaže Lušić. Hrvoja se često sjete. - Bio je stvarno vrlo radišan i smiren veslač. Uvijek pozitivan. U čamcu je bio borben - prisjeća se trener. Hrvoje se veslanjem bavio od 5. razreda osnovne škole do smrti.