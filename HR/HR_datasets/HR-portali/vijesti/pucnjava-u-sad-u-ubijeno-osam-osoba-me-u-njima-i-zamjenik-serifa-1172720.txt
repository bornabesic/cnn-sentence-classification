U pucnjavi u noći na nedjelju u okrugu Lincoln američke savezne države Mississippi ubijeno je osam osoba, među njima i zamjenik šerifa, izvijestio je BBC pozivajući se na tamošnju policiju.  BBC piše da se pucnjava dogodila na trima različitim lokacijama, a u nedjelju ujutro priveden je osumnjičenik, Cory Godbolt. Vlasti kažu da je prerano govoriti o bilo kakvom motivu koji je napadača nagnao na ubojstva.  Godbolt je za mjesni list Clarion-Ledger nakon uhićenja poručio da mu je žao te da sada nakon što je to učinio, nije u stanju više živjeti. Novinarima je rekao i da je razgovarao sa suprugom u trenutku kada je netko pozvao policiju. Šesnaestogodišnjak za kojega se vjeruje da ga je osumnjičenik uzeo kao taoca, na sigurnom je, izvijestio je Daily Leader.  Guverner Mississippija Phil Bryant incident je nazvao "besmislenom tragedijom".  "Svakodnevno, muškarci i žene koji nose policijske značke žrtvuju se da bi zaštitili svoju zajednicu i služili joj. Prečesto gubimo najbolje", kazao je.