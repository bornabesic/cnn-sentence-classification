Platila sam RTV pristojbu za ožujak, travanj, svibanj i lipanj 2015. i za te mjesece mi je ponovno naplaćeno ovrhom. Zbog dvostruke naplate nisam platila za tri sljedeća mjeseca, pa mi je za te mjesece ponovno došla ovrha. Kako mogu do novca za dvostruko plaćene pristojbe, pitala je zabrinuto čitateljica iz Zadra.  Na HRT-u potvrđuju da su pokrenuli dvije ovrhe obveznici plaćanja RTV pristojbe.  - Prvo je pokrenuta ovrha za pristojbu za četiri mjeseca 2015. Glavni dug podmiren je 4. veljače 2016. godine, nakon što je 11. prosinca 2015. doneseno rješenje o ovrsi. Obveznica je bila dužna po toj ovrsi podmiriti trošak ovršnog postupka, kao i zakonske zatezne kamate. Kako nije platila trošak ovršnog postupka i pripadajućih zakonskih zateznih kamata, pravomoćno i ovršno rješenje dostavljeno je Fini na provedbu za ostatak duga - pojašnjavaju u HRT-u.  Na ime ostatka duga, odnosno troška ovršnog postupka i pripadajućih zakonskih zateznih kamata, Fina je, dodaju, obustavila obveznici s računa 790 kuna 18. ožujka 2016. te 49,47 kuna 1. travnja 2016.  - Ovrha za još tri mjeseca, srpanj, kolovoz i rujan 2015., još nije dostavljena Fini na provedbu jer je obveznica uložila prigovor i postupak još nije okončan - tvrde na HRT-u.  Iz tog je odgovora nedvojbeno da je obveznica platila dvaput pristojbe jer je za prvu ovrhu, kako kažu na HRT-u, ostalo dugovanje za trošak ovršnog postupka i zatezne kamate.  U praksi je moguće da se dugovanje za RTV pristojbu ili bilo koji drugi račun plati prije nego što je vjerovnik pokrenuo ovrhu pa da mu se taj isti iznos prisilno skine s računa. Jer, također u praksi, dužnik često ne zna da je ovrha pokrenuta. Prema Zakonu o općem upravnom postupku, javni bilježnik mora dužniku poslati prijedlog za ovrhu dva puta. Ako dužnik nije podigao obavijest, ona se šalje na oglasnu ploču suda i smatra se da je dužnik obaviješten. Kad prođe žalbeni rok, pokreće se ovrha. Bilježnik obavijesti šalje na adresu koju ima. Ako je ta adresa pogrešna ili stara, dužnik obavijest neće dobiti. Dužnik je, dakle, obaviješten samo teorijski. HRT smo pitali što obveznik pristojbe treba učiniti da vrati novac koji je uplatio dvaput, no nisu nam odgovorili.  Tu proceduru zato nam je pojasnila Dunja Mak, pravna savjetnica osječkog savjetovališta za potrošače.  - U slučaju da je netko dvostruko platio, savjetujemo potrošaču, odnosno ovršeniku da se pismeno obrati ovrhovoditelju i/ili odvjetničkom uredu koji zastupa ovrhovoditelja. Treba priložiti preslik dokaza uplate i tražiti povrat dvostruko naplaćenog iznosa - objasnila je savjetnica Dunja Mak.  Pitali smo je i možemo li vratiti sve što su uzeli, i za trošak Fine i za odvjetničke troškove?   - Dužnik ima pravo na povrat dvostruko plaćenog iznosa glavnice. Ali ako u vrijeme pokretanja ovršnog postupka glavni dug još nije bio podmirio, tad dužnik nema pravo i na povrat troškova ovršnog postupka koji su mu naplatili putem Fine, a ni pravo na povrat naknade koju je naplatila Fina - pojasnila je Dunja Mak.  Pitali smo je i što napraviti ako smo u međuvremenu platili glavnicu duga.  - Ako se pokrene postupak prisilne naplate, a dužnik tek nakon toga plati dug, savjetujemo da preslik uplate uz popratni dopis pošalje poštom, preporučeno i s povratnicom, odvjetničkom uredu koji zastupa tvrtku, a i samoj tvrtki te da zatraži da mu se glavnica ne naplati dva puta - objasnila je savjetnica Dunja Mak.  Dodaje da troškove ovršnog postupka u tom slučaju dužnik mora platiti jer u vrijeme kad je ovršni postupak pokrenut, dug još nije bio podmiren.  - Ako u roku od osam dana od primitka rješenja o ovrsi dužnik kontaktira ovrhovoditelja sa zahtjevom da podmiri samo troškove ovršnog postupka, tad je dužan podmiriti samo takozvani nastali trošak, ali ne i predvidivi trošak - dodala je pravna savjetnica Mak. Nastali trošak su naknade slanja ovrhe te Fine, a predvidivi trošak je onaj koji će nastati duljom otplatom duga. 1. Dva puta platio dug za RTV pristojbu  Pismeno se treba obratiti ovrhovoditelju i/ili odvjetničkom uredu koji ga zastupa. Treba priložiti preslik dokaza uplata i u popratnom dopisu zatražiti povrat dvostruko naplaćenog iznosa. Sve treba poslati poštom, preporučeno i s povratnicom. 2. Dug je platio, ali je prisilna naplata počela  Ako se pokrene postupak prisilne naplate, a dužnik tek nakon toga plati dug, preslik uplate uz popratni dopis treba poslati odvjetničkom uredu koji zastupa tvrtku, a i samoj tvrtki te zatražiti da mu se glavnica ne naplati dva puta. 3. Dug je prije platio, a sad mora i trošak  Ako u vrijeme pokretanja postupka prisilne naplate dug nije bio plaćen, nego je dužnik platio naknadno troškove ovršnog postupka, odnosno nastali trošak u kojem su bilježničke ili sudske naknade, ipak mora platiti, kao i trošak naknade Fine. 4. Provjeriti prijedlog za ovrhu  Nakon što je mogući dužnik primio prijedlog za ovrhu, ako je dug već platio, obavezno mora predati žalbu, preporučeno s povratnicom i priložiti dokaze o plaćanju. Utvrdi li sud da je dužnik platio prije pokretanja ovrhe, neće imati nikakvih troškova. 5. Samo ako je greškom pokrenuta  Onaj tko dokaže da je ovrha bila pokrenuta bez razloga, zabunom, treba se žaliti vjerovniku i zahtijevati povrat novca, a dobro je navesti i rok. Tražiti da vrate i naknade bilježnika te Fine, odnosno sve troškove koje je netko imao zbog pogrešne ovrhe. 