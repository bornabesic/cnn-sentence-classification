Uz rast industrijske proizvodnje i izvoza po prosječnoj stopi od četiri posto i uz rast produktivnosti radne snage po prosječnoj stopi od 10 posto do kraja 2020. godine stvorit ćemo novih 80.000 radnih mjesta u industriji – navodi se u programu Narodne koalicije nazvanom “Siguran smjer za Hrvatsku” koji će biti predstavljen sljedeći tjedan. Olakšice za poduzetnike Koalicija SDP-a, HNS-a, HSS-a i HSU biračima na predstojećim parlamentarnim izborima, osim novih radnih mjesta, u programu napisanom na 102 stranice, između ostalog, obećava da će povećati minimalnu plaću, a to bi moglo biti oko 500 kuna pa bi ona iznosila oko 3000 kuna neto. Obećavaju da će povećati i neoporezivi dio dohotka sa sadašnjih 2600 na 3000 kuna. Narodna koalicija obećava da će stvoriti i zakonske mogućnosti da, u slučaju smrti jednog partnera, drugi partner nastavi primati određen postotak njegove mirovine. Glasače namjeravaju pridobiti i obećanjem da će ukinuti doprinose za zdravstvo u iznosu od tri posto za mirovine veće od 5000 kuna. Što se gospodarstva tiče, za cilj su si postavili da u iduće četiri godine dovedu Hrvatsku među prvih 30 država na svijetu prema lakoći poslovanja. Planiraju pritom povećati vrijednost izvoza roba i usluga za najmanje 30 posto u odnosu na 2016. godinu. Smatraju da je uz aktivnu podršku države realizacija ovog cilja realna. U programu se navodi i da će osigurati najmanje 30 milijardi kuna vrijednih ulaganja u industriju te 38 milijardi kuna u sektoru turizma. Od toga bi 50 posto uložili strani investitori koji bi za to dobili poticajne mjere. Domaćim poduzetnicima Narodna koalicija, ako osvoji vlast, namjerava pak u sljedeće četiri godine dodijeliti više od 10 milijardi kuna nepovratnih sredstava iz fondova EU, uključujući i fondove za ruralni razvoj, čime će se potaknuti ukupne investicije od oko 35 milijardi kuna. Novost je i da će omogućiti online osnivanje j.d.o.o., bez sudjelovanja javnog bilježnika. Poduzetnike namjeravaju osloboditi najkasnije do 2018. obveze plaćanja doprinosa Gospodarskoj i Obrtničkoj komori. U obrazovanje i podizanje obrazovnog standarda uz pomoć fondova EU u četiri godine planiraju uložiti više od 7,5 milijardi kuna. Pri tome obećavaju i nastavak kurikularne reforme tamo gdje je stala nakon prošlih izbora. Narodna koalicija namjerava povećati izdvajanje za znanost i istraživanje sa sadašnjih 0,75 posto na dva posto BDP-a, a cilj im je povećati ukupno ulaganje u obrazovanje na šest posto BDP-a. Studentima obećavaju 3000 novih kreveta u studentskim domovima, a srednjoškolcima sufinanciranje prijevoza od 75 posto, dok bi onim siromašnima plaćali 100 posto troškova za prijevoz. U zdravstvu pak obećavaju isti opseg prava iz obveznog zdravstvenog osiguranja te smanjenje participacije za znatan dio zdravstvenih usluga, prije svega na preventivne pretrage i preglede specijalista kod kroničnih bolesti. Za stimuliranje zapošljavanja mladih namjeravaju povećati naknade u programu stručnog osposobljavanja s 2400 na više od 3000 kuna. No stimulirali bi i zapošljavanje starijih od 50 godina za koje bi poslodavac bio oslobođen plaćanja doprinosa na plaću pet godina. Planiraju stimulirati dragovoljno spajanje fiskalno slabijih lokalnih jedinica sa susjednima i jačanje uloge velikih gradova s više od 100.000 stanovnika. Obećavaju da će vratiti 14,5 posto izdvajanja iz dobiti od igara na sreću Hrvatske lutrije za razvoj civilnog društva, ali i da će provesti IPO HAC-ONC-a, što su htjeli i u prošlom mandatu. >> Debata o programu trebala bi biti odmah. Pozivam HDZ da pošalje predstavnika Ivana Maletić, europarlamentarka i jedna od sukreatorica izbornog programa HDZ-a, komentirala je mjere iz izbornog programa SDP-a.  Komentar Ivane Maletić prenosimo u cijelosti:  "Ovo što smo vidjeli u novinama skup je pojedinačnih mjera bez cjelovitih rješenja te stoga one, blago rečeno, ne mogu biti pravi odgovor na izazove s kojima se Hrvatska suočava. Navedimo bizaran primjer: u mjerama zapošljavanja pišu o ulaganju od 3 milijarde kuna, a samo iz Europskog socijalnog fonda imamo za tu svrhu na raspolaganju gotovo dvostruki iznos!? U gospodarstvu se vidi da i dalje nemaju ideja kako otvoriti izvore financiranja poduzetnicima, a to je ono što nam najviše treba. Oni kao da ne znaju za činjenicu da od lipnja ove godine poduzetnici mogu preko HBOR-a dobiti kredite za investicije uz kamatnu stopu 0,5%, a da je sufinanciranje iz EU fondova projekata mikro, malih i srednjih poduzetnika povećano s 35-45 posto na 85 posto. Ništa od toga nisu, a i dalje ne znaju napraviti. Milanovićeva vlada imala je pune četiri godine da pokaže što zna. Nije provela nijednu reformu, gospodarstvo je prepušteno improvizaciji i ovisilo je isključivo o vanjskim kretanjima. A sada nam nude povratak na staro. U tom kontekstu, istaknimo činjenicu da sada kao jedan od glavnih generatora radnih mjesta navode EU fondove. To bismo rado pozdravili kada ne bi bila riječ o području u kojem su u četiri godine neuspješnog vladanja doživjeli potpuni fijasko. Sjetimo se sam izjave g. Grčića u kojima neuspjehe vlade pravda „pokvarenim softverom“", stoji u komentaru Ivane Maletić na program SDP-a.      