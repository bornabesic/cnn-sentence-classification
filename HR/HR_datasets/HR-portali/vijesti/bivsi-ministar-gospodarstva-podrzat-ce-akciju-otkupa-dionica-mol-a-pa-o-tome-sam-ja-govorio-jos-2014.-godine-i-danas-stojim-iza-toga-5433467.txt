Predsjednik HNS-a i bivši ministar gospodarstva Ivan Vrdoljak komentirao je za televiziju N1 vijest o neželjenom lošem ishodu arbitražnog postupka INA-MOL u Ženevi.   "Ovo je jako loša vijest i jako mi je žao zbog toga. Pravo i pravda često nemaju veze jedno s drugim i ovo je eklatantan primjer toga. Jedini logičan potez vlade je reagirati onako kako smo spomenuli 2014. godine, a to je da otkupi udjel MOL-a.", istaknuo je Vrdoljak.   Zaključak arbitražnog suda da ne postoje dokumenti koji bi dokazali da su koruptivni postupci doveli do MOL-ovog preuzimanja udjela u Ini, Vrdoljak je napomenuo kako je postojao jedan takav bitan dokument. "To je bila pravomoćna presuda, kasnije ukinuta odlukom Ustavnog suda", rekao je Vrdoljak.   Bivši ministar gospodarstva podsjetio je da je ova arbitraža u Ženevi bila hrvatski odgovor na mađarsku tužbu (arbitražu u Washingtonu). "A to je još jedno veliko pitanje", napomenuo je.   Na pitanje o modelu po kojem bi se proveo otkup MOL-ovog udjela u Ini, Vrdoljak je rekao: "Sigurno postoji više modela da mi otkupimo te dionice. No, ne treba zanemariti da je INA dioničko društvo na burzi i postoje pravila ponašanja. Bilo koja riječ viška može rezultirati neželjenim posljedicama."   Treba pokrenuti razgovore o otkupu dionica, ustvrdio je Vrdoljak i dodao kako ozbiljni konzultanti trebaju dati svoje procjene, a to sve ovisi o cijenama nafte i brojnim drugim stvarima.   "2014. sam kao ministar gospodarstva rekao da bi bilo pametno otkupiti taj udio, te i dalje stojim iza toga", zaključio je Vrdoljak.