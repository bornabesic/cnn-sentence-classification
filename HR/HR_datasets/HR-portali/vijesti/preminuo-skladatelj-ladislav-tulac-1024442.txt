Posljednji ispraćaj Ladislava Tulača bit će u ponedjeljak, 15. svibnja u 10:50 sati na zagrebačkom Mirogoju, a ukop u 14:00 sati na Gradskom groblju u Varaždinu Skladatelj, aranžer i tekstopisac Ladislav Tulač umro je 9. svibnja 2017. u Zagrebu u 79 godini života. Rođen je 1939. godine u Varaždinu gdje završava srednje opće i glazbeno obrazovanje. Nakon studija farmacije na Sveučilištu u Zagrebu, od 1964. radio je kao korepetitor, pijanist i pedagog u Zagrebačkom kazalištu mladih. Od 1970. slobodni je umjetnik. Tulač se kao skladatelj specijalizirao i tijekom svoje dugogodišnje karijere profilirao kao autor glazbe za kazališne predstave. Pritom je iskazivao poseban senzibilitet za glazbu za djecu. Skladao je glazbu za mnoga kazališta, kazališne skupine i festivale, a osobito za Zagrebačko kazalište mladih. Kao glazbenik nastupao je u mnogobrojnim kazališnim predstavama. Autor je i glazbe za šesnaest mjuzikla, a skladao je i za film te za radio i televiziju. Bio je i član vokalnog jazz kvarteta Kenda. Godinama je kao skladatelj i korepetitor surađivao s Akademijom dramske umjetnosti. U njegovom opusu posebno se ističe glazba za mjuzikl „Mačak Džingiskan i Miki Trasi“ (s Vesnom Parun 1971. godine) te scenska glazba za predstavu „U koga se uvrglo to dijete“ (E. Janikovszky, 1982. godine). Ipak, najviše je surađivao s redateljicom, spisateljicom i pedagoginjom Zvjezdanom Ladikom s kojom je ostvario najveći broj svojih djela. Bio je redovni član Hrvatskog društva skladatelja u kojem je sve do posljednjih tjedana života bio aktivan i često viđen na skupovima i manifestacijama u organizaciji Društva. Posljednji ispraćaj Ladislava Tulača bit će u ponedjeljak, 15. svibnja u 10:50 sati na zagrebačkom Mirogoju, a ukop u 14:00 sati na Gradskom groblju u Varaždinu. Komemoracija će se održati u utorak 16. svibnja u 19:00 sati u Zagrebačkom kazalištu mladih.