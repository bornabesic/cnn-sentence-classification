Koordinacija proizvođača i dobavljača Agrokora u ponedjeljak je jednoglasno dogovorila zahtjeve vezane uz tretman mjenica Agrokora, kao i nove plasmane njihove robe koncernu te najavila obustavu isporuka robe od 29. svibnja ove godine ne ispune li se do tada njihovi zahtjevi. "Nakon gotovo 40 dana kako je naš izvanredni povjerenik (Ante Ramljak) preuzeo upravljanje kompanijom, ono što moramo reći je da mi dobavljači nismo zadovoljni. To je dovelo do toga da razmišljamo i o nekim mjerama, a da li će doći do tih mjera ovisi o ispunjenju naših zahtjeva, odnosno zaključaka", kazala je Marica Vidaković, prokuristica Kraša, nakon sastanka s dobavljačima u toj tvrtki. Pet zahtjeva Koordinacije možete pročitati OVDJE. Naravno, vrlo brzo su reagirali i u samom Agrokoru. Odmah je dogovoren sastanak s predstavnicima tvrtki koji će se održati u srijedu, prenosi dnevnik.hr - Izvanredna uprava Agrokora nastavlja otvoren i konstruktivan dijalog s dobavljačima. Probleme u poslovanju pod bivšom Upravom koji su doveli do ovog izvanrednog stanja ne možemo riješiti preko noći, no nastavljamo raditi u tom pravcu. Koordinacija proizvođača i dobavljača Agrokora svojim zahtjevima jasno stavlja do znanja da isporuku roba Agrokoru vezuje uz rješavanje pitanja mjenica. Kako obustava isporuke roba sasvim sigurno ne bi bila u interesu niti jednog od više tisuća proizvođača i dobavljača koji rade s Agrokorom, izvanredna uprava ce predstavnike 168 tvrtki koje imaju mjenice pozvati na još jedan sastanak, koji će se održati u srijedu.