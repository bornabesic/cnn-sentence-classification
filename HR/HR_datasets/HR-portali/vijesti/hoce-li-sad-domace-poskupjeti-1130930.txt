Hrvatske proizvođače mesa, jaja, sira s obiteljskih gospodarstava pitali smo raste li im prodaja zbog opreza kupaca pred jeftinijom a lošijom hranom iz uvoza: Nevenka Turkalj: I trgovci odnedavno žele naš sir i na policama svojih trgovina Afera sa zaraženim uvoznim mesom i jajima pobudila je svijest kupaca i trgovaca o kvaliteti domaćih proizvoda. To je uvidjela i Nevenka Turkalj, čija obitelj ima OPG u Rakovici. Proizvode sir od domaćeg kravljeg mlijeka. – Sireve inače prodajemo najviše na kućnom pragu, po sajmovima, ekotržnicama, imamo i jednu trgovinu u Zagrebu, restoranima. No, u zadnje vrijeme, pa i nedavno na Sir Cro festu, imali smo dosta upita i od trgovaca koji bi na policama svojih, manjih trgovina, htjeli imati i naše sireve. Takvih upita prije nikada nije bilo. Žao mi je što se morala dogoditi ovakva afera da bi se ljudi više okrenuli domaćim proizvodima. Vjerujem da je upravo potražnja kupaca natjerala trgovce da sada više traže domaće. Uvoz je puno jeftiniji, a nemoguće je imati pravi sir od kravljeg mlijeka ako kilogram košta osam kuna. Uostalom, mi imamo svake godine inspekcije koje provjeravaju kako radimo – kazala nam je Nevenka Turkalj. Na OPG-u dnevno proizvedu od 20 do 25 kilograma raznih kravljih sireva, za što im treba oko 200 litara mlijeka. – Cijene su od 30 kuna za svježi sir, zatim 60, 70 kuna za polutvrde sireve do 100 kuna za nagrađeni sir naziva Glavan. Cijene nećemo dizati zato što je potražnja veća – dodala je N. Turkalj.      Mijo Galović: Pilići 19 kn kilogram prije afere i sada, potražnja raste Salmonele je u uvoznim pilićima bilo i prije, samo što to nije isplivalo na vidjelo – kaže peradar Mijo Galović iz Slavonskog Kobaša, koji na svom poljoprivrednom gospodarstvu i klaonici prve kategorije godišnje proizvede oko 40 tisuća komada pilića. Kaže kako posljednjih dana zamjetno raste potražnja. I dok stalni kupci znaju kako su njegovi pilići uvijek svježi i redovito mu se vraćaju, oni novi sumnjičavo se raspituju radi li se o domaćoj ili uvoznoj robi. Govori kako veterinar dva puta mjesečno s njegova gospodarstva odnosi uzorke radi kontrole na salmonelu i do sada su uvijek bili negativni. Kada pilići dostignu starost od 35 dana, šalju se na dodatnu kontrolu u Vinkovce. Piliće prodaje po cijeni od 19 kuna, a cijenu unatoč povećanoj potražnji nije dizao. Od pet klaonica, koliko ih je bilo u Brodsko-posavskoj županiji, ostala je jedino njegova. Svi su drugi stavili ključ u bravu, jer su vidjeli da u tom poslu nemaju računa. – I sam sam razmišljao o zatvaranju. U peradarstvu sam od 1989. godine, ali situacija nikada nije bila tako teška kao posljednjih godina. Mislim da je i kupcima jasno da batak koji košta 12 kuna ne može biti kvalitetan – kaže Galović.      Biserka Tuksar: Nisam primijetila veći red kupaca, ali dolazi više inspektora Afere s neispravnom hranom nisu donijele nove kupce Biserki Tuksar iz Vuke, koja već dva desetljeća prodaje domaći sir i vrhnje na osječkoj tržnici. Umjesto reda kupaca, pred njezinom su se škrinjom jučer pojavili – inspektori. – Uzeli su uzorke sira za analizu. Nikada to nisu činili na tržnici, dolaze nam samo doma, u redovite kontrole četiri puta na godinu – iznenađena je. Što će tražiti u njezinu siru, ne zna. – Nešto su napisali, ali nije mi baš jasno – priznaje. – Zbog loše hrane iz uvoza, stradat će domaći proizvođači – sliježe ona ramenima. Ipak, vjeruje kako su te afere prilika domaćim uzgajivačima da se izbore za bolju poziciju. Krave joj proizvedu 20 do 25 litara mlijeka dnevno, a naša sugovornica sve pretvori u sir i vrhnje. – Što napravim, to i prodam, a na tržnicu donesem deset do dvadeset kilograma sira i vrhnja – kaže. Cijene sira i vrhnja ne planira uskoro povisivati. – Čak ih i snizim na kraju dana, da ne vraćam robu kući jer ne može dugo stajati. No, ako dam jeftinije, nisam nigdje. Mojih pet krava pojede stotinu kuna na dan – navodi ona. Razumije one koji kupuju hranu na akcijama u trgovačkim centrima jer, kaže, i sama gleda da prođe jeftinije.      Marko Medved: Sve više ljudi pita 'jesu li jaja domaća?', ali ne dižem cijene Nadam se da će se sad mnogima otvoriti oči – kaže Marko Medved iz Pribislavca pokraj Čakovca. Peradarstvo Medved među manjim je proizvođačima konzumnih jaja, no opskrbljuje i hotele, restorane, dječje vrtiće... Sve što proizvedu, prodaju poznatim kupcima. Hrane 30.000 nesilica koje snesu oko 800.000 jaja godišnje. Afera sa salmonelom u uvoznim jajima iz Poljske nije ih, veli, iznenadila. – Odmah je bilo sumnjivo kad sam vidio cijenu od 80 lipa za komad. Realna cijena jaja je od kune naviše, ovisno o veličini – dodaje. Jaja se prodaju u veličinama S, M, L i XL, a najtraženija su srednje veličine. – Očekujem da se sad pojačaju kontrole jaja i mesa iz uvoza jer izgleda da se ono uopće ne kontrolira, dok mi svaki mjesec nosimo uzorke na analizu u čakovečki Bioinstitut, a četiri puta godišnje dolazi nam i veterinarska inspekcija – ističe Medved. Svježa jaja prodaje i na dva “jajomata” postavljena u Čakovcu, po kunu ili 1,20 kuna za komad. Cijena se nije mijenjala, a Medved i drugi proizvođači koji prodaju na čakovečkoj tržnici kažu da nisu dizali cijene iako je potražnja za domaćim jajima porasla. Sve više kupaca pita: Jesu li domaća?      >> Uništeno 52,2 tone mesa s isteklim rokom ili bez papira! Evo u kojim trgovačkim lancima su pronađene nepravilnosti 