Davorin Posavac, koji je zajedno s Dariom Hrebakom ušao u završnicu za izbor bjelovarskog gradonačelnika, na tiskovnoj konferenciji zahvalio se svim glasačima na ukazanom povjerenju. Ponovno je pozvao Bjelovarčane da izađu u što većem broju na glasovanje, jer je to, kako je rekao, jedini način da se nešto promijeni. Govoreći o nastavku kampanje kazao je da ostaje vjerodostojan strankama koje su ga podupirale u prvom krugu, te da neće tražiti od kandidata koji su „ispali“ da ga podrže, ali od njihovih glasača svakako. Referirao se i na odluku Vlade RH  kojom je Bjelovaru, a i Županiji zadan težak udarac jer je jedan od ključnih razvojnih objekata vrijedan 30-tak milijuna eura oduzet Bjelovaru.  -  Vlada je prije dva dana odlučila da se ukine izgradnja Regionalnog otpadnog centra i da se sve preusmjeri prema Koprivnici, što je nedopustivo. Moj protukandidat, Dario Hrebak je član Vlade i nije se suprotstavio toj odluci. Stoga mi nije jasno kako će on raditi na razvoju Bjelovaru, o čemu govori u kampanji, a sasvim drugo radi – referirao se o Vladinoj odluci. U nastavku je rekao kako to nije prvo sapletanje nogu Bjelovaru i Županiji, jer je, tvrdi, Hrebak podržao inicijative HDZ-a da se u Bjelovaru ne gradi bolnica u punom smislu, te je isto tako stao na stranu odluke da se prema Bjelovaru ne gradi brza cesta. Bjelovarsko – bilogorski župan Damir Bajs je u prvom krugu pobijedio HDZ-ovog kandidata, Miru Totgergelija. Bajs je rekao kako je vjerodostojnost u životu i politici stvar karaktera te da on i nadalje podržava Posavca, jer se zalažu za iste vrijednosti i projekte. Kazavši kako je ugovor o izgradnji brze ceste prema Bjelovaru na snazi i od toga se ne želi odustati, jer bez takve ceste nema kapitalnih investicija. Pojašnjavajući iznenadnu odluku Vlade da se stopira gradnja Regionalnog odlagališta koje je trebalo „servisirati“ uz Bjelovarsko – bilogorsku i Virovitičko – podravsku, Bajs je rekao:  -Taj je projekt dva puta potvrđen od Vlade i sada preko noći bez ikakvih konzultacija s nama se on stopira. Time se gubi 30-tak milijuna eura i zapošljavanje 100-tinjak ljudi. Mi se s time ne slažemo.  Ujedno je upitao Posavčevog protukandidata Daria Hrebaka na koji će on način razvijati  Bjelovar, ako sada kao član Vlade nije podržao projekte od vitalnog značaja ne samo za Bjelovar već i za županiju. -Stao je na stranu HDZ-a koji ne podupire gradnju bolnice, brze ceste i odlagalište otpada, a to su životni projekti za našu regiju – zaključio je Bajs. Izražavajući nezadovoljstvo ponašanjem središnje vlasti, jer gotovo svakodnevno u Bjelovar dolaze ministri pa i premijer, a njega kao župana zaobilaze u širokom luku.