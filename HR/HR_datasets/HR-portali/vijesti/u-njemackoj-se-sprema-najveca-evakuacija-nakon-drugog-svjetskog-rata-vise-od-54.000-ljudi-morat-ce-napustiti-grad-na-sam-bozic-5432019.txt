Zbog neeksplodirane bombe iz Drugog svjetskog rata, oko 54.000 ljudi morat će biti evakuirano iz bavarskog grada Augsburga na sam Božić, javlja croexpress.eu. Radi se o najvećoj evakuaciji u Njemačkoj od kraja Drugog svjetskog rata. Gradske vlasti naložile su građanima da napuste svoje domove do 10 sati ujutro na Božić, nakon što je tijekom građevinskih radova pronađena zaboravljena britanska bomba teška 1,8 tona. Evakuaciju će nadgledati 800 policajaca, koji će se pobrinuti da tehničari ne započnu s deaktivacijom dok svi građani nisu napustili grad. Očekuje se kako će uklanjanje bombe trajati oko pet sati, no moguće je da će potrajati i do sljedećeg dana. CC 'Blockbuster' bomba od 1,8 tona (4.000 funti) pronađena je prije pet godina i u Koblenzu   Evakuacija je zakazana za Božić zbog manje prometa i manje ljudi na radnim mjestima. Slična je evakuacija održana i u Koblenzu 2011. godine, kada je također pronađena neeksplodirana bomba iz Drugog svjetskog rata. Tada je svoje domove moralo napustiti oko 45.000 ljudi. - U panici smo, službeno ništa ne znamo osim onog što čujemo u vijestima, rekla je Hrvatica Suzana koja živi u Augsbergu za cropexpress.eu. - Katolici smo i Božić nam je važan. Gdje ćemo otići, još ne znamo, kazala je. Gradske vlasti procjenjuju kako će većina stanovnika odsjesti kod obitelji ili prijatelja, no za ostale će biti osiguran hitni smještaj.