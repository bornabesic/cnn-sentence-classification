Foto: FaH  ISTRAŽITELJI su otkrili nacističke predmete u njemačkim vojarnama, piše u subotu tjednik Spiegel, štoje bacilo novu sjenu na već početu istragu zbog navoda da u Bundeswehru služe simpatizeri krajnje desnice.  Ormar s kacigama koje su pripadale Wehrmachtu iz Drugog svjetskog rata pronađen je u vojarni u Donaueschingenu, piše u subotu Spiegel. Inspektori su otkrili u četvrtak prostoriju ukrašenu memorabilijama Wehrmachta, stoji u izvješću, a snimke su ministarstvu obrane predane kao dokaz.   Glasnogovornik ministarstva potvrdio je njemačkoj agenciji dpa otkriće vojnih predmeta iz doba nacizma.  Međunarodni odbor Auschwitz pozvao je u subotu na javnu raspravu o kulturi ponašanja u njemačkoj vojsci.   "Za preživjele holokausta čak i sama pomisao da bi se u njemačkoj vojsci mogla ponovno veličati tradicija Wehrmachta užasna je i nepodnošljiva", rekao je Christoph Heubner, izvršni potpredsjednik organizacije.   Ministarstvo obrane istražuje desni ekstremizam u vojsci  Ministarstvo obrane upravo istražuje navode o desnom ekstremizmu u njemačkoj vojsci nakon otkrića da je poručnik nazvanog Franco A., planirao ksenofobne napade.   Ministrica obrane Ursula von der Leyen (na slici), članica CDU-a kancelarke Angele Merkel, rekla je kako očekuje da se istraže i drugi slučajevi desnog ekstremizma u Bundeswehru nakon otkrića da je poručnik Franco A vodio dvostruki život. Taj 28-godišnjak uhićen prošli tjedna osumnjičen je da se predstavljao u saveznim pokrajinama Bavarskoj i Hesseu kao sirijski izbjeglica kako bi mogao izvesti terorističke napade na migrante. Kod njega je pronađeno streljivo i vojna oprema, objavilo je ministarstvo obrane u četvrtak.  Vojarna u kojoj je Franko bio stacioniran, u Illkirchu u Francuskoj, već je bila u središtu skandala s nacističkim simbolima 2012.,  objavio je u subotu tabloid Bild.  Prema Bildu, vojnici Bundeswehra razvili su 4 metara dugu svastiku na podu vojarne 7. studenoga 2012., slaveći nogometnu pobjedu Bayerna iz Muenchena nad francuskom momčadi Lille OSC. Izgred je bio prijavljen nadređenima i ministarstvu obrane te Bundeswehrovoj kontraobavještajnoj službi. Ministarstvo je objavilo da je tada 20 vojnika bilo ispitano, a trojica su bila otpuštena i kažnjena.   Ministrica von der Leyen otputovala je osobno u Illkirch, grad južno od Strasbourga u kojem je smještena njemačka brigada, kako bi dobila uvid u napredak istrage. Ondje je istaknula da moderna njemačka vojska ne smije njegovati tradicije i običaje nacističkog Wehrmachta.   "U vojsci nema mjesta za one koji veličaju Wehrmacht"  Ministar pravosuđa Heiko Maas ponovio je takva stajališta u subotu na Twitteru porukom "S obzirom na njemačku povijest, jedno mora biti jasno: tko god veliča Wehrmacht, za njega u Bundeswehru nema mjesta".   Neki političari smatraju da je ministričina kritika vojske bila preoštra, jer je za nju odgovorna upravo ona.   Njemačka vojna obavještajna agencija MAD prošlog je mjeseca objavila da postoji 275 slučajeva sumnje na krajnje desni ekstremizam u vojnim redovima.