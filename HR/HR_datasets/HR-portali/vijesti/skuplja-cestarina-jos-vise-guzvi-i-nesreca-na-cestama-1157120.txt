Nadali smo se kako će nam uvođenjem najavljenih vinjeta korištenje autocesta biti jeftinije, no umjesto toga, stigao je hladan tuš – poskupljenje cestarina na dionicama kojima upravlja državni HAC. Sve veće rate kredita cestarskom sektoru dolaze na naplatu, mač visi nad glavom. Priznaju to i vladajući i tako opravdavaju poskupljenje. Od monetizacije, koja je bila ideja Milanovićeve administracije, davno se odustalo. Vjerojatno i bolje jer znamo kako se ponašaju strani koncesionari naših autocesta. Austrijski Strabag naplaćuje astronomskih 0,78 kuna po kilometru autoceste od Zagreba do Macelja, a i Bina Istra, koja ima posebnu, 10 posto višu ljetnu cijenu za Istarski ipsilon, koji i dalje nema puni profil. Dalmatina će ostati prazna zimi, dok će se ljeti zbog turista ubrati više novca. Naša najprometnija autocesta Zagreb – Lipovac i dalje će biti zlatna koka s još većom zaradom, zbog tranzitnog prometa tijekom cijele godine, ali i zato što nema alternative. Hrvatska se s ovim višim cijenama približava državama s najskupljim cestarinama – Španjolskoj, Francuskoj i Italiji, dok su nam zemlje koje građanima nude jeftinije autoceste putem vinjeta sve dalje. Putovati automobilom od Zagreba do Splita autocestom postao je pravi luksuz jer samo ćemo za povratnu cestarinu ljeti morati platiti 398 kuna, što je gotovo polovica cijene godišnje slovenske i mađarske vinjete, više od polovice cijene austrijske vinjete, a skuplje od cijele godišnje vinjete u Češkoj, Slovačkoj i Švicarskoj. Prijevoznici prijete bojkotom autocesta, što je potencijalan problem jer su državne ceste ionako preopterećene, pogotovo u prometnim špicama i to vozačima koji upravo zbog visokih cijena cestarina izbjegavaju autoceste. Tako na Ličkoj magistrali ljeti možemo očekivati još veće gužve i više prometnih nesreća. Realna je opasnost i da će se poskupljenje cestarina iskoristiti i za poskupljenje drugih roba i usluga. U najvećem su gubitku hrvatski građani koji će si još rjeđe moći priuštiti komfor i sigurnost autoceste. >>Cestarina od Zagreba do Splita zimi 181 kunu, a ljeti 199 kuna >>Grčić: Povećanjem cestarina neće se riješiti dug autocesta!​