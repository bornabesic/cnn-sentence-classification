Predsjednik Republike Srpske Milorad Dodik izjavio je u ponedjeljak kako ima informacije da će Tužiteljstvo Bosne i Hercegovine sredinom ožujka protiv njega i još nekoliko visokih dužnosnika iz reda bosanskih Srba podignuti optužnicu zbog kaznenog djela neizvršavanja odluka Ustavnog suda BiH. Dodik je u Banjoj Luci precizirao kako će optužnice biti objavljene između 11. i 15. ožujka, a odnosit će se na organiziranje referenduma o 9. siječnju kao danu RS, kojega je Ustavni sud BiH prije toga  proglasio neustavnim praznikom i ukinuo njegovo važenje. "Time žele ušutkati one koji brane interese RS", kazao je Dodik. Nakon organiziranja referenduma s pitanjem o tome hoće li se 9. siječnja nastaviti obilježavati kao dan RS unatoč pravorijeku Ustavnog suda, Tužiteljstvo BiH otvorilo je istragu, a saslušani su gotovo svi istaknutiji dužnosnici iz reda bosanskih Srba koji su u tome sudjelovali. Iskaze tužitelju morali su dati svi članovi povjerenstva za provedbu referenduma, kao i aktualni predsjedatelj Predsjedništva BiH Mladen Ivanić. Sam Dodik saslušan je u sjedištu državnog tužiteljstva potkraj prosinca prošle godine i to nakon što je to od njega u telefonskom razgovoru izravno zatražio visoki američki diplomat Hoyt Yee. Dodik je prije toga odbijao doći u Sarajevo tvrdeći kako mu je tamo ugrožena sigurnost, no na kraju je promijenio mišljenje, jer je jedino pod uvjetom davanja iskaza mogao podnijeti zahtjev za američku vizu kako bi putovao na inauguraciju Donalda Trumpa. Vizu u konačnici nije dobio no zato će, kako sam tvrdi, sada dobiti optužnicu po kojoj mu prijeti kazna od šest mjeseci do pet godina zatvora.