Što je nagnalo Milu Karakaša (51) da u kafiću u centru Brinja u nedjelju oko 14 sati ubije Karlovčanina Lovrana Prpića (37), ustvrdit će istraga. Razlozi koji se prepričavaju nejasno povezuju Brinjanina i Karlovčanina. Ono čemu su mještani ličkog mjesta tog popodneva svjedočili nije razlog za ubojstvo. – Ubijeni je s prijateljem došao jer su od nekoga planirali kupiti automobil Prpićevoj supruzi u Brinju. Obojica su već bili pijani kada su došli, jasno se vidjelo. Prpić je imao psa sa sobom i stavili su ga na šank. To je zasmetalo Karakašu koji je također bio pijan i tražio ih je da “džukelu maknu sa šanka”. Oni su se ismijavali, neugodno ga provocirali i onda je započela svađa, pa tučnjava, nakon čega je Karakaš izvukao pištolj i ispalio tri hica u Lovrana koji se odmah srušio i umro. Pucao je i u tog drugog muškarca koji je bježao. Mislim da ga je ranio – pričaju nam očevici. Mile Karakaš, koji je imao tvrtku i bavio se izvlačenjem drva iz šume i prodajom drva, a imao je ambicija raditi i za zimsku službu na autocesti, ali mu se posao izjalovio, otprije je poznat policiji po remećenju javnog reda i mira, po svađama, tučnjavi, pijančevanju. Odmah je uhićen zbog ubojstva. Imao je 1,39 promila alkohola u krvi te da je pištolj posjedovao ilegalno. Priveden je i ispitan kod suca istrage. No, lička je policija u policijskoj postaji, navodno do ponoći zadržala i pokojnikovog prijatelja na ispitivanju, istražujući zbog čega je izazvan sukob. – Pas je, izgleda, samo prelio čašu, očito je tu bilo i nekih njihovih priča otprije. Ne znamo mi Karlovčane dobro, ali navodno je jedan od njih imao kuću na ličkom području, spominju se i neke zajedničke prijateljice Karlovčana i Karakaša, neki poslovni odnosi. Tko zna što je iza svega bilo, ali toga su se popodneva najviše svađali zbog toga psa na šanku. U svakom slučaju, ništa od toga nije razlog da ubiješ čovjeka – kažu nam sugovornici. Iza pokojnog Prpića ostali su supruga i dvoje malodobne djece.