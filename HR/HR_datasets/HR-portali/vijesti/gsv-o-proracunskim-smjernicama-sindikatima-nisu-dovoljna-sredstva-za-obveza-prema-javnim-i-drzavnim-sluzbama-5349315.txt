Ministar rada i mirovinskog sustava Tomislav Ćorić preuzeo je u ponedjeljak dužnost predsjednika Gospodarsko socijalnog vijeća (GSV), a nakon sjednice izjavio je kako su predstavnici sindikata ukazali na potrebu da se povećaju sredstva za isplatu povećane osnovice plaća i da, prema njihovom mišljenju, sredstva iskazana u smjernicama državnog proračuna nisu dovoljna za izmirenje obveza Vlade RH prema radnicima u javnim i državnim službama. Na upit je li dobro da su sindikalni predstavnici iz medija saznali proračunske smjernice i je li to dobro za socijalni dijalog, ministar Ćorić je rekao da su socijalni partneri na vrijeme dobili smjernice proračuna o kojima se raspravljalo na sjednici i dali su svoje opservacije na tu temu. Što se tiče proračuna za 2017. i porezne reforme koja je najveći zahvat, socijalni partneri su već na prošloj sjednici GSV dali svoje kritike i sugestije, naglasio je. Upitan o tijeku pregovora s predstavnicima sindikata javnih službi o realizaciji sporazuma o povećanju osnovice plaća za 6 posto slijedom rasta BDP-a, budući  Vlada želi provjeriti njegovu pravnu utemeljenost, Ćorić je najavio da je se neovisno o tome, razgovori nastavljaju već sutra. Imat ćemo sluha za svaku kritiku koja je iznijeta, i naše djelovanje i inicijative na razini GSV-a govore da socijalni partneri i mi imamo razumijevanja za međusobne pozicije i želimo izgrađivati socijalni dijalog, istaknuo je Ćorić na novinarski upit. Ministar financija Zdravko Marić najavio je da će proračun vjerojatno biti dovršen u 3 ujutro i ironično dodao da sjednica GSV može biti nakon toga u 4 ujutro. Kritike su dobro došle, no moramo biti objektivni i reći da za poreznu reformu i proračun nismo imali puno vremena i da cijeli tim naporno rad. Žao mi je što nismo imali više vremena za razgovor o smjernicama, akceptirali smo primjedbe i komentare. Smjernice su realne i uzimaju u obzir aktualni moment i poreznu reformu, ocijenio je ministar Marić.    O zahtjevima sindikata oko minimalne plaće još će se razgovarati Upitan o zahtjevima sindikata oko minimalne plaće Marić je rekao kako će se o tome još razgovarati. U vezi sa sindikalnom tvrdnjom da u proračunu nisu predviđena sredstva za povećanje osnovice plaća, Marić je rekao kako je nešto vidljivo, a nešto i nije. Akceptirali smo da se radi o nekih 400 milijuna za iduću godinu i ima tu još elemenata za razgovor i vjerujem da ćemo u konačnici imati stav o tome, dodao je.   Sever:  Smjernice državnog proračuna se donose bez razgovora sa sindikatima Predsjednik Nezavisnih hrvatskih sindikata (NHS) Krešimir Sever rekao je kako je temeljni prigovor sindikalne strane bio da se donose smjernice državnog proračuna bez razgovora sa sindikatima. Koliko nam je poznato kada je riječ o promjenama u poreznom sustavu poslodavci su bili uključeni i neke radne skupine, a sindikati ne. Kada je riječ o proračunskim smjernicama za 2017.,2018. i 2019. do materijala smo došli skidajući ih s vladinih internetskih stranica, nismo kao socijalni partneri sudjelovali ni u razgovorima ni u pripremama. Naše primjedbe u velikoj mjeri ostaju u zraku, kao što su ukidanje najviše porezne stope, smanjenje poreznih stopa sa 3 na 2, gdje smo vrlo jasno ukazali da to smanjuje progresivnost poreznih stopa na dohodak, koje bi trebale biti jedne od ključnih mjera za smanjenje društveni nejednakosti, rekao je Sever. Prema njegovu mišljenju sustav je kreiran tako da najviše dobiju oni s najvišim primanjima, kojima je to i najmanje potrebno, a oni s najnižim neće dobiti ništa ili tek vrlo malo, a slično je, kaže, i s olakšicama za uzdržavanje djeteta. Na kraju nam preostaje da kad već nije pokazana socijalna osjetljivost za one s najnižim plaćama, da snažnije otvorimo priču o minimalnoj plaći, istaknuo je Sever.  Ponovno je izrazio nezadovoljstvo pokušajem da se konkurentnost hrvatskog gospodarstva gradi na slabo plaćenim i obespravljenim radnicima, jer je, kako je rekao, to politika kratkog daha i treba ju mijenjati. Ministar Ćorić uputio je ispriku sindikalnoj strani budući joj nisu pravodobno dostavljene proračunske smjernice i dodao kako treba raditi na tome da socijalni partneri budu uključeni u izradu tih dokumenata idućem razdoblju. Ako je bilo takvog propusta, dodao je, došlo je budući se s poreznom reformom htjelo ići od 1. siječnja iduće godine. To je nešto što se više ne bi trebalo događati, naglasio je Ćorić. Upitan o minimalnoj plaći, Ćorić je rekao da konzultacije o tome još uvijek traju. Najavio je da ovaj tjedan treba biti konzultativni sastanak sa socijalnim partnerima nakon čega će se donijeti odluka o njezinoj visini za 2017. godinu.   HUP: Proračunske smjernice optimistične  U  ime Hrvatske udruge poslodavaca Damir Kuštrak rekao je kako se proračunske smjernice optimistične; kada je riječ o generatorima rasta to je ostvarivo, svi ključni parametri su bolji nego što se predviđalo, no Vlada, osim porezne reforme, treba početi raditi i neke druge reformske poteze, kao što je uklanjanje administrativnih barijera i reforma javne uprave.  U HUP-u nemamo ništa protiv da se u određenom postotku podigne minimalna plaća. Poreznom reformom će se podići ostale plaće i pri tome treba voditi računa da će doći do pada produktivnosti pa iz toga slijedi da i minimalna plaća nije samo socijalna kategorija i da treba voditi računa o produktivnosti, rekao je Kuštrak.