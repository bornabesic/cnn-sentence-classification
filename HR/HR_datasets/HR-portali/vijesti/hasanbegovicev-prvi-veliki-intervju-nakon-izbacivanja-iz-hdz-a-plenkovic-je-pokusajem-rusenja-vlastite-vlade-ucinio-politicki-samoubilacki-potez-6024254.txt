Prema obavijesti koja mu je pristigla iz stranke, bivši HDZ-ov ministar kulture Zlatko Hasanbegović više nije član te stranke zbog svoje kandidature na nezavisnoj listi Brune Esih na zagrebačkim lokalnim izborama. U razgovoru za Dnevnik televizije N1 Zlatko Hasanbegović je kazao da je premijer Andrej Plenković odluku o razrješenju ministara donio bez znanja i prethodne konzultacije s bilo kojim članom stranačkog vodstva. Hasanbegović kaže da je u raspravi na Predsjedništvu HDZ-a, koje je sazvano nakon odluke o razrješenju Mostovih ministara, jasno dao do znanja koje sve konzekvence može imati takva odluka. "To je bila njegova osobna odluka, on je preuzeo odgovornost, rekao je izrijekom da je to njegova odluka. Sve to što se dogodilo poslije je rezultat njegove odluke. Moje nastupanje poslije je odbijanje preuzimanja odgovornosti za ono za što nisam odgovoran", kazao je Hasanbegović gostujući na N1. No, Hasanbegović je prilikom glasovanja u Saboru ipak dao svoj glas HDZ-ovoj većini, kako kaže, "isključivo iz stranačke lojalnosti i državne odgovornosti". Nije želio da se "manipulacijom pokuša prebaciti teret na nas koji nismo odgovorni", dodao je Hasanbegović, te kazao da Bruna Esih, Željko Glasnović i on nisu htjeli biti optuženi za rušenje Vlade i izazivanje prijevremenih izbora. Odluku da bude na listi Brune Esih prelomio je, kaže, kad je zaključio da je iz "parcijalnih i osobnih razloga" prekinuto jedno strateško partnerstvo, a bez jasnog plana koje će stranke zamijeniti to partnerstvo. Na novinarsko pitanje hoće li bez obzira na sve i dalje činiti HDZ-ovu većinu, Hasanbegović je odgovorio: "Jasno smo rekli pod kojim smo uvjetima spremni podupirati parlamentarnu većinu i Vladu koja će izaći iz te većine - bez obzira na moj status u stranci. U obavijesti koju sam primio, da više nisam član HDZ, rješenje je bez pravnog lijeka, nejasno je koje je stranačko tijelo donijelo odluku o mom izbacivanju." Hasanbegović se pod reflektorima političke pozornice pojavio u Vladi koju je uz premijera Tihomira Oreškovića vodio prvi potpredsjednik i tadašnji šef HDZ-a Tomislav Karamarko, ali na upit o možebitnim kontaktima s Karamarkom kaže da se nema potrebe "konzultirati s bilo kojim akterom političkog života" i da nije "eksponent ničijih interesa". "No kada već govorite o instaliranju, podsjetio bih da je jedna od osoba o kojima se lome koplja ministar financija, koji je upravo bio preslagivački mandatar Tomislava Karamarka", kazao je Hasanbegović gostujući na N1. Ipak, Hasanabegović je cijelo to proteklo razdoblje podržavao odluke oko kojih su se lomila koplja, opravdavajući da su to bile odluke stranačkih tijela. "Zapravo sam smatrao da je pokušaj rušenja vlastite Vlade i prije i sada neracionalan i politički samoubilački potez", kaže. Što se tiče njegovih očekivanja uspjeha na lokalnim izborima, kazao je kako očekuje da će "svi birači HDZ-a u listi Brune Esih prepoznati listu koja predstavlja istinske stranačke vrijednosti, ali i svi oni koji žele bolji Zagreb". Hasanbegović: Smatram se žrtvom, nisam pridonio rušenju ni prošle niti ove Vlade    ZAGREB - Zlatko Hasanbegović, nakon što je u ponedjeljak isključen iz HDZ-a, prozvao je predsjednika Vlade i HDZ-a Andreja Plenkovića da je odluku o smjeni četiri Mostova ministra donio samostalno, bez konzultacija na stranačkim tijelima i alternativnog rješenja, "osim ako nije riječ o najobičnijoj političkoj trgovini", a u cijelom slučaju sada već bivši član Predsjedništva HDZ-a smatra se žrtvom jer, ističe, ni na koji način nije pridonio rušenju prošle, niti ove Vlade.  "Da, kao osoba koja ni na koji način nije pridonijela padu ni prethodne, niti ove hrvatske Vlade. Dapače, bio sam i tada jedan od onih koji je smatrao da se radi o hazarderskom i potpuno nedržavničkom postupanju", rekao je Hasanbegović u Vijestima RTL-a, upitan smatra li se žrtvom. Ustvrdio je kako je o svom potezu, odnosno kandidaturi za lokalne izbore na listi nezavisne Brune Esih, razgovarao s mnogim istaknutim članovima HDZ-a, ali da je to bio njegov osobni potez. "Više puta sam isticao - nisam dio nikakve urotničke skupine, vođen sam isključivo vlastitom savješću i moralnim i političkim načelima koje zastupam", dodao je Hasanbegović. Ne zna, kaže, hoće li netko drugi iz HDZ-a slijediti njegov primjer. "Svakome prepuštam da djeluje na onaj način za koji drži da je najbolje", rekao je i naglasio kako u donošenju te odluke nije bio vođen politikantskim razlozima. "Postoje trenuci kada savjest i poimanje nacionalnih interesa trebaju biti iznad stranačke stege i taj trenutak je upravo došao", rekao je. Hasanbegović napominje kako je sam premijer Plenković rekao da je odluka o razrješenju Mostovih ministara bila njegova osobna odluka.      "O tome nikada nitko i nigdje u stranačkim tijelima nije raspravljao i svi članovi Predsjedništva, ne mislim ovdje na neformalne mentorske skupine oko predsjednika Vlade, za to su saznali gledajući tv programe. Nisam mogao podržati nešto što je već doneseno", poručio je Hasanbegović, odgovorivši na pitanje gdje mu je savjest bila kad je prilikom glasovanja u Saboru podržao ministra financija Zdravka Marića, odnosno "igrao kako je HDZ tražio".    Na primjedbu da je onda i sam sudjelovao u, kako je rekao jutros u obraćanju, političkoj moralnoj kaljuži, Hasanbegović je uzvratio da kao član Predsjedništva HDZ-a, kao odgovoran čovjek i osoba koja nije željela dovesti do toga da se teret odgovornosti prebaci na njegova i leđa njegovih kolega, nije želio "da se nas, koji za to nismo odgovorni, optuži za pad HDZ-ove Vlade i novih izbora".    Glasovanje o povjerenju Mariću, rekao je, bila je vrsta formalne saborske procedure, a lanac događaja, naglašava, začet je odlukom predsjednika Vlade koja je imala dalekosežne posljedice. "Ona je dovela do raskida s koalicijskim partnerom, bez da postoji suvislo alternativno rješenje, osim ako nije riječ o najobičnijoj političkoj trgovini", kazao je. Dodao je kako nije problem u Zdravku Mariću, "ali je činjenica da u niti jednom trenutku nijedna vlada ne smije postati talac jednog čovjeka". Ponavlja da je za odluku hoće li podržati Plenkovićevu Vladu u Saboru irelevantan njegov stranački status. "Kada vidim tko će činiti novu većinu i pod kojim uvjetima, o tome ću donijeti odluku. To nema nikakve veze s mojim stranačkim statusom", rekao je.