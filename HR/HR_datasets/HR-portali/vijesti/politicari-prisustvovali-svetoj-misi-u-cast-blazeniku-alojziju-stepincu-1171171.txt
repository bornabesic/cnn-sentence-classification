Željezanski biskup mons. dr. Egidije Živković istaknuo je u nedjeljnoj homiliji na gradišćanskohrvatskome jeziku u zagrebačkoj katedrali da su Gradišćanski Hrvati došli na hodočašće u Zagreb na grob kardinala bl. Alojzija Stepinca da se spomenu svojih korijena i ohrabre za daljnje zajedničko putovanje s matičnim narodom u srcu Europe. Sveta misa u zagrebačkoj prvostolnica bila je središnji događaj prvoga skupnog hodočašća više od pola tisuće Gradišćanskih Hrvata iz Austrije, Mađarske i Slovačke i četiriju biskupija, među kojima je i zbor Gradišćanskih Hrvata "Pax et Bonum" u kojemu pjevaju Gradišćanski Hrvati iz Austrije, Mađarske i Slovačke. Trodnevno hodočašće počeli su 19. svibnja, a kako je rekao biskup Živković "došli smo na izvor našega hrvatskog naroda koga smo morali napustiti prije pola tisućljeća nakon bitke na Krbavskome polju, da se spomenemo naših korijena, zahvalimo za naš povijesni hod i pomolimo na naš hrvatski narod, Europu i svijet". Prije početka misnoga slavlja, zagrebački kardinal Josip Bozanić zaželio je toplu dobrodošlicu hodočasnicima i s željazanskim biskupom mons. Egidijem Živkovićem razmijenio prigodne darove - mons. Živković primio je tako na dar kip bl. Alojzija Stepinca, a kardinal Bozanić kalež.  Kad Europa pomalo zatvara granice, Gradišćanski Hrvati ih hodočašćem otvaraju Biskup Živković osvrnuo se i na sadašnju situaciju u Europi rekavši da "kad Europa pomalo zatvara granice, a države i narodi izoliraju se, mi Gradišćanski Hrvati ovim hodočašćem ih otvaramo, dajemo se na put i prekoračujemo granice naših država i biskupija, pokazujemo i posvjedočujemo da je u globaliziranom i modernom svijetu potrebna otvorenost, suradnja, povezivanje, međusobno obogaćenje, pomirenje i dijalog". Osvrnuvši se na svoje studentske dane na zagrebačkoj bogosloviji gdje je počeo studirati 1983. željezanski biskup posvjedočio je da je "iako mlad sve shvatio i osjetio na svojoj koži što znači biti vjernik, katolik i Hrvat". Podsjetio je kako se cijelu akademsku godinu "kao prijavljivao" za privremeni boravak, te da je "skoro više vremena bio u policiji, nego na bogosloviji". "Mi u Europi dobro znamo s kim ste i kako ste vi ovdje u staroj domovini živjeli okovani željeznim vratima komunizma, a znamo i sada s čim se nosite, jer Berlinski zid još nije pao u glavama nekih ljudi, ali vi ste, nakon teških represija i stradanja, konačno pobijedili i nadvladali zlo", rekao je mons. Živković.  Ipak, poručio je, "nakon ovoga mučnog iskustva nemojte nikada zaboraviti da se i danas nastavlja borba Dobra i Zla".   "Ne živite u prošlosti nego u sadašnjosti i budućnosti kao što nas sve mudro opominje hrvatska predsjednica - ne stvarajte nepodnošljivo i štetno društveno ozračje, konačno nadvladajte povijesne hipoteke i budite pripravni na oprost i novi početak, a narod koji tako čini ima budućnost", istaknuo je biskup. Poručio je kako trebamo "zaustaviti one koji domovinu iskorištavaju kao maćehu, a ne vole kao majku". "Recite im stop - koga se bojite", dodao je.     Hodajmo u istini kao bl. Alojzije Stepinac Biskup Živković ustvrdio je kako su Gradišćanski Hrvati, putem Zagrebačke sinode i kardinala Josipa Bozanića, "kao hodočasnici došli hodati u istini koja je jedini put za kršćane i došli smo reći svijetu i narodu da istinu o životu i borbi kardinala bl. Alojzija Stepinca podržavamo i mi iz Austrije, Slovačke i Mađarske". Dodao je kako, nažalost, čuje da se "braća s Istoka boje te istine", a na pitanje koje je sam postavio - zašto je tako, odgovorio je da je razlog tomu jer je "došlo vrijeme razotkrivanja lažnih optužaba protiv Stepinca koji je, kroz muku i molitvu, dobio veliku hrabrost boriti se protiv montiranih laži zloglasnoga i sotonskoga komunizma". Ali, rekao je mons. Živković, "Stepinac je pokazao svojim mučiteljima što je jače - križ kao znak mučenika ili petokraka kao znak mučitelja". "Kanili su skriti istinu o Stepincu i to još i danas bez srama pokušavaju, no Stepinac je simbol istine i borac protiv laži, pobijedio je sve lažne osude, dobro je pobijedilo zlo", rekao je biskup Živković. Zato, poručio je, hodajmo i mi u istini kao Stepinac i držimo se njegova gesla - 'U ljubavi prema svojoj domovinu i narodu ne dam se ni od koga nadvisiti'.   Među brojnim vjernicima na misi u zagrebačkoj katedrali bili su i predsjednica Republike Kolinda Grabar-Kitarović, premijer Andrej Plenković, potpredsjednik Vlade i ministar vanjskih i europskih poslova Davor Ivo Stier te zagrebački gradonačelnik Milan Bandić.  Okupljeni vjernici pljeskom su zahvalili biskupu, hodočasnicima i pjevačima-hodočasnicima za izrečene poticaje i nadu za još čvršćim vezama s matičnim narodom posebice sada kada smo, kako je to rekao biskup Živković, "okupljeni pod zajedničkim europskim krovom".   Željezanska biskupija u Željeznom (Eisenstadt) u Gradišću u Austriji ima oko 240 tisuća vjernika od kojih je 50 tisuća Hrvata. Gradišćanski Hrvati očuvali su svoj kulturni i jezični identitet već više od pet stotina godina, ne samo u Austriji, nego i u Slovačkoj i Mađarskoj, uvelike zahvaljujući i djelovanju Katoličke crkve.