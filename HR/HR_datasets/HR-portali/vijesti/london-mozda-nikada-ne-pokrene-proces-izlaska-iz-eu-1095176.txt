Velika Britanija možda nikada ne pokrene postupak izlaska iz Europske unije bez obzira na referendumsku pobjedu pobornika izlaska zemlje iz EU, ocijenio je u nedjelju jedan europski diplomat. Moje je osobno stajalište da oni nikada neće službeno obavijestiti EU o svojoj namjeri da napuste Uniju, rekao je taj neimenovani diplomat. – Želimo da London sada pokrene članak 50, da bude sve jasno. Mi ih ne možemo prisiliti, očekujem da će im trebati vremena – rekao je taj diplomat. – Ne isključujem, a to je moj osobni osjećaj, da to možda nikada neće pokrenuti –  dodao je. Bez obzira na sve veći pritisak europskih dužnosnika, konzervativni premijer David Cameron, zagovornik EU, neće u utorak pokrenuti proceduru izlaska iz EU u Bruxellesu, gdje počinje dvodnevni europski summit, prema jednom europskom dužnosniku. Prema europskim partnerima, procedura bi trebala biti pokrenuta najkasnije do Božića. Britanski ministar financija George Osborne je upozorio u ponedjeljak da će Velika Britanija aktivirati članak 50 za izlazak iz EU kada za to bude pogodan trenutak i zajamčio da je britansko gospodarstvo spremno suočiti se s nemirima izazvanim odlukom o napuštanju Unije. – Velika Britanija jedina može aktivirati članak 50. S mog stajališta, to bismo trebali učiniti tek kada budemo imali jasnu viziju novih aranžmana s našim europskim susjedima – objasnio je Osborne u kratkom govoru u ministarstvu financija, u njegovom prvom TV obraćanju nakon odluke Britanaca da napuste EU. 