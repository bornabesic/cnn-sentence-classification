Srbija želi postati članicom Europske unije, ali postoje dva uvjeta koja ne može ispuniti – da prizna neovisnost Kosova i da bude u svađi sa zemljama s kojima je EU u svađi, prije svega s Rusijom, izjavio je u intervjuu za Al Jazeeru predsjednik Srbije Tomislav Nikolić. – Prije 16 godina Srbija je počela put ka članstvu u EU, živimo u jedinstvu i s Istokom i sa Zapadom – želimo postati članicom Unije i u tom smislu može se reći da surađujemo više sa Zapadom – rekao je Nikolić u intervjuu za Al Jazeeru na engleskom, čije izvatke u nedjelju prenosi Radio-televizija Srbije (RTS). Nikolić objašnjava da Srbija ima veliko prijateljstvo i s Istokom – bliske odnose, povijesne, religiozne, jezične veze s Ruskom Federacijom, a na pitanje zašto, paralelno s članstvom u EU, Srbija ne želi u NATO, srbijanski šef države objašnjava kako je to posve druga priča. – Bili smo napadnuti i bombardirani od NATO-a 1999. godine bez razloga. To je imalo ogromne posljedice, ne samo na našu ekonomiju već i na stajalište naših građana prema NATO-u. Uvjeren sam da govorim u ime većine građana kada kažem da Srbija nikada neće biti u NATO-u – poručio je Nikolić. Srbijanski šef države svoja stajališta o NATO-u objašnjava i tvrdnjom da Srbija više nikad nema namjeru ratovati. – Ako je NATO obrambeni savez, ne trebamo biti članica NATO-a jer Srbiju nitko neće napasti. Okruženi smo članicama NATO-a i nemamo namjeru ikada više ratovati – rekao je predsjednik Srbije, podsjetivši da je Srbija samo tijekom ove godine održala skoro 100 vojnih vježbi s NATO-om, a samo dvije s Rusijom. Nikolić je rekao kako sebe ne može niti zamisliti kao predsjednika države koja bi se u prikrivenom sukobu svrstala na bilo koju stranu. – To je bila moja politika na izborima na kojima sam izabran i to će biti moja politika ako se ponovno kandidiram – naglasio je Nikolić, koji još nije službeno istaknuo kandidaturu za predsjedničke izbore u Srbiji u svibnju 2017. godine. On je, u kontekstu međunarodnih odnosa, ukazao i na različite odnose Rusije i EU prema Krimu i Kosovu. – Problem koji Srbija ima s Kosovom, Ukrajina ima s Krimom – u pogledu Kosova, EU prihvaća njegovu neovisnost, Rusija ne. Kada je riječ o Krimu, Rusija ga prihvaća, a EU je protiv toga – istaknuo je Nikolić. Komentirajući dijalog o normalizaciji odnosa Beograda i Prištine, kao jednom od ključnih preduvjeta u eurointegracijskom procesu, Nikolić je podsjetio da je dijalog započeo kad je on postao šef države "jer Srbija želi mir, sigurnost i da narod dolje (na Kosovu) živi bolje", ali je ustvrdio kako Bruxelles i Priština "to koriste za promoviranje i učvršćivanje neovisnosti Kosova". – Mnoge ingerencije koje država Srbija ima mi smo prenijeli na Prištinu, ali oni su istaknuli četiri nova uvjeta, a jedan od njih je granica. Mi to nećemo moći ispuniti – poručio je predsjednik Srbije, uz ocjenu da je Srbija bila najbolji partner u tim trojnim razgovorima. Komentirajući izbjegličku i migrantsku krizu, Nikolić je podsjetio na pohvale koje je Srbija dobila od EU te ponovio ranije poruke državnog vrha da "Srbija ne može postati lijevak kroz koji migranti ulaze, ali ne odlaze dalje". – Ovo bi moglo prouzročiti veliku nevolju. Izbjeglice ne vide u Srbiji krajnju destinaciju, a u razgovorima s Bruxellesom rekli smo da možemo primiti do 6000 izbjeglica dok za njih ne bude pronađeno neko rješenje – rekao je Nikolić u intervjuu za TV Al Jazeera čije izvatke prenosi Radio-televizija Srbije. 