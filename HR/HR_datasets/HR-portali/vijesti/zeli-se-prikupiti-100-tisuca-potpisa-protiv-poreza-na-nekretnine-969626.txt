Foto: Hina / 123rf  UDRUGA poreznih obveznika Lipa do sada je prikupila više od 50 tisuća potpisa protiv uvođenja poreza na nekretnine.   S peticijom nastavljaju sve do završetka lokalnih izbora, nakon čega će potpise predati Vladi i od njih zatražiti odustajanje od uvođenja ovog poreza.  "Cilj Udruge Lipa je prikupiti 100.000 potpisa do završetka lokalnih izbora te ovim putem pozivamo udruge građana, političke stranke i nezavisne kandidate da pozovu svoje članove na potpisivanje peticije. Također, pozivamo novinare da u svoja pitanja kandidatima u izbornoj utrci uvrste pitanje o tome podržavaju li porez na nekretnine", navode iz Lipe. Potpise je moguće poslati i poštom  Zbog velikog broja upita građana koji peticiju nisu mogli potpisati putem interneta, uvedena je mogućnost davanja podrške pisanim putem na način da građani pošalju svoj potpis pored čitko napisanog imena, prezimena i adrese poštom na adresu: Udruga Lipa, Hebrangova 21/III, 10000 Zagreb.  Formular za potpisivanje moguće je preuzeti s web adrese  www.manjiporezi.hr/formular.  "Pozivamo građane da nam pomognu u prikupljanju potpisa - zamolite svoju obitelj, susjede i prijatelje koji nisu aktivni na internetu da potpišu peticiju te nam pošaljite potpisane formulare. Uz slanje poštom, skenirane formulare s potpisima moguće je poslati na e-mail adresu lipa@manjiporezi.hr.  Sudjelovanjem u ovoj uspješnoj peticiji ostvarujemo zajednički interes, a to je borba za prava svih poreznih obveznika. Udruga Lipa zahvaljuje svima na pomoći i suradnji", zaključuje se u priopćenju Lipe.