Marina G., koja se na Facebooku predstavlja profilom Ruby Mayer, nepravomoćno je na Općinskom kaznenom sudu u Zagrebu osuđena zbog iznude zagrebačkog odvjetnika A. B. Deset mjeseci zatvora zamijenjeno joj je uvjetnom kaznom uz rok kušnje od tri godine. To znači da ne ide u zatvor ako u tom periodu ne počini novo kazneno djelo. U državni proračun mora uplatiti 3000 kuna jer se oštećeni odrekao prava na povrat novca, a mora platiti i 700 kuna sudskih troškova.  Sud joj je produljio i mjere opreza zabranu približavanja i uspostavljanja kontakta s odvjetnikom. Podsjetimo, Marina je s odvjetnikom izmjenjivala seksi porukice, a potom ga tražila novac prijeteći da će poruke pokazati njegovoj djevojci. Marina je odvjetnika upoznala krajem 2014. godine na Facebooku putem svog lažnog profila Ruby Mayer. Tvrdi kako joj je odmah napomenuo da ima djevojku i da ne želi osobni kontakt, nego samo virtualni.  - Slala mi je obnažene fotografije koje sam ja komentirao te joj nekoliko puta dodijelio komplimente, ona mi je pričala o svojim seksualnim iskustvima, a ja njoj o svojim seksualnim maštanjima - opisivao je odvjetnik kako je tekla komunikacija s fatalnom Ruby.  U ljeto 2015. godine nakon što mu je tadašnja djevojka, danas supruga, ostala trudna, rekao joj je da želi prekinuti komunikaciju. Tražio je da obriše sve poruke koje su izmjenjivali, nakon čega ga je ona počela iznuđivati i tražiti novac kako bi to napravila.  - U tri navrata sam joj uplatio po tisuću kuna, ali je ona nastavila tražiti novih 10 tisuća kuna. Tad sam je blokirao na Facebooku, ali me nastavila zvati sa skrivenih brojeva i slati mi SMS poruke. U ožujku 2016. godine mi je došla pred kuću i radila scene. Pokušala je doći do ulaznih vrata, ali joj to nisam dozvolio te sam morao iskoristiti suzavac kako bih je zaustavio. Uspio sam joj uzeti mobitel i pobrisati svu našu komunikaciju s Facebooka - govorio je odvjetnik.