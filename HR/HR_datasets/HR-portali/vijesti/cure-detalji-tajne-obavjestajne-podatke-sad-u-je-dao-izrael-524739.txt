Obavještajni podaci o Islamskoj državi koje je predsjednik Donald Trump prenio prošli tjedan u Bijeloj kući ruskoj strani dobiveni su od Izraela, objavio je u utorak New York Times. List navodi dva izvora, sadašnjeg i bivšeg američkog dužnosnika koji su upoznati s načinom na koji SAD dobiva informacije. Nijedan od njih nije imenovan. Bijela kuća odbila je komentirati ta medijska izvješća. Glasnogovornik Sean Spicer kazao je da neće komentirati izvješće, a  također je odbio reći hoće li Bijela kuća podijeliti transkripte Trumpovog sastanka s ruskim ministrom vanjskih poslova Sergejom Lavrovom zastupnicima koji su to zatražili. Izraelsko ministarstvo vanjskih poslova također nije imalo komentara. Trump bi trebao posjetiti Izrael tijekom inozemne turneje koja počinje u drugom dijelu ovog tjedna. Prenošenje osjetljivih informacija koje je prikupio Izrael ruskoj strani budi mogućnost da bi one mogle biti prenesene Iranu, ruskom bliskom savezniku i glavnoj prijetnji na Bliskom istoku, dodaje NYT. Trump je u utorak, prigodom susreta s turskim predsjednikom Tayyipom Erdoganom, rekao da je njegov susret prošli tjedan u Ovalnom uredu s ruskim ministrom vanjskih poslova bio vrlo uspješan i da će on pomoći u promidžbi borbe protiv terorizma. "Imali smo vrlo, vrlo uspješan sastanak s ruskim ministrom vanjskih poslova", rekao je Trump u odgovoru na pitanje u Bijeloj kući primajući turskog predsjednika. Savjetnik za nacionalnu sigurnost H.R. McMaster rekao je u utorak da američki predsjednik nije rekao ništa neprimjereno niti je ugrozio nacionalnu sigurnost prilikom susreta s visokim ruskim dužnosnicima prošli tjedan u Bijeloj kući. "Stojim pri svojoj izjavi koju sam dao jučer", rekao je McMaster na brifingu u Bijeloj kući. "Želim reći da je premisa tog članka (Washington Posta) pogrešna, da predsjednik ni u kojem slučaju nije rekao ništa neprimjereno niti je razgovor rezultirao bilo kakvim ugrožavanjem nacionalne sigurnosti." General je također istaknuo da Trump nije kompromitirao ni jedan obavještajni izvor niti metode. Nije želio reći je li Trump otkrio povjerljive informacije, ali je naglasio da ga ne zabrinjava da će taj razgovor potaknuti izvor da prestane slati obavještajne podatke nakon što je Trump navodno razmijenio povjerljive podatke s Lavrovom. "Ono o čemu je razgovarao bilo je posve primjereno tom razgovoru i u skladu s razmjenom informacija s bilo kojim partnerima s kojima surađuje", rekao je. Republikanski senator John McCain ne misli tako i optužuje Trumpa da je Lavrovu dao tajne informacije o Islamskoj državi. "Informacije po kojima je predsjednik podijelio osjetljive obavještajne informacije s ruskim dužnosnicima jako su zabrinjavajuće", rekao je u utorak. "Informacije po kojima su ti podaci dobiveni od jednog saveznika SAD-a i dani bez njegova znanja šalju zabrinjavajuću poruku američkim saveznicima i partnerima u svijetu i mogle bi ih odvratiti od razmjene podataka s nama u budućnosti", upozorio je. Izrazio je žaljenje što je Trump to učinio umjesto da se "bavi agresivnim ponašanjem Rusije", navodeći kao primjer rusko miješanje u razne izbore, invaziju na Ukrajinu i Krim i "pokolj nedužnih civila u Siriji." Washington Post izvijestio je da su ruski ministar i veleposlanik u Ovalnom uredu prošli četvrtak dobili povjerljive informacije o operaciji Islamske države koja je u pripremi. Chuck Scumer, vođa demokratske oporbe u Senatu, zatražio je zbog toga da se transkript sastanka preda na uvid kongresnim odborima za nadzor obavještajne zajednice. Trump je u utorak na Twitteru poručio da kao predsjednik ima pravo razmjenjivati obavještajne podatke. 