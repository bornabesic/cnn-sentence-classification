Ne ukine li Ustavni sud zakon kojim je još 1978. regulirano pravo na pobačaj, nije isključeno da će dio konzervativnih udruga, među kojima i udruga U ime obitelji, pokrenuti referendumsku inicijativu za promjenu toga zakona. Potvrdio nam je to član Upravnog odbora te udruge Krešimir Planinić. – Potvrdi li Ustavni sud ustavnost tog zakona, ne isključujem nijedan demokratski i pravni alat koji nam stoji na raspolaganju da bismo zaštitili pravo na život nerođene djece. Na raspolaganju nam je Europski sud za ljudska prava, hod za život koji ćemo sljedeće godine opet organizirati, a jedan od alata je i referendum – kaže Planinić. Predložit će poljski model? Na kuloarske informacije da se takva referendumska inicijativa priprema već za proljeće, uoči lokalnih izbora, odgovara kako u udruzi o tome još nisu razgovarali. Planinić se poziva na argumente priložene uz podnesak Ustavnom sudu, prije svega na tumačenje stručnjaka s Klinike za ginekologiju KBC-a Zagreb iz 2009. po kojemu život počinje začećem. U kojem bi smjeru išlo eventualno referendumsko pitanje, nije želio nagađati, no kao jedan od mogućih modela koji bi se djelomično mogao ugraditi u hrvatsko zakonodavstvo spominje poljski model, po kojemu je pobačaj dopušten samo ako je ugrožen život majke. I predsjednica udruge Željka Markić tvrdi da se o pokretanju referendumske inicijative već na proljeće nije razgovaralo. – Mi kao udruga u ovom trenutku ne planiramo takvu referendumsku inicijativu za proljeće – kaže Markić. Je li referendum uopće moguć, nije htjela odgovoriti. Premda u crkvenom vrhu ne znaju detalje o referendumskom pitanju, ne skrivaju da su ih prije mjesec dana o tome pitali, ali i da nisu previše oduševljeni tom idejom. – Nisam to čuo. Ako je to istina, vjerujem da su njihove namjere dobre, odnosno da su potaknute željom da se zaštiti što više ljudskih života. Ipak, vjernici su pozvani uvijek se odnositi prema tom pitanju u skladu s tom činjenicom. Rekao bih da nam je u ovom trenutku potrebnije obraćenje negoli referendum pa i sama promjena zakona. Referendum i promjena zakona neće ništa promijeniti. Obraćenje hoće – rekao nam je mons. Mate Uzinić, biskup dubrovački. U suprotnosti s Ustavom Predsjednik HBK mons. Želimir Puljić, nadbiskup zadarski, kaže kako je poznato da je zakon iz 1978. dvoznačan i nedorečen u pogledu odnosa prema ljudskom životu, posebice prema nerođenom djetetu. – Uz to je i u suprotnosti s Ustavom koji “jamči svakom ljudskom biću pravo na život” (čl. 21). Stotine tisuća nerođene djece bilo je “po zakonu” iz doba komunizma uništeno prije nego što je došlo na svijet – kaže mons. Puljić dodajući kako o svemu još ništa ne zna jer nije vidio kako bi moglo biti formulirano pitanje. Jedan od biskupa koji je želio ostati anoniman rekao nam je kako biskupe ne zanima da mijenjaju zakonske okvire. Naša je poruka jaka i od nje ne odustajemo: život je svetinja i treba ga braniti. Nitko nema pravo ubiti nerođeno dijete! Neobično je da jedan zakon tako dugo traje, trebao bi biti rigorozniji, s više poštovanja prema životu i manje iznimaka gdje je to dopušteno. No biskupe ne zanima mijenjanje zakonskih okvira, rekao je dodajući da bi našoj zemlji, kao većinski kršćanskoj, bio primjereniji poljski model nego npr. nizozemski.      >> Papa Franjo omogućio svećenicima da daju oprost za pobačaje >> Pravo na priziv savjesti treba jasno regulirati