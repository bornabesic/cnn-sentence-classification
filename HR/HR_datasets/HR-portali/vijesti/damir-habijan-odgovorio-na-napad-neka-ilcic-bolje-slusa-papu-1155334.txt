Predsjednik Hrasta Ladislav Ilčić podnio je ostavku na mjesto posebnog savjetnika za ljudska prava potpredsjednika Vlade Davora Ive Stiera jer se planira kandidirati za gradonačelnika Varaždina. I njegov stranački kolega, saborski zastupnik Hrvoje Zekanović najavljuje kandidaturu za Šibenik, što znači da će se lokalno natjecati protiv svog nacionalnog partnera HDZ-a zahvaljujući kojem su na funkcijama koje obnašaju. Razloga da idu protiv HDZ-a je puno, kaže Zekanović, a jedan od njih je demografija, naime, oni zamjeraju svom partneru, ali i svim ostalim stranaka koje su vladale u ta dva grada što se tamo rađa premalo djece. Ilčić je pak zamjerio HDZ-u, “stranci koja se poziva na demokršćanstvo, da za Varaždin ima kandidata za gradonačelnika koji živi na potpuno suprotan način” aludirajući pritom na Damira Habijana. "Stvaramo modernu hrvatsku desnicu" – Kako je to nespojiva dužnost s mojom ulogom posebnog savjetnika, dao sam zahtjev za ostavku, zahvaljujem gospodinu Stieru, mi smo imali zaista dobru suradnju, ali ja kao predsjednik stranke moram moći nastupati javno. Mi krećemo na novi politički put, logično je, da su se nama sviđali kandidati HDZ-a u tim gradovima, mi bismo ih podržali i išli zajedno na izbore. Ali, recimo, što se tiče kandidata HDZ-a u Varaždinu, moram jasno reći da stranka koja se poziva na demokršćanstvo ima kandidata koji živi na potpuno suprotan način i ta nedosljednost i nevjerodostojnost u stvari politiku pretvara u nešto gdje je jedini cilj s vlasti baciti jednu ekipu da bi je zamijenila druga – objašnjava Ilčić. Nije želio reći što to točno Habijanu zamjera (vjerojatno misli na priče o njegovoj seksualnoj orijentaciji). – Stvaramo novu političku opciju, modernu hrvatsku desnicu koja će odudarati od percepcije koju građani imaju o desnici, to će biti obrazovana, kulturna politička opcija koja će iznad svega govoriti istinu – tvrdi Ilčić i dodaje kako se Hrast pokazao principijelnim jer ne žele podržavati one koji žive drugačiji život nego što ga promoviraju. “Prozvani” kandidat HDZ-a Damir Habijan na prozivke je odgovorio kako je kandidat moderne europske stranke desnog centra te da se zalaže za sve europske vrijednosti. – Krajnje je vrijeme da Varaždin stavimo na prvo mjesto, da grad koji je godinama u mraku uključimo i vratimo život u njega. Varaždin mora biti moderan europski grad, iznad podjela i ideologija. Ja želim voditi i živjeti u Varaždinu koji će napokon postati dio 21. stoljeća, a ne ga vraćati u ideološko vrijeme 15. stoljeća – rekao je Damir Habijan. Prije toga je za televiziju N1 poručio Ilčiću da bi mogao malo više slušati papu Franju, mnogo bi mu toga bilo jasnije. Plenković dao podršku kandidatu HDZ-a za varaždinskog gradonačelnika Potpredsjednik Vlade Davor Ivo Stier komentirao je ostavku svog savjetnika rekavši kako je “kandidatura za gradonačelnika za predsjednika jedne stranke logična odluka, ali nije kompatibilno s funkcijom posebnog savjetnika”, no osvrnuo se i na Ilčićev komentar o kandidatu HDZ-a. – Sada je predizborna kampanja, tu se uvijek može čuti žešća retorika, ali uvijek sam se zalagao i zalažem se da ipak to bude s nekim pravilima, da se ne ulazi u privatnost kandidata i da se poštuje dignitet svakog kandidata – kazao je Stier, ali i odbacio da je na Ilčićev odlazak utjecao marš žena u povodu 8. ožujka na kojem je tražena Ilčićeva ostavka jer je Ilčić kandidaturu najavio ranije. Podršku kandidatu HDZ-a za varaždinskog gradonačelnika dao je premijer Andrej Plenković kazavši kako ga čvrsto i snažno podržava. – Riječ o sjajnom mladom čovjeku i kandidatu koji ima sve kvalitete. Što se tiče Ilčića, očito je to njegova osobna odluka, ja nisam uopće ni znao da namjerava dati ostavku – istaknuo je premijer i šef HDZ-a, dok je predsjednik HDZ-a Varaždinske županije Anđelko Stričak poručio Ilčiću kako, “kad nemate ideje i kvalitetu da napravite nešto za svoje sugrađane i za boljitak sredine u kojoj živite, tada se bavite demagogijom i prozivanjem političkih suparnika na osobnoj razini”.   >>U HDZ-u se boje samo Stierovih ideja o pobačaju >>Rasprava o napadu na LGBT zajednicu: 'Zanima me zašto oporbu toliko svrbi Ladislav Ilčić'  ALEN KIŠIĆ (SDP), kandidat SDP-a i HNS-a -     Rođen je 1977., živi u Varaždinu. Zamjenik je župana. Diplomirao je ekonomiju poduzetništva na Veleučilištu Vern i novinarstvo na FPZ-u. Završio je i poslijediplomski specijalistički studij na Fakultetu informatike u Varaždinu. Radio je u Podravki, Metrou i još nekoliko tvrtki. Otac je dvoje djece. DAMIR HABIJAN, kandidat HDZ-a  -   Ima 35 godina, radi kao odvjetnik, suvlasnik je odvjetničkog ureda u Varaždinu i specijalizirao se za trgovačko pravo. U HDZ-u je od 2007. godine i predsjednik je Gradskog odbora. Izabrao je HDZ jer mu je svjetonazorski bliži od SDP-a. Lokalni mediji hvalili su njegov istančan ukus za modu. NATALIJA MARTINČEVIĆ, kandidatkinja Reformista  -   Bivša zamjenica gradonačelnika Varaždina koja je dala ostavku u studenom 2015. uz obrazloženje da ju je HNS-ov gradonačelnik Goran Habuš dvije godine sprečavao u obavljanju posla. Bliska je suradnica Radimira Čačića, za kojim je i otišla iz HNS-a nakon njegova izbacivanja iz stranke. Rođena 1975. LADISLAV ILČIĆ, kandidat Hrasta  - Rođen je 1970. u Varaždinu, završio je poslijediplomski studij na Glazbenoj akademiji. Zaposlen je kao violinist u Simfonijskom orkestru HRT-a. Šef je Hrasta. Prije nekoliko dana postao je otac šestog djeteta. Za gradonačelnika se kandidirao i 2013., kad je osvojio oko 8% glasova.