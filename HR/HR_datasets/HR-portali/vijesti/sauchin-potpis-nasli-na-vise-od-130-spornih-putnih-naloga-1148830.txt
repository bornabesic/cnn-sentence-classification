Ni tjedan dana nakon što su mediji objavili priču o dnevnicama ukradenim iz državnog proračuna 2015. preko 57 lažnih putnih naloga otvorenih na trojicu bivših savjetnika tadašnjeg premijera Zorana Milanovića, oko 14 sati uhićen je SDP-ovac Tomislav Saucha. Bio je u Vladi jedan od najbližih suradnika Zorana Milanovića, šef njegova kabineta. USKOK ga sumnjiči da je zloupotrijebio položaj i ovlasti te krivotvorio službene isprave, odnosno da je od studenoga 2013. do siječnja 2016. kao šef Milanovićeva kabineta naređivao svojim podređenima (navodno svojoj tajnici) otvaranje putnih naloga na imena savjetnika premijera (Goldstein, Budak i Petrović) i tako izvukao 540.000 kuna i 1360 eura. Vještaci grafolozi, neslužbeno doznajemo, utvrdili su da je bilo više od 130 putnih naloga sa Sauchinim potpisom. Od tog broja, sporno ih je 117. Snimio: Marko Lukunić/PIXSELL Je li moguće da nije znao Postoji još pet-šest naloga za koje je upitno je li na njima Sauchin potpis. Izmišljena putovanja najčešće su trajala sedam do devet dana, a na većini putnih naloga slični su iznosi dnevnica. Navodno se navodilo da je riječ o seminarima u Beču, Švicarskoj... Istražitelji još nisu ustanovili na što je Saucha potrošio novac. Koristio je poziciju moći koja je proizlazila iz njegove formalne funkcije, ali i iz bliskog odnosa sa Zoranom Milanovićem, pa su u računovodstvu Ureda za opće poslove očito zatvarali oči na činjenicu da ti putni nalozi nisu imali prateću dokumentaciju koja bi dokazivala da su ta putovanja zaista i obavljena, nego su obrađivali te fiktivne putne naloge i isplaćivali dnevnice. Saucha je novac, po svemu sudeći, dobivao u kuverti na svoj stol u Uredu predsjednika Vlade, no važno je da je baratao gotovinom koja mu je, očito, bila prijeko potrebna. Saucha je napadno bio šokiran nakon što je HRT otkrio da u nalazu Državne revizije za 2015. piše da su otkriveni sumnjivi putni nalozi, tvrdio je te i dalje tvrdi da nije kriv. Štoviše, sam je u ponedjeljak otišao u DORH, a danas se u dogovoru s policijom predao u uredu svoje odvjetnice. Oko 16 sati doveden je u USKOK na ispitivanje, a tamo je gotovo tri sata iznosio obranu poričući djelo. USKOK je zatražio da mu se odredi istražni zatvor, što je sudac istrage zagrebačkog Županijskog suda prihvatio, odbivši ponuđenu jamčevinu od oko 1,5 milijuna kuna u nekretninama. Tijekom istrage trebalo bi biti ispitano sedam svjedoka, a među njima za sada nije Zoran Milanović. Neslužbeno se doznaje, da se Saucha među ostalim branio i time da ima disleksiju i disgrafiju, čime osporava grafološko vještačenje. Da nije ništa znao o putnim nalozima, tvrdi i Zoran Milanović, koji se jučer prvi put oglasio o aferi. No pravo je pitanje je li moguće da Milanović nije imao pojma što mu radi najbliži suradnik i da baš nitko iz Ureda za opće poslove, a ravnatelj tog Ureda bio je osoba od Milanovićeva povjerenja (sin vozača Ivice Račana) nije u tri godine nikada spomenuo da se preko sumnjivih putnih naloga izvuklo ukupno pola milijuna kuna. >> Smrtić prijavio Sauchu, koji tvrdi: Nikada nisam zvao Smrtića >> Šef Milanovićeva kabineta izvrijeđao policajce u VIP šatoru >> Kobna šutnja policije, Sauche i premijera o Sljemenu Iz revolta podržao Sauchu Zna se da je Milanović kao premijer svakodnevno ručao u zagrebačkom restoranu “Tač” i da mu fini restorani i birana vina nisu bili strani, pa je onda i legitimno pitati je li moguće da je Saucha novac odrađivao za šefa. Ili Saucha privatno ima neke “mračne” tajne zbog kojih je, kako ga se sumnjiči, izvlačio novac preko dnevnica. U kontekstu ove priče i Sauchina inzistiranja da nije kriv, dobro se prisjetiti zgode kada je Saucha izvrijeđao interventne policajce i prijetio im tadašnjim ministrom unutarnjih poslova Rankom Ostojićem na “Snježnoj kraljici”, pa zaradio prekršajnu prijavu. I tada se branio da nije kriv. Nakon što je Državna revizija pronašla lažne putne naloge u 2015. USKOK ih je pronašao u 2013. i 2014. jer u tim godinama nisu provedene revizije rada Vlade jer ih Državna revizija u Vladi ne radi svake godine. U manje od 24 sata nakon što je DORH uputio zahtjev za ukidanje imuniteta, pokretanje kaznenog postupka te lišavanje slobode za SDP-ovca Tomislava Sauchu, Hrvatski sabor i Mandatno-imunitetno povjerenstvo stigli su provesti raspravu i odobriti zahtjev DORH-a, a samo sat vremena nakon toga Saucha je uhićen. Jedina dvojica zastupnika, uza Sauchu, koja su uhićena odmah nakon ukidanja imuniteta su bivši premijer Ivo Sanader te Branimir Glavaš, osnivač HDSSB-a. Jedini protiv ukidanja imuniteta i omogućavanja pritvaranja Sauche i na MIP-u i u Saboru bio je Ivan Pernar. >> Nakon tri sata završeno ispitivanje: Tomislav Saucha aktivno je iznosio svoju obranu >> Evo za što DORH tereti Tomislava Sauchu 