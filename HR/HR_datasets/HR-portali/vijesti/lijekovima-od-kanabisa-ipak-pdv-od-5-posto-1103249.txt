Na lijekove od kanabisa, odnedavno dostupne i u hrvatskim ljekarnama, ne može se primijeniti snižena stopa PDV-a od pet posto – sukus je odgovora Ministarstva financija. Naime, lijekovi, odnosno pripravci od kanabisa u nas se izdaju na liječnički recept i pacijentima s konkretnim dijagnozama, a redom je riječ o teškim bolestima poput raka, multiple skleroze, AIDS-a i teških oblika epilepsije. Svima njima ti bi lijekovi bili znatno jeftiniji da se primijeni snižena stopa PDV-a, ali ljekarnici bi time istodobno kršili zakon. Naime, kako su odgovorili i iz Ministarstva financija, stopa PDV-a od pet posto odnosi se na lijekove koji se izdaju na recept i koji imaju odobrenje nadležnog tijela za lijekove što je u nas Hrvatska agencija za lijekove i medicinske proizvode (HALMED). Međutim, prema Zakonu o lijekovima, ovi pripravci nisu morali proći postupak registracije pri HALMED-u i stoga ne ispunjavaju taj uvjet! Na kraju se čini da bi za pacijente bilo bolje, a u svakom slučaju povoljnije, da se s kanabinoidnim pripravcima išlo u takvu proceduru. No, za to nije postojala nikakva obveza jer su svi sastojci kanabinoidnih lijekova međunarodno kontrolirane tvari pod posebnim režimom uvoza i izvoza. Takvi argumenti struke ipak nisu bili dovoljno uvjerljivi da se kanabinoidi “spase” pune stope PDV-a. Bilo bi to, naime, kršenje zakona. Iz Hrvatske ljekarničke komore za rješavanje ovog problema obratili su se Ministarstvu zdravlja. Izuzev lijekova od kanabisa iz Komore su zatražili i uputu kako ljekarnici trebaju tretirati i druge proizvode kod kojih je zakonska situacija ovako nedorečena i nelogična.       >> Povučene kapsule kanabisa – puštaju ulje! 