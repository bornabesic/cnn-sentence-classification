Trenutna politička situacija vrlo je osjetljiva i nesigurna, smatra saborski zastupnik Goran Aleksić koji se na tu temu raspisao na društvenim mrežama, a kritizirao je i Škibolin Zakon o ništetnosti ugovora o kreditu s međunarodnim obilježjima sklopljenih u Republici Hrvatskoj. Njegovu objavu prenosimo u cijelosti: Konzultirao sam se sa stranačkim suradnicima i donio određene zaključke. Trenutna politička situacija vrlo je osjetljiva i nesigurna. Vlada RH radi intenzivno na održavanju vlasti, a sve to događa se prije svega zbog krizne situacije u vezi s Agrokorom. Razumljivo je da Vlada RH nastoji taj problem riješiti što bezbolnije za Republiku Hrvatsku.  Tijekom protekloga tjedna razgovarao sam s ministrima Zdravkom Marićem i Martinom Dalić te s predsjednikom Vlade RH Andrejom Plenkovićem. Sastanci su bili prilično intenzivni i na njima se pokušalo iznaći način za moje sudjelovanje u vladajućoj većini. Sve to se mora razmotriti u kontekstu dosadašnjeg nečinjenja vlasti po pitanjima donošenja određenih zakonskih rješenja u vezi, prije svega, s propisivanjem metodologije za utvrđivanje kamatnih parametara u postojećim kreditima u kojima ti parametri nisu ugovoreni. Potpuno je jasno da se razgovori s ministrom Marićem po tome pitanju vode već godinu i po dana, a da se pritom nije učinilo baš ništa za rješenje toga problema. Podsjećam na činjenicu da je baš glavni akter vlasti HDZ krajem 2015. jasno obećao da će riješiti taj problem, i to u suradnji s Udrugom Franak, a do danas nije po tome pitanju učinjeno baš ništa, i to unatoč mojim brojnim izlaganjima u Hrvatskome saboru na tu temu, unatoč pojedinačnim razgovorima s političarima iz vlasti i van vlasti na tu temu te unatoč održanoj tematskoj sjednici dvaju odbora u Hrvatskome saboru, a potrebno je napomenuti da izvještaj s te sjednice još nije uopće niti objavljen na stranicama Hrvatskoga sabora. Poznato je da je zastupnik Marin Škibola podržao imenovanje predsjednika Sabora Gordana Jandrokovića u zamjenu za obećanje premijera Plenkovića da će donijeti Zakon o ništetnosti ugovora o kreditu s međunarodnim obilježjima sklopljenih u Republici Hrvatskoj, za koji Škibola smatra da će riješiti problem ugovora sa stranim zadrugama bez licence. Na temelju razgovara s dvojicom odvjetnika stručnih za to područje mogu zaključiti sljedeće: - da predloženi zakon nije retroaktivan - da predloženi zakon ima puno pravnih nelogičnosti, nedosljednosti i nomotehničkih nepravilnosti - da je vrlo upitno koliko takav zakon može uistinu pomoći dužnicima stranih zadruga koje su u RH poslovale bez licenci. Nastavit ću kao i dosad raditi prioritetno na sljedećim rješenjima: - na zakonskim izmjenama radi utvrđivanja početnih fiksnih kamatnih marži u svim postojećim kreditima u kojima te marže nisu ugovorene - na zakonskim izmjenama Glave IV.b u Zakonu o potrošačkom kreditiranju na način da se ta glava primjenjuje retroaktivno - na zakonskim rješenjima za van-sudsko vraćanje preplaćenih kamata oštećenim dužnicima na temelju kolektivne sudske presude u slučaju Franak. Sve to pokušat ću riješiti upućivanjem zakonskih prijedloga u saborsku proceduru donošenja uz podršku kolega u Hrvatskome saboru koji budu voljni podržati moje prijedloge, a računam na sve zastupnike oporbe, ali i na pojedine zastupnike koji će sudjelovati u obnašanju vlasti. Ukoliko  unatoč primijećenim nelogičnostima Škibolin Zakon o ništetnosti ugovora o kreditu s međunarodnim obilježjima sklopljenih u Republici Hrvatskoj bude donesen, više neće biti moguće predlagati zakon kojim bi se glava IV.b Zakona o potrošačkom kreditiranju primjenjivala retroaktivno, jer predloženim zakonom zastupnika Škibole ta glava ide izvan snage, pa onda u tome slučaju ostaje veliko pitanje na koji način riješiti problem koji se najvjerojatnije neće riješiti tim novim zakonom. Neću podržati nove ministre koji će se izglasavati u Hrvatskome saboru, a po tome pitanju bit ću u vrijeme glasanja suzdržan. I dalje ću usko surađivati s Udrugom Franak kod donošenja odluka bitnih za rješenje problematike vezane uz bankarsko poslovanje te uz probleme dužnika u kreditima. AKTUALNA POLITIČKA SITUACIJA Konzultirao sam se sa stranačkim suradnicima i donio određene zaključke. Trenutna politič... 