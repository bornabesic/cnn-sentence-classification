Foto: Daimler NAJPOZNATIJI brk u autoindustriji pozirao je uz prototip nove A klase.  Šef Daimlera Dieter Zetsche objavio je fotografije na mreži Linkedln, a uz A klasu nam pružaju i prvi pogled na novi CLS.  Naravno, radi se o dobro kamufliranim primjercima o kojima nešto novo možemo saznati samo iz opisa koji prati fotografije. Tako je Zetche uz selfie sa A klasom napisao kako se radi o „posebnom automobilu i simbolu ekspanzije marke“ čija je premijera zakazana za iduću godinu. Potvrdio je i raniju informaciju kako će ovaj model imati osam izvedbi, a najveća novost će biti napredni sustavi pomoći vozaču.   Šef kompanije naglasio je kako se za razvoj modela koristi jedan od najnaprednijih zračnih tunela u kojem se može simulirati vjetar brzine do 265 km/h, ali i temperatura okoline između -40 i +60 stupnjeva. Prevedeno, nova A klasa će biti podvrgnuta tropskim olujama i snježnim mećavama. Nova A klasa će biti postavljena na dorađenu MFA platformu, vjerojatno će i narasti, a paleta motora će biti još štedljivija.