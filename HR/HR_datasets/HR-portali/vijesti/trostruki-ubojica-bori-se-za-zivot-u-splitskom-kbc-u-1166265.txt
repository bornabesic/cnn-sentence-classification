Boris Luketa (59), osumnjičen za tri teška ubojstva u srijedu u Brodarici, zbog pokušaja samoubojstva i dalje se nalazi u životnoj opasnosti u Kliničkom bolničkom centru Split, izvijestili su u petak iz Policijske uprave šibensko-kninske.  Luketa je osumnjičen za ubojstvo Hakije i Milke Keranović te Ivana Bajića, bivšeg tjelohranitelja 'kralja zagrebačkog podzemlja' Zlatka Bagarića, kao i za pokušaj ubojstva Kemala Keranovića, sina ubijenih supružnika.  Istražitelji Policijske uprave i Ravnateljstva policije u koordinaciji sa Županijskim državnim odvjetništvom u Šibeniku pokušavaju utvrditi okolnosti koje su dovele do trostrukog ubojstva u srijedu.  Nakon trostrukog ubojstva u srijedu u Brodarici, policija je vrlo brzo osumnjičila Borisa Luketu iz Primoštena koji je pobjegao u svom automobilu. Objavljena je i tjeralica za njime, a Luketa je vrlo brzo lociran nedaleko od mjesta ubojstva.  Kad su ga policajci okružili, počeo je prijetiti samoubojstvom, a naposljetku je poslije nekoliko sati pregovora i pokušao ubiti sam sebe.