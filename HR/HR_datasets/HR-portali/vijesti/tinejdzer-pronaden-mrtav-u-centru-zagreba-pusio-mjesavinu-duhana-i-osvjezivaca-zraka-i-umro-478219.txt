Petnaestogodišnji učenik preminuo je u centru Zagreba. Kako se neslužbeno doznaje, pronađen je bez svijesti iza 16 sati u ulazu jedne zgrade u Petrinjskoj ulici, gdje je umro nakon što mu je pozlilo. U tom se dvorištu nalazi nekoliko kafića i poslovnih zgrada te 'smart shop'. Pozvana je hitna pomoć, ali tinejdžeru nije više bilo pomoći. Patolozi u Zavodu za sudsku medicinu provest će obdukciju tijela preminulog 15-godišnjaka, u potrazi za uzrokom smrti. Prema neslužbenim informacijama do kojih je došao tportal , dječak je preminuo od konzumiranja aromatične mješavine sintetičkih sastojaka pod nazivom Galaxy. Nakon što je kupio drogu u jednom zagrebačkom 'smartshopu', koji je policija danas zapečatila, zapalio je Galaxy u haustoru i preminuo na licu mjesta. Iako se Galaxy, kao i Spice, Solar i Atomix mogu legalno kupiti jer su deklarirani kao osvježivači zraka, soli za kupanje ili gnojivo za biljke, riječ je zapravo o jakoj sintetičkoj drogi čiji je učinak sličan onom THC-a, ali puno jači i s produljenim djelovanjem, što povećava opasnost od smrtnog ishoda zbog konzumiranja ovih supstanci. Stručnjaci već neko vrijeme upozoravaju na ove droge, a na tržištu se iz godine u godinu pojavljuju nove, navodi tportal .