Krapinsko-zagorska policija otkrila je pet laboratorija za proizvodnju marihuane i uhitila petoro ljudi, kod kojih je zaplijenila više od deset kilograma marihuane, vrijedne dvjesto tisuća kuna. Višemjesečno kriminalističko istraživanje rezultiralo je uhićenjem dvije osobe s područja Oroslavlja, jedne s područja Zaboka i dvije sa zagrebačkog područja, objavilo je Ministarstvo unutarnjih poslova (MUP). Prijavljeni su drogu prodavali na području Zagorja i Zagreba, a ukupnu vrijednost opreme za proizvodnju policija procjenjuje na više od 500 tisuća kuna. Policijski istražitelji otkrili su jedan takozvani „indoor“ laboratorij za proizvodnju marihuane i ulja kanabisa na području Donje Stubice, a ostala četiri u Zagrebu. Marihuanu su u ilegalnom laboratoriju na području Donje Stubice, prema sumnjama policije, uzgajala trojica muškaraca, 24-godišnjak i 40-godišnjak iz Zagreba te 45-godišnjak iz Oroslavlja. Oni su za potrebe laboratorija obnovili staju veličine oko 150 četvornih metara, a radi velike potrošnje struje potrebne za indoor uzgoj, ilegalno su se priključili na električnu mrežu. U pretrazi tog objekta zaplijenjena je veća količina opreme za proizvodnju marihuane, digitalne vage te oko 3,5 kg marihuane, dok je u pretrazi stana u Oroslavju pronađen kilogram marihuane. Osim marihuane, policajci su zaplijenjenili i 4,5 kilograma rezanog duhana bez nadzornih markica. Policija je utvrdila da su 45-godišnjak i 20-godišnjak zajedno s jednom maloljetnom osobom prodavali drogu na području Zagorja. U stanovima na području Zagreba, u četiri laboratorija, također je otkrivena oprema za proizvodnju marihuane i ulja kanabisa, novac, oko sedam kilograma marihuane te 50-ak stabljika marihuane.