Foto: Hina POTPORA novoj stranci centra francuskog predsjednika Emmanuela Macrona raste uoči skorih parlamentarnih izbora u Francuskoj, koji će se održati u lipnju, pokazuje ispitivanje objavljeno jučer, prema kojemu rastu šanse da će novi francuski predsjednik u parlamentu dobiti potporu za svoje planove provođenja reformi. Ispitivanje javnog mnijenja Harris Interactive utvrdilo je da bi Macronova stranka Republika u pokretu, zajedno sa saveznicima, mogla osvojiti najveći pojedinačni broj glasova u prvom krugu izbora za francusku Nacionalnu skupštinu 11. lipnja. Za Macronovu stranku planira glasati 32 posto od 4.600 ispitanika, pokazuju rezultati ispitivanja.  To je tri posto više nego u sličnom ispitivanju provedenom 11. svibnja i šest posto više od ankete provedene 7. svibnja, na dan kada je Macron pobijedio čelnicu ekstremne desnice Marine Le Pen u utrci za francuskog predsjednika. Nova vlada trebala bi se sastati danas Macron (39), koji je pobijedio mimo tradicionalne političke podjele na ljevicu i desnicu u francuskoj politici, povjerio je ministarska mjesta u svojoj vladi konzervativcima, socijalistima i političkim pridošlicama, postavivši kabinet bez presedana, svih boja, kako bi nadišao podjele i dobio što širu potporu.  Novi kabinet prvu će sjednicu održati danas. Drugi krug izbora mogao bi se održati 18. lipnja  Po francuskom izbornom sustavu, ako niti jedan kandidat na izborima ne osvoji apsolutnu većinu u prvom krugu glasanja za Nacionalnu skupštinu, vodeći kandidati ulaze u drugi krug koji će se održati 18. lipnja. Ispitivanja Harrisa ne daje nikakva predviđanja što će se dogoditi tada i koliko bi mjesta u parlamentu mogla osvojiti koja stranka. No rezultati ispitivanja ojačali su šanse da bi Macron mogao računati na parlamentarnu potporu svojim reformama, koje uključuju rezanje korporativnih poreza, reforme tržišta rada i investicijski plan težak 50 milijardi eura uz uštede u javnoj potrošnji. Po Harrisovoj anketi potpora Republikancima i stranci krajnje desnice Nacionalnoj fronti iznosi po 19 posto, a obje dobivaju po jedan posto manje nego 11. svibnja.  Potpora krajnjoj ljevici porasla je za postotak i iznosi 15 posto, a Socijalističkoj stranci pala je za jedan posto i iznosi 6 posto.