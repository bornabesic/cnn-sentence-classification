U Nadbiskupskom pastoralnom institutu na zagrebačkom Kaptolu u utorak predstavljena je "Ljubav. Sila. Domišljatost. Skidanje maski“, knjiga banjalučkog biskupa mons. Franje Komarice i njemačkog novinara Winfrieda Gbureka, u kojoj biskup Komarica otvoreno govori o pozadini rata i otkriva šokantne informacije o planu istrebljenja Hrvata i katolika iz Bosne i Hercegovine. Biskup Komarica otkriva nove podatke o tome kako su mu rekli međunarodni moćnici da katolici iz BiH moraju nestati, kako je planirano njegove biskupije više ne bude, jer da su u BiH planirana samo dva naroda, a da su Hrvati nacionalna manjina. – Sadržaj ove po mnogome neuobičajene knjige prikladan je da izazove snažni krik ne samo u zapadnoeuropskoj javnosti. Radi se o iznenađujućim potresnim i nevjerojatnim iznošenjem činjenica, otkrivanju i razobličavanju odgovornih u politici, kako izvještavaju njemački i austrijski mediji o ovoj knjizi – rekao je biskup Franjo Komarica, dodavši kako je knjigu osobno poklonio papi Franji, koji ove subote dolazi u Sarajevo te važnim osobama u vatiikanskim uredima zaduženima za pripravu toga posjeta. – U životu svakoga postoji hrabar i odlučan trenutak kad se od nas traži više nego svakodnevno i znate kako je to teško, ali taj se trenutak ponavlja dan za danom, mjesec za mjesecom, kao što je to kod biskupa Komarice i Hrvata u BiH, pogotovo u njegovoj biskupiji, koji su takvih trenutaka imali mnogo. Večernji list kroz knjigu najavljuje i dolazak pape Franje u Sarajevo. Svjesni smo da se o Hrvatima u BiH netko mora brinuti i mi smo svjesni te uloge i Večernji list s posebnom pažnjom to mora pratiti – rekao je glavni urednik Večernjeg lista Dražen Klarić, dok je urednik knjige i izvršni urednik Večernjeg lista Žarko Ivković rekao da „kažu da postoje moja istina, tvoja istina i – istina. A ova knjiga biskupa Komarice je istina“. Knjigu su predstavili dr. Tomislav Markić, dušobrižništva za Hrvate u inozemstvu, prof. dr. Božo Skoko, izvanredni profesor Fakulteta političkih znanosti iz Zagreba i Žarko Ivković, izvršni urednik Večernjeg lista, a sav prihod od knjige, nakladnik Večernji list i distributer Tisak, darovat će Banjalučkoj biskupiji. >> Međunarodni moćnici rekli su mi da katolici iz BiH moraju nestati 