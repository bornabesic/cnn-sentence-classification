Šetka je dodao da nitko nije vidio brod do trenutka udara. Rekao je da je dvije sekunde prije udara vozač gumenjaka povikao: "Ajme meni, što je ovo..." Jedan od dvojice preživjelih teške pomorske nesreće Velimir Šetka iz Momića u općini Kula Norinska u srijedu ujutro došao je svojoj kući. Za HRT je opisao tragičnu nesreću u kojoj je sudjelova, rekavši da je pravim čudom ostao živ te da jedino on nije ispao iz gumenjaka jer se snažno držao za ogradu: >>> Vjetar otežava potragu za nestalima! Butković u Dubrovniku: Nadam se da će ih pronaći “Kada je udarilo u nas svi su poispadali, ja sam se čvrsto držao za ogradu i to mi je spasilo život. Valovi su bili preveliki i ništa se nije moglo vidjeti. Na svu sreću nisam bio ozlijeđen pa sam pomagao u spašavanju. Spasio sam mog prijatelja Viktora Markotu, a nakon toga sam pomagao izvući gazdu restorana. Njemu, kao i ostalima, nije bilo spasa. Nažalost, to je prevelika tragedija i ja još nisam svjestan što se dogodilo. Sve se događalo u djeliću sekunde. Toliko je trebalo da se čovjek spasi ili da se utopi. Mogu vam reći da sam se ponovno rodio. Ovo je moj drugi rođendan”, rekao je Šetka, kojemu prilaze njegovi sumještani bodreći ga i raspitujući se za nesreću. “To je kao atomska bomba… ništa ne vidiš i odjednom si sam na brodu. Čovjek koji je vozio gliser nije imao svjetla, ploveći prema Dubrovniku sjekao je velike valove. Kad je brod udario u nas jedini sam ostao na gumenjaku. Vjerojatno sam nekoliko sekundi bio bez svijesti. Zar je moguće da se to može dogoditi”, pita se Šetka, još uvijek u šoku zbog tragedije.  “Sjedio sam na krmi i oko mene ih je bilo troje. Moj prijatelj je bio s lijeve strane, žena i majstor s desne. Vozač je bio točno ispred mene, do njega je bio te žene sin i naprijed još trojica mladića od 19, 20 i 25 godina. Brod se vratio da nam pomogne i svijetlili su i tražili ljude… Nakon 15-20 minuta vidjeli smo vozača, on je plutao mrtav. Nakon dva ili tri sata našli su i ženu. Mislim da drugima nije bilo spasa. To su struje… Tko će ih vidjeti od valova… “Žao mi je ljudi koji su bili sa mnom u tom gliseru. Posebno mi je žao majke i sina. Ona je bila kuharica i htjela je sezonski posao u tom restoranu, a sin joj je konobario i prošle godine. Oboje su se utopili. Ona se jadna bojala kada se ukrcavala jer nije znala plivati. Velika tragedija”, rekao je vidno potreseni Velimir Šetka za HRT. “Do četiri ujutro smo tražili stradale. Brod lučke kapetanije je osvijetlio mjesto nesreće, ali nikoga nismo mogli vidjeti. Eto, od nas devet ostali smo živi ja i moj prijatelj Markota. On je dobro i sigurno će ga iz bolnice brzo otpustiti kući. Slomio je ključnu kost, ima udarac na licu i po prsima. Ali živi smo”, zaključio je Šetka. Šetka je dodao da nitko nije vidio brod do trenutka udara. Rekao je da je dvije sekunde prije udara vozač gumenjaka povikao: “Ajme meni, što je ovo…” “Još sam u šoku i osjećam se jadno. Ljudi koji su došli raditi za 200-300 kuna na dan pa da tako završe”, zaključio je šokirani Velimir Šetka. 