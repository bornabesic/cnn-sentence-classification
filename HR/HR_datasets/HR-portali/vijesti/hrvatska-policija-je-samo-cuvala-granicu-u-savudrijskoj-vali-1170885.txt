Hrvatska do sada nije zaprimila diplomatsku notu Slovenije oko navodnog incidenta u Savudrijskoj vali, a intervencija hrvatske granične policije u tom području u skladu je sa zakonom o nadzoru državne granice. Komentirali su tako danas u 14 sati iz hrvatskog MVEP-a optužbe iz Slovenije o navodnom incidentu. Kako danas piše slovenski list Dnevnik, Slovenija će uskoro Hrvatskoj uputiti prosvjednu notu zbog novih događaja u Savudrijskoj vali (Piranskom zaljevu) koje slovenska strana smatra incidentima.  Nadzor državne granice Pišu kako je patrolni brod hrvatske policije prošlog tjedna uplovio u slovenske teritorijalne vode te se hrvatska policija agresivno ponašala prema slovenskom patrolnom brodu koji je pokušavao "zaštititi" slovenskog ribara, čije se plovilo nalazilo blizu sredine zaljeva. – Intervencija hrvatske pomorske granične policije u spomenutom slučaju jedan je od uobičajenih zadataka ispunjenih sukladno zakonskim odredbama o nadzoru državne granice na temelju kojih hrvatska granična i pomorska policija postupa kada je utvrđena povreda državne granice ili nedopušten ulazak u državno područje Republike Hrvatske – kažu iz MVEP-a te dodaju kako je nadzor državne granice u nadležnosti Ministarstva unutarnjih poslova.