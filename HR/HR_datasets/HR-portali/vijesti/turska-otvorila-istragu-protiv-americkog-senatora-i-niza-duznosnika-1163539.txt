Tursko tužiteljstvo pokrenulo je istragu protiv niza američkih dužnosnika, uključujući čelnika demokrata u Senatu Charlesa Schumera, bivšeg saveznog tužitelja Preeta Bhararae i dva bivša visoka dužnosnika CIA-e. Novinska agencija Dogan izvijestila je u subotu da je istraga glavnog istanbulskog tužitelja odgovor na kaznenu prijavu koju je dan ranije uložila skupina turskih odvjetnika. U prijavi, također podnesenoj protiv bivšeg direktora CIA-e Johna Brennana i bivšeg visokog dužnosnika te agencije Grahama Fullera, navodi se povezanost s Fethullahom Gulenom, turskim klerikom koji živi u Sjedinjenim Državama. Turska vlada smatra Gulena odgovornim za organiziranje puča u srpnju prošle godine, koji je pokušala provesti jedna frakcija u turskoj vojsci. Gulen pak odbacuje sve optužbe.  U kaznenoj prijavi su navedeni i Michael Rubin i Henri Barkey, koji rade za analitičke centre fokusirane na Bliski istok. Bharara, većinom poznat po svojoj usredotočenosti na ilegalne akcije na Wall Streetu, našao se u središtu pozornosti Turske kada je podignuo optužnicu protiv tursko-iranskog tajkuna i trgovca zlatom Reze Zarraba. Američki mediji javljaju da je prijavom za pomaganje terorizmu u Turskoj obuhvaćeno 17 osoba iz SAD-a i drugih turskih saveznica. >> Juncker: Turska će prijeći 'crvenu liniju' ako uvede smrtnu kaznu >> Erdogan najavio referendum o pristupanju Turske EU