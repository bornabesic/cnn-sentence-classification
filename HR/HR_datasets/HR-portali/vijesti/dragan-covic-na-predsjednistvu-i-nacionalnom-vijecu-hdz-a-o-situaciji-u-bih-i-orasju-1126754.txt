Premijer i predsjednik HDZ-a Andrej Plenković i hrvatski član Predsjedništva BiH i predsjednik HDZ-a BiH Dragan Čović istaknuli su u ponedjeljak kako nije prihvatljiv selektivni pristup osumnjičenima za pojedina kaznena djela potvrdivši potporu europskom putu BiH.  "Hrvatska i HDZ čvrsto stoje na stajalištu da je potrebno rasvijetliti svaki zločin i kazneno djelo i, ako se utvrdi odgovornost, institucije pravne države trebaju djelovati. No, vodit ćemo računa i o tome da selektivan pristup osumnjičenima za pojedina kaznena djela za nas nije prihvatljiv", kazao je Plenković. Istaknuo je da su na sjednici Predsjedništva i Nacionalnog vijeća HDZ-a, kojoj je nazočio i Čović, raspravili političke, pravne i sigurnosne posljedice uhićenja desetorice bivših časnika i pripadnika Hrvatskoga vijeća obrane (HVO). Uhićenje je uslijedilo, rekao je Plenković, samo nekoliko dana nakon inače "jako kvalitetnog, sadržajnog i izrazito prijateljskog i konstruktivnog posjeta BiH kojeg sam imao prije deset dana tijekom razgovora u Sarajevu, Kiseljaku i  Mostaru". Ponovio je i da je posjet BiH za cilj imao podržati europski put te zemlje i pomoći osnaživanje ravnopravnog položaja Hrvata u njoj. Izrazio je i zadovoljstvo što je Čović članovima Predsjedništva i Nacionalnog vijeća HDZ-a pojasnio situaciju u Bosni i Hercegovini te posebno u Orašju nakon uhićenja desetorice bivših časnika i pripadnika HVO-a. Podsjetio je i na svoju raniju izjavu nakon sjednice Vlade da su odlučni dati punu pravnu i konzularnu potporu uhićenima te, ako je to potrebno,  i financijsku. Uz to, žele osnažiti pravni okvir suradnje između Hrvatske i BiH, bilo da se radi o pravosudnom ili diplomatskom putu, kako bi se takve situacije prevenirale. Plenković je poručio kako će prema braniteljima, pripadnicima HVO-a i pripadnicima HV-a koji su tijekom Domovinskog rata, temeljem sporazuma između Hrvatske i BiH, imali pravni okvir i dogovor za djelovanje pa i obranu Hrvatske na teritoriju BiH "djelovati umirujuće i ohrabrujuće". "Na tom tragu su angažirani i članovi Vlade i odluke koje ćemo donijeti u četvrtak bit će u tom smjeru", poručio je. Plenković je kazao da će nastaviti tijesnu suradnju s Čovićem i svim prijateljima u BiH kako bi se razriješila trenutačna situacija i dogovorila suradnja u budućnosti. Čović: Naš europski put ne može nitko zaustaviti  "Naš europski put ne može nitko zaustaviti. Predvodnici tog europskog puta su upravo predstavnici hrvatskog naroda u BiH", istaknuo je Čović. Drži i da je način privođenja deset pripadnika HVO-a na Sve svete, model i tajming trebao poslati vrlo jasnu poruku premijeru Plenkoviću, koji je tijekom dva dana imao izvrsnu posjetu BiH s bezbroj poruka pomoći europskom putu te zemlje te uz ostalo dogovoru oko zajedničke sjednice Vlade RH i Vijeća ministara BiH. Vezano uz uhićenja u Orašju, Čović je izrazio uvjerenje kako u tom slučaju neće uspjeti jedan od ciljeva onih koji su, kako je rekao, selektivno pristupili obradi događaja iz rata 1991. i 1992. godine. Čović ocjenjuje kako je tajming uhićenja izabran mjesec dana prije donošenja upitnika u BiH Europskog povjerenika za proširenje Johannesa Hahna kako bi se pažnja usmjerila na unutarnje teme, zabrinuli hrvatski branitelji i svi oni koji su dio hrvatskog korpusa u toj zemlji. Istaknuo je kako tamo gdje nije bilo HVO-a danas ne žive Hrvati, bilo to na područjima Republike Srpske ili Federacije BiH.  Založio se i da se kroz suradnju predstavnika udruga proisteklih iz Domovinskog rata izbjegne mogućnost da špekulanti raznim informacijama unose nemir u braniteljske udruge i one koji su navodno na nekim popisima, kako bi destabilizirali političku sliku u BiH i potaknuli iseljavanje iz te zemlje. "Naš cilj je kroz odvjetničke timove omogućiti da se uhićeni pripadnici HVO-a brane s slobode i brane svoj ugled. Ključni cilj nam je očuvati vrijednosti Domovinskog rata  i sačuvati dostojanstvo hrvatskih branitelja", naglasio je.   Čović je zahvalio novinarima jer su, kako je rekao, prvi put nakon 15-ak godina, takva uhićenja došla pod svjetlo javnosti što, kako je kazao, nije lako u BiH. Smatra i da će takav pristup sadašnjem problemu eliminirati mogućnost selektivnosti i neprincipijelnosti te politikantskog privođenja. Plenković je, na novinarski upit je li ministar obrane Damir Krstičević na bilo kakav način u neugodnoj situaciji, ponovio da je na sjednici Vlade dao nalog svim ministrima i službama da temeljito pribave sve informacije koje se mogu odnositi na neke druge pripadnike ili časnike HV-a. Kada dobije te informacije o tome će izvijestiti javnost. Čović je, upitan o situaciji vezano uz uhićene Hrvate, odgovorio kako je pola njih u zatvorima u Busovači u Zenici a odvjetnici su podnijeli zahtjeve za njihovim puštanjem na slobodu. Ti zahtjevi se moraju riješiti do kraja četvrtka. Izrazio je žaljenje i što članovi obitelji nisu mogli stupiti u kontakt s uhićenima. Plenković: Otvoren sam za razgovore sa svim članovima Predsjedništva BiH Premijer i predsjednik HDZ-a Andrej Plenković rekao je u ponedjeljak da je otvoren za razgovore s svim članovima Predsjedništva BiH. "Otvoren sam za razgovore s svim članovima Predsjedništva BiH", kazao je Plenković novinarima nakon sjednice Predsjedništva i Nacionalnog vijeća HDZ-a upitan s kim je, osim s hrvatskim članom Predsjedništva BiH Draganom Čovićem, plan stupiti u kontakt. Podjetio je i da je na marginama summita u Rigi neformalno razgovarao s predsjedateljem Vijeća ministara BiH Denisom Zvizdićem. Podsjetio je i da su za njegova posjeta Sarajevu načelno dogovorili održavanje zajedničke sjednice Vlade RH i Vijeća ministara BiH. "Zadnja takva sjednica održana je 2010., a u međuvremenu se akumulirao velik broj tema za koje smatram da bi bilo dobro raspraviti ih. Sada imamo i vrlo bitnu temu pravosudne suradnje i procesuiranja kaznenih djela za koje su optuženi i Hrvati iz Posavine. Otvoren sam i za razgovore s predsjedateljem Predsjedništva BiH Bakirom Izetbegovićem i članom Predsjedništva BiH iz Republike Srpske Mladenom Ivanićem", poručio je Plenković.  Premijer i predsjednik HDZ-a kratko je novinare izvijestio i da su na sjednici Predsjedništva i Nacionalnog vijeća HDZ-a, uz gostovanje hrvatskog člana Predsjedništva BiH i predsjednika HDZ-a BiH Dragana Čovića, raspravili ključne aktivnosti Vlade, dinamiku aktivnosti u Hrvatskom saboru, predstojeće stranačke aktivnosti, hodogram aktivnosti do kraja godine te sustavnu tehnologiju rada stranke, Vlade i stranačkog kluba u Saboru kako bi ubuduće imali koherentan pristup oko svih ključnih političkih pitanja. >> Grabar-Kitarović i Čović razgovarali o uhićenjima u Orašju >> 'Svatko mora odgovarati za zločin ako ga je napravio, a njih je bilo na svakom dijelu BiH' 