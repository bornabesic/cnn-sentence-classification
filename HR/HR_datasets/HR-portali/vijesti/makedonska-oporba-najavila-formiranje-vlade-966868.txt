OPORBENA koalicija okupljena oko socijaldemokrata SDSM-a Zorana Zaeva uskoro će pristupiti izboru nove vlade, nakon što je u četvrtak izabran predsjednik parlamenta. Izbor Albanca Talata Xhaferija na mjesto predsjednika parlamenta izazvala je upad u parlament stotinjak bijesnih prosvjednika, simpatizera VMRO-DPMNE-a bivšeg premijera Nikole Gruevskog, koji su glasovanje smatrali nelegalnim. Preko 100 osoba ozlijeđeno u nemirima  Više od sto osoba, među kojima šef SDSM-a Zoran Zaev i drugi zastupnici ozlijeđeni su, ali se situacija otad smirila te nijedan incident nije zabilježen od četvrtka u glavnom gradu Makedonije. No, političke stranke nastavile su se međusobno optuživati za te događaje.  "Predsjednik parlamenta izabran je u skladu sa zakonom a nova vlada bit će izabrana u nadolazećem razdoblju u skladu sa zakonom i Ustavom", priopćio je u nedjelju SDSM koji optužuje svojeg suparnika s desnice da želi spriječiti miran prijenos vlasti. VMRO-DPMNE osudio je "potpuno ilegalan način izbora predsjednika parlamenta". Danas  se u Skopju očekuje dužnosnik američkog State Departmenta koji bi trebao razgovarati s političkim čelnicima o načinima izlaska iz teške situacije u kojoj se Makedonija nalazi unazad dvije godine.