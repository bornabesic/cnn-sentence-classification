Strategija e-Hrvatska i uz nju vezan akcijski plan koji je Vlada donijela na ovotjednoj sjednici građanima će već do kraja ove godine osigurati lakše i jeftinije pokretanje poslovanja, a do 2020. predvidjela je niz mjera koje bi im trebale dodatno pojednostaviti pristup upravi, poslovanje, zdravstvenu zaštitu, traženje posla, plaćanje obveza, stjecanje znanja i obrazovanja te korištenje resursa sustava kulture... Manje posla za bilježnike Oni koji pokreću posao tako više neće morati nositi dokumente iz uprave u upravu, informacije o pokretanju poslovanja automatski će se prosljeđivati Državnom zavodu za statistiku i Poreznoj upravi. Nakon što je već omogućena elektronička registracija obrta, omogućit će se to i za one koji pokreću jednostavno dioničko društvo ili traže odobrenje za obavljanje uslužnih djelatnosti – do kraja godine to će se moći učiniti bez papira i biljega, elektroničkim podnošenjem zahtjeva zajedno s dokumentima. Ukinut će se i obveza sudjelovanja javnog bilježnika za obvezna osiguranja, a elektroničkom poštom moći će poslati i potvrdu o plaćenoj pristojbi. U Vladi su izračunali da su elektronički postupci za pokretanje poslovanja, osim vremena, građanima trebali uštedjeti i novac s obzirom na to da bi administrativni troškovi bili manji za oko 70 posto. U idućim godinama planira se i niz drugih poboljšanja, koja bi trebali osjetiti pomorci, hrvatski branitelji, nastavnici i učenici. Strategija predviđa da će do siječnja iduće godine 140 škola u Hrvatskoj biti opremljeno informacijsko-komunikacijskom tehnologijom, što će obuhvatiti 920 nastavnika i 6000 učenika, a u idućem razdoblju predviđeno je stručno usavršavanje 2500 odgojno-obrazovnih radnika. Za pomorce će se osigurati sustav za pregled ostvarenog plovidbenog staža i svjedodžbi, kao i povezivanje sa sustavima mirovinskog i zdravstvenog osiguranja te Porezne uprave. Branitelji će pak dobiti online vođenu evidenciju zadruga, a pregled podataka bit će dostupan javnosti. Planirana je i izrada aplikacije putem koje će braniteljske zadruge moći plasirati svoje proizvode. Glavni je cilj strategije povezivanje informacijskih sustava tijela javne uprave iz svih sektora, kroz uspostavu Centra dijeljenih usluga. Za njezinu provedbu izdvojit će se 2,6 milijardi kuna, od čega 1,8 milijardi iz fondova EU. Jednostavnost pristupa Da bi se nova strategija, za razliku od ranijih, doista mogla i provesti u djelo, uvjeren je telekomunikacijski stručnjak Đuro Lubura. – Iako strategije u pravilu uvijek zvuče pametno, čini mi se kako konkretan dokument ima neuobičajeno mnogo projekata koji su jako poželjni i koji će, ako se provedu kako je planirano, imati značajan pozitivan utjecaj na gospodarstvo i život ljudi – kaže Lubura. Posebno pozdravlja već pokrenuti projekt razvoja infrastrukture koja će omogućiti znatno jednostavniju elektroničku registraciju tvrtki uz znatno manje troškove. – Planirana informatizacija veteranskih centara i izrada aplikacija koje pomoći će plasmanu proizvoda zadruga hrvatskih branitelja iz Domovinskog rata, ali i dodatno olakšati život braniteljima i stradalnicima Domovinskog rata. Također, daljnji razvoj i povezivanje Informacijskog sustava prostornog uređenja sa sustavom e-Građani omogućit će dodatnu transparentnost i jednostavnost pristupa svim podacima prilikom bilo kakvih zahvata u prostoru i bržoj provedbi razvojnih projekata bez nepotrebnih birokratskih komplikacija – govori Lubura. 1. Lakše pokretanje poslovanja Do kraja godine predviđena je e-registracija jednostavnih dioničkih društava, bez obveze sudjelovanja javnog bilježnika. 2. Odobrenje za uslužne djelatnosti moći će se ishoditi bez papira i biljega. To znači da će se zahtjev moći podnijeti elektronički, zajedno s ostalim dokumentima. 3. Niži troškovi   Elektronički postupci za pokretanje poslovanja i pristup tržištu usluga na jednom mjestu smanjit će administrativni trošak za najmanje 70 posto. 4. Hrvatskim braniteljima osigurat će se aplikacija za plasman proizvoda njihovih zadruga. Podaci iz evidencije zadruga bit će dostupni javnosti. 5. 140 škola u Hrvatskoj do kraja godine bit će opremljeno naprednom IKT opremom. Od početka iduće godine tu će tehnologiju koristiti 920 nastavnika i 6000 učenika. 6. Pomorci će od travnja 2018. imati nadograđen sustav za pregled ostvarenog plovidbenog staža svjedodžbi, povezan s mirovinskim i zdravstvenim.  7. Jednostavnije građenje Olakšat će se pristup svim podacima prilikom bilo kakvih zahvata u prostoru, te istodobno ubrzati razvojni projekti.