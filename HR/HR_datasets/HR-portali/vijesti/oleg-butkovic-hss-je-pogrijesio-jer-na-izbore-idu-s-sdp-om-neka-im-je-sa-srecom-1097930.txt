– HSS je pogriješio kada je odlučio da na prijevremene parlamentarne izbore ide u koaliciji s SDP-om. Neka im bude sa srećom – rekao je potpredsjednik HDZ-a i ministar pomorstva prometa i infrastrukture Oleg Butković koji je danas boravio u posjetu Osijeku. Komentirajući politička događanja u Hrvatskoj, Butković je rekao i kako je Andrej Plenković u ovome trenutku najbolji kandidat za predsjednika stranke kojega HDZ ima. Dodao je i da je HDZ stranka centra i desnoga centra, ali i stranka koja uz slavnu prošlost mora biti okrenuta budućnosti i gospodarskim temama. – Program Tomislava Karamarka nije bio loš. U proteklih šest mjeseci realizirani su samo neki dijelovi toga programa. Plenković se s svojim programom nadovezuje na program koji je HDZ radio u suradnji s IFO Institutom – rekao je Butković odgovarajući na novinarski upit je li program Plenkovića bolji od programa koji je imao Karamarko.  Ministar zdravlja Dario Nakić (HDZ) ocijenio je kako je HSS-ov izlazak na izbore sa SDP-om odluka te stranke koju ne može komentirati. – To je njihov izbor i ja ne mogu komentirati izbor njihove stranke. Ono što vidite i sami po medijima je da cijelo njihovo članstvo baš nije zadovoljno. Čelni ljude njihove stranke nisu zadovoljni s takvom odlukom, a što će se događati u budućnosti, vidjet ćemo. Nakić je rekao i kako se HDZ zajedno s  partnerima priprema za izbore kako bi ponovno ostvarili pobjedu i mogli nastaviti raditi te realizirati planove koje su zamislili. – Ono što smo zatekli baš nije bilo dobro. Ako ćemo uzeti samo zdravstvo, zatekli smo velika dugovanja. Mi smo ih nastavili producirati jer određene zakonske stvari  nismo mogli provesti u djelo – rekao je Nakić te iznio podatak da trenutačni dugovi u zdravstvu iznose 3,1 milijuna kuna. – Ako nastavimo tako, stvarajući 1,2 milijardi kuna duga svake godine, to znači da sustav ne možemo financirati osim novim zaduženjima. Hrvatska je zemlja koja se nalazi na granici prekomjernog zaduženja i bez potpune reforme i racionalizacije zdravstvenog sustava, bojim se da ćemo mi ostati bez njega – kazao je. >> Milanović: Suradnja SDP-a i HSS-a znači siguran smjer za Hrvatsku 