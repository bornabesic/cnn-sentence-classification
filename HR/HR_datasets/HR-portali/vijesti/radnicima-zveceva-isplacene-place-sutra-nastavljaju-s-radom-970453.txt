Foto: Ivica Galović/PIXSELL  SVIM radnicima tvrtke Zvečevo isplaćene su plaće za ožujak, štrajk prestaje i oni sutra u 6 sati nastavljaju s radom, izvijestio je danas sindikat.  Radnici Zvečeva rad su obustavili jučer ujutro jer 69 od ukupno 282 radnika nije dobilo plaće za ožujak. Tvrtka Zvečevo nalazi se u financijskim problemima, a račun tvrtke blokiran je već 40 dana.  "Oko 13,30 sati dobili smo i pismenu potvrdu da su isplaćene sve plaće. Na sastanku svih zaposlenika odlučeno je da sutra u 6 sati nastavljamo normalno s radom", rekao je za Hinu Josip Plaskur, sindikalni povjerenik Nezavisnog sindikata u Zvečevu. "Želimo očuvati tvrtku"  Predstavnici radnika i štrajkaški odbor danas se sastao s Upravom tvrtke kako bi doznao u kojem smjeru se razvija situacija vezana uz poslovanje tvrtke i kakve su mogućnosti za stabilizaciju poslovanja.  "Razgovarali smo, ali nema nekih pomaka. Pokušali su krivnju za ovu situaciju svaliti na nas. Rečeno nam je kako traže rješenje za izlaz iz ove situacije. Ono što mi možemo reći je da nećemo dozvoliti da ovo ode u krivom smjeru. Postoje zainteresirani investitori, imamo kvalitetne proizvode i naš je interes da se rad ove tvrtke očuva", kaže Plaskur.  Štrajk su organizirale sindikalne podružnice PPDIV-a i Nezavisnog sindikata.