Bilo je to pravo oživotvorenje jedne od scena iz kultnog Mamurluka. Tulum koji se odvijao u jednoj zgradi u osječkom naselju Retfala očito je bio prilično razuzdan i garniran različitim pripravcima do te mjere da se jedan od njegovih sudionika potpuno izgubio i izazvao pravu pomutnju u stanu četveročlane obitelji koja živi u istoj zgradi, nepozvan se posluživši njihovim krevetom kako bi se odmorio. Dodatno bizarno u ovoj priči jest činjenica da je partijaner upao u stan policajca, i to ni manje ni više nego Darka Prgometa, u Osijeku i Hrvatskoj poznatog po slučaju intervencije prema gospođi Katici Karlović zbog njezina prelaska preko crvenog svjetla na pješačkom prijelazu u centru Osijeka. Što se dogodilo u nedjelju ujutro u stanu Prgometovih? Policajac Darko vratio se kući iz noćne smjene oko 6.30 sati. Nekako u isto vrijeme njegova supruga Tanja se probudila i spremala na posao u obližnji kafić. Darko je, umoran od noćne smjene, legao malo odspavati u krevet u dnevnom boravku, gdje i inače spavaju, dok je njihovo dvoje djece, sin koji pohađa 8. i kći koja je učenica 4. razreda, spavalo u drugoj sobi. Negdje poslije 9 sati, kako smo doznali od osoba koje su upoznate sa situacijom, Darka je probudila uplašena supruga, on je protrljao oči i u krevetu pokraj svoga vidio mladića koji spava snom pravednika. Policajac je skočio iz kreveta i počeo buditi uljeza. Ovaj je bio tako alkoholiziran, a možda i nešto više, da nije znao ni gdje je ni kako se zove. Na sebi je imao samo donje rublje i čarape, a kada je sav bunovan ustao iz kreveta, počeo je unezvjereno hodati po stanu i otvarati ladice nerazgovijetno mrmljajući. Prgomet je pozvao svoje kolege koji su odveli mamurnog i dezorijentiranog tulumaša starog 20-ak godina. - Mladić je bio na tulumu u toj zgradi. U nekom trenutku je izašao iz stana i iz zgrade, a kada se vraćao, promašio je vrata stana u kojem se održavao tulum i ušao u prvi otključani stan. Kada je u njemu vidio krevet, jednostavno je legao spavati - ispričali su nam u OKC-u PU osječko-baranjske. Prgomet pak o ovome nije htio s nama razgovarati, kazavši da kao policijski službenik ne smije davati izjave za medije. Od njegovih prijatelja doznali smo da ga je cijela situacija prilično uzrujala, jer su mu u stanu bila i djeca, a što je najgore, nepozvanoga gosta prva je vidjela Prgometova kći. Djevojčica se probudila i krenula doručkovati u kuhinju, koja je spojena s dnevnim boravkom. Kada je ušla u boravak, šokirala se vidjevši nepoznatog mladića, no od straha se nije usudila buditi oca, nego je nazvala majku. Njegovi prijatelji kažu kako on ne može vjerovati da mu se takvo što moglo dogoditi, osobito zbog svega što se s njim događalo otkad je prije godinu dana intervenirao prema gospođi koju je s ciljem da je zaustavi i napiše joj prijavu za prekršaj srušio na pločnik, što je podijelilo hrvatsku javnost.