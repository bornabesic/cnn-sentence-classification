NA SPLITSKOM Filozofskom fakultetu danas je potpisano pismo namjere o kupnji zgrade Brodomerkura za 105 milijuna kuna za potrebe Sveučilišta u Splitu, te se očekuje da bi taj fakultet novu akademsku godinu trebao započeti u novim prostorijama.  Pismo namjere potpisali su ministar znanosti i obrazovanja Pavo Barišić, ministar državne imovine Goran Marić, rektor Sveučilišta Split Šimun Anđelinović i dekan Filozofskog fakulteta Aleksandar Jakir.  Rektor Anđelinović istaknuo je da je kupnja zgrade Brodomerkura najbolje rješenje te da će 8868 četvornih metara kvadrata zadovoljiti potrebe toga fakulteta, ali i Rektorata čiju će se zgradu, koja je procijenjena na oko tri milijuna eura, prodati. Za kupnju te zgrade zasad su zainteresirani splitski Pravni fakultet, Regiomed clinic koji bi tamo uredio dom za studente koji studiraju na engleskom jeziku te jedna banka.  "Kupovina zgrade Brodomerkura ima više prednosti, a jedna od njih je cijena jer bi izgradnja nove zgrade u kampusu bila dvostruko veća i iznosila bi 236 milijuna, te bi bile potrebne minimalno tri godine da se izgradi. U dogovoru s Brodomerkurom moći ćemo uskoro i početi useljavati. Bitno je da u cijelosti imamo gotovu menzu i kuhinju, a uz manje preinake u uredima mogli bi relativno brzo useliti. Jako je važno što bismo se oslobodili financijskog utega od 1,2 milijuna kuna koje godišnje plaćamo za najam na Klerikatu", kazao je Anđelinović. Barišić o ulaganjima  Ministar znanosti i obrazovanja Pavo Barišić izjavio je da Ministarstvo želi znatno povećati ulaganja u znanost i obrazovanje, pogotovo visoko obrazovanje koje treba modernizaciju s obzirom na to da Hrvatska dvostruko zaostaje po europskom prosjeku. Podsjetio je kako splitski Filozofski fakultet već 12 godina djeluje na šest lokacija u vrlo teškim uvjetima, te je bilo krajnje vrijeme da se nešto poduzme.  "Za ovu smo namjenu u 2017. godini predvidjeli 25 milijuna kuna, za 2018. godinu 27 milijuna kuna i 23 milijuna kuna za 2019. godinu, tako da je veći dio investicije pokriven iz tih sredstava", kazao je ministar Barišić.  Ministar državne imovine Goran Marić rekao je da se vlada odlučila na ustroj toga ministarstva jer je to doista bila potreba, ali prvenstveno zato da država bude što bliže svakom svom gradu i općini, pa i sveučilištu. "Sveučilište je u takvom stanju već godinama zbog izostanka odgovarajuće politike. Došlo je vrijeme da se politika promijeni i iznimno sam zadovoljan što sam pozvan da se priključim u rješavanju ovoga problema jer ministarstvo i postoji upravo zato. Imovina je zapuštena u svakom pogledu - organizacijski i upravljački. Imovinsko-pravni odnosi nisu razriješeni. Jedino ovako pokretanjem pojedinih projekata možemo ubrzati procese", rekao je Marić. Potpora fakultetu  Kazao je i kako će to ministarstvo u sljedećih mjesec dana pronaći odgovarajući model kako bi omogućili da splitski Filozofski fakultet konačno dobije svoje prostorije i bude dostojno onoga što i promiče. Ministarstvo je pokrenulo mnoge procese, no kadrovski su potkapacirani, nastavio je Marić i dodao da im je do sada predmete rješavala samo jedna osoba u ministarstvu, a da sada u Splitu, Osijeku i Rijeci imaju odjele s tri zaposlena, te da je to velik iskorak u odnosu na ono što je do sada bilo. "Ne može se ništa očekivati preko noći jer nema čarolije i čarobnjaštva. Imovinom se treba upravljati razumno", zaključio je ministar Marić.  Dekan Filozofskog fakulteta Aleksandar Jakir zadovoljan je jer se ulaže u najbolje što Hrvatska ima - mlade i kreativne ljude. "Filozofski fakultet je usprkos lošim uvjetima opravdao odluku o osnivanju i stasao u jednu od najvećih i najuspješnijih sastavnica našeg sveučilišta. Napokon je došao dan kada se možemo nadati da ćemo novu akademsku godinu početi pod jednim krovom i da nećemo biti dislocirani kao do sada", poručio je Jakir.  Prije konferencije za medije ministar znanosti i obrazovanja Pavo Barišić održao je predavanje "Ulaganje u znanost i visoko obrazovanje", a ministar Goran Marić "Državno, a učinkovito!?".