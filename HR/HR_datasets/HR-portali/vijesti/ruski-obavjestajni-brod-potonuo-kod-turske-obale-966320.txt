Foto: Hina RUSKI obavještajni brod "Liman" sudario se s brodom koji je plovio pod zastavom Toga u blizini turske obale Crnog mora i počeo je tonuti, što je potaknulo evakuaciju, priopćila je turska obalna straža. Posada je spašena, piše BBC. Turski dužnosnik za obalnu sigurnost izjavio je kako je svih 78 članova posade evakuirano s ruskog broda. Detalji o posadi i o oštećenju na teretnom brodu "Youzarsif H" u koji je ruski brod lupio, za sada su nepoznati.  Obalna straža i timovi za hitne slučajeve otpremljeni su na mjesto sudara, 25 milja sjeverozapadno od tjesnaca Bospora. Brod Liman pripada crnomorskoj floti Ministarstvo obrane Rusije izjavilo je jutros kako je brod Liman iz flote u Crnom Moru znatno oštećen, a u priopćenju stoji i kako niti jedan od članova posade nije povrijeđen.  Brod "Liman" je ruska mornarica prenamijenila u obavještajni brod, a izvori u vojsci potvrdili su ruskim medijima kako služi za promatranje NATO-vih vježbi u Crnom moru. Prema prvim podacima turskebrodske agencije GAC, Liman i teretni brod koji je prevozio stoku sudarili su se u magli i u uvjetima izuzetno slabe vidljivosti.