Poruka koju je novi američki predsjednik Donald Trump poslao svojim saveznicima s druge strane Atlantika bila je jasna i jednostavna: 'Ne računajte na nas!', stoji u analizi uglednog magazina Politico. - Mnogo desetljeća smo obogaćivali stranu industriju na račun američke, potpomagali vojske drugih država i dopuštali tužno slabljenje naše. Branili smo granice drugih država, umjesto da branimo svoje. I potrošili smo bilijune dolara u inozemstvu, dok je američka infrastruktura zanemarena propadala, rekao je Trump u svojem inauguracijskom govoru. I prije preuzimanja dužnosti, rekao je kako je NATO 'zastario', hvalio je ruskog predsjednika Vladimira Putina, i javno je priznao kako mu nije bitno hoće li Europska unija preživjeti. U svojem govoru nije ni jednom riječju ublažio strahove koji se šire Europom, nije spomenuo ni NATO niti EU. Najveći strah europskih političara je da će Trump postići sporazum s Rusijom koji bi izolirao Europu. Jedna od teorija je da su Trumpovi prioriteti vanjske politike obuzdavanje Kine i razaranje Islamske države. Ako Trump odluči uključiti Putina u te planove, Europa bi mogla biti izostavljena, prepuštena ruskim prijetnjama. Države bi mogle početi sklapati nova savezništva unutar regije, što bi moglo stvoriti podjele na kontinentu. - Sami temelji su u pitanju, rekao je Jan Techau, direktor Richard C. Holbrooke foruma u Berlinu, koji je ovaj tjedan predstavio najgori mogući scenarij. - Ako sigurnosne garancije Amerike za Europu više nisu bezuvjetne, NATO bi se mogao urušiti. To bi moglo dovesti do rastvaranja EU i eura, kazao je Techao, ali i naglasio da takav scenarij za sada još nije vjerojatan. Ključni signal za Europu bit će prvi državnički susret Donalda Trumpa - hoće li biti s nekim od europskih lidera, poput Angele Merkel, ili s Putinom? Njemačka kancelarka ovaj je tjedan izjavila kako bi voljela posjetiti Trumpa u Washingtonu, no da još nije pozvana. Čak i ako Trump potvrdi svoju predanost NATO paktu u nadolazećim tjednima, toliko je poremetio postojeći odnos snaga u regiji da bi bilo potrebno jako dugo vremena da se ponovno ustabili. - To je šok za sustav, rekao je Vali Nasr, dekan fakutlteta međunarodnih odnosa na Sveučilištu Johns Hopkins. Čak i ako ne nastavi s najavljenim ponašanjem, bit će posljedica, zaključio je Nasr.