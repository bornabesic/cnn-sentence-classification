Psihološka nestabilnost čimbenik je koji povezuje četvoricu muškaraca koji su prošloga tjedna počinili napade u Njemačkoj, rekla je skupina analitičara rizika u utorak, dodajući da ima "malo razloga" za strah od velikoga organiziranog terorističkog napada u Berlinu. Napad nožem i sjekirom u bavarskome vlaku, masovna pucnjava u Muenchenu, napad nožem u Reutlingenu i napad bombaša samoubojice u Ansbachu, svi počinjeni prošli tjedan u južnoj Njemačkoj, imaju malo toga zajedničkoga, zaključuje skupina za kontrolu rizika, sa sjedištem u Londonu,  u svom izvješću. "Čini se da sva četvorica napadača imaju mentalne poremećaje koji su rezultat njihove pozadine. Sve veća opća nestabilnost čini se da takvim osobama olakšava da se izraze kroz nasilje", navodi skupina. Svi zločini počinjeni su "u svrhu potpirivanja tenzija u zemlji i ubrzavanja polarizacije njemačkoga društva", stoji u izvješću. Unatoč dosad nezabilježenom strahu u Njemačkoj od vala terorističkih napada poput onih u Francuskoj, viši analitičar David Lea rekao je da "ima malo razloga vjerovati da će sljedeći veliki organizirani teroristički napad ... pogoditi Berlin". Analitičari smatraju da je samoubilački napad u Ansbachu najveći razlog za brigu, jer je napadač koristio sofisticiranu eksplozivnu napravu, te naznačuju da je taj napadač možda imao saveznike ili potporu terorističke mreže. Petnaest ljudi bilo je ozlijeđeno u napadu na ulazu na glazbeni festival u nedjelju. Većinu njih pogodile su krhotine eksplozivne naprave koju je u naprtnjači nosio 27-godišnji napadač. >> Radikalizam i psihičke bolesti usmjeravaju ih prema masakru 