Društvenim se mrežama već danima širi priča koju su mnogi opisali "jezivom", a u koju je uključen jedan udomitelj i nekoliko udruga za zaštitu životinja. Merida, Prava šapa, SOS CAT i Sklonište dobrote udruge su koje su u zadnjih mjesec dana udomile četiri mace stare od šest do osam mjeseci i jednog psića. Ispostavilo se da su svi završili kod iste osobe, 21-godišnjaka iz zagrebačkog Folnegovićeva naselja koji je prošao sve provjere. A onda su životinje jednostavno - nestale. Društvenim su se mrežama brzinom svjetlosti proširile slike jedne crne i tri tigraste mace, Mirte, Klausa, Mistera i Nene, te Noela, štenca zlatnog retrivera, uz natpis "nestali". Svi spašeni s ulice - Bili smo uvjereni da smo životinje dali u dobre ruke, no ispalo je da su završile kod nepouzdane osobe. Kada smo htjeli provjeriti kako su, udomitelj je svaki put izbjegavao sastanak, a kada smo na kraju konačno ušli u stan, ispalo je da su naše sumnje bile opravdane i da ondje više nema niti jedne životinje - kazali su nam iz Udruge Merida te dodali da su sve životinje spašene s ulice. Udruge su ih izliječile i čuvale te uložile u njih trud i novac i zato im je jako stalo da ih pronađu. Jedan od najčešćih komentara ljubitelja životinja na društvenim mrežama je da se "boje i pomisliti što se dogodilo". Zbog svega su udruge alarmirale i policiju koja je bila na terenu i ispitala 21-godišnjaka. Volonteri su sami išli i u Umag, na adresu na kojoj stanuju njegovi roditelji. No, tamo nisu pronašli ni životinje ni udomitelja, a njegovi roditelji nisu im mogli pomoći. Na naš upit što je policija utvrdila u stanu 21-godišnjeg A. M. i što će poduzeti u svezi navedene prijave volontera, iz Policijske uprave zagrebačke odgovaraju da su policijski službenici intervenirali 18. ožujka, nakon dojave o okolnostima udomljavanja u Ulici Milke Trnine. Mačke izbacio na livadu - Utvrđeno je da je 21-godišnjak tijekom studenog i prosinca prošle godine od tri udruge koje se bave zaštitom životinja preuzeo tri mačke i jednog psa. Kako se sredinom ožujka ove godine nije više mogao  brinuti o preuzetim životinjama, mačke je ostavio na livadi u Folnegovićevom naselju, a psa je predao osobama na području Središća - navode u svom odgovoru. Iz PU dodaju da je o svemu obaviještena Veterinarska inspekcija, radi poduzimanja mjera i radnji iz svoje nadležnosti, te pokretanja prekršajnog postupka protiv 21-godišnjaka zbog postojanja sumnje u počinjenje prekršaja iz članka 5 st.1 Zakona o zaštiti životinja. Poduzme li veterinarska inspekcija mjere iz svoje nadležnosti, to znači da bi 21-godišnjak mogao odgovarati jedino zbog napuštanja životinja. A gdje su one, jesu li uopće još žive, očito je, institucije ne zanima. No, volonteri kažu da neće odustati sve dok ne saznaju što se Mirti, Klausu, Misteru, Neni i Noelu dogodilo. Ako imate bilo kakvu informaciju, javite im na 091/49-21-280, 095/80-91-918, 095/91-03-307 ili 095/61-45-976. 