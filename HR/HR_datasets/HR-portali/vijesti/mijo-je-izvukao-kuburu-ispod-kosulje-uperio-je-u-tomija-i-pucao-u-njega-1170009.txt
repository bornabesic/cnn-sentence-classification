Ne priznajem krivnju za ubojstvo, ali kriv sam jer sam ilegalno u kući imao kuburu – kazao je Mijo Fanjak (63) kojemu je na karlovačkom Županijskom sudu počelo suđenje za ubojstvo Tomislava Rendulića (21) na kupalištu na Dobri u Zadobarju pored Karlovca. Šokirao je izjavom prisutne u sudnici, obzirom da su policijska istraga, ali i izjave brojnih svjedoka koji su lanjskog srpnja bili na kupanju, jasno vidjeli da je Mijo uperio kuburu u Tomislava i usmrtio ga jednom pogotkom u prsa. – Bio smo toga dana na kupanju, a dečki su za stolom kartali, s njima i Mijo Fanjak. Bio je vidno nervozan. Kasnije je došao i Tomislav, dečki su ga zvali da dođe kartati, no Mijo ga je otjerao, rekao mu je da on ne smije kartati jer se on karta. Tomislav mu nije proturječio, već je otišao. No, kada je Fanjak otišao od stola i skuterom krenuo kući, pozvali su Tomislava i on nam se pridružio u kartanju. Kada se nakon pola sata Fanjak vratio, opet je otjerao Tomislava, rekao mu da briše doma i opsovao ga, a na to ga je Tomislav smirivao i rekao mu nešto u smislu, 'u redu', uglavnom smirivao ga je. No, Mijo je tada izvukao kuburu ispod košulje, uperio je u Tomija i pucao u njega. Nastao je opći metež, ljudi su krenuli pomagati Tomislavu koji je pao na zemlju i ubrzo umro. Fanjak je tada otišao do parkirališta i ponovno stavio metak u kuburu. Imao je namjeru ponovno pucati u Tomislava – ispričao je sudu Mario Fanjak, jedan od svjedoka kobnog događaja. Svjedočili su i Vladimir Fanjak, Alojz Burija, Mario Goldašić, Davor Spudić koji su kartali s Fanjkom i Tomislavom ili koji su tada bili na kupalištu i koji su poznavali obojicu. Svi su svjedočili istu scenu, kartanju, činjenicu da je Fanjak tjerao Tomislava, ali da ga je mladić pokušavao smiriti. - Ne znam za bilo kakve njihove prepirke od prije. Za stolom je Fanjak dobacio Tomislavu kao zamjerku da mu je rekao da će ga baciti u Dobru. I onda je pucao. Htio je u njega pucati i drugi puta, ali ga je tada savladao Drago Sudac, uzeo mu kuburu i jednom ga šakom opalio u glavu, pa je Fanjak pao – kazao je Vladimir Fanjak. Iako se, odmah nakon ubojstva, pričalo o nekim razmiericama između pokojnog Tomislava i Mije Fanjak od prije, nitko od svjedoka o njima nije govorio, jer, tvrdili su, za to ne znaju. Spominjali su da je Mijo Fanjak često znao biti pijan, te da su čuli priče po selu da je prijetio da će ubiti sina i oca, vlasnik zidarskog obrta za koje je svojedobno radio, no nitko ga nije, kažu, shvaćao ozbiljno. No, svađa ili prijetnje pokojnom Tomislavu, po svjedocima, nije bilo. - Pa zašto ga je onda ubio – upitala je sutkinja Sanda Janković jednog od svjedoka, koji je, kao i ostali, kazao da stvarno ne zna. 