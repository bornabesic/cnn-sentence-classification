Predsjednik Hrvatskog helsinškog odbora za ljudska prava (HHO) Ivan Zvonimir Čičak danas je poslao upit predsjedniku saborskog Odbora za unutarnju politiku i nacionalnu sigurnost Ranku Ostojiću "zašto su Zlatka Matešu skinuli s liste potencijalnih članova Vijeća za građanski nadzor sigurnosno-obavještajnih agencija". Čičak podsjeća da je HHO za Vijeće kandidirao svog člana, predsjednika Hrvatskoga olimpijskog saveza, Zlatka Matešu koji je bio i predsjednik Vlade RH. No, Mateša se, prema pisanju medija, ne nalazi na listi potencijalnih članova Vijeća, koji upravo prolaze procedure saslušanja pred Odborom. – Molim Vas da nam javno odgovorite na temelju čega ste Zlatka Matešu skinuli s liste potencijalnih članova Vijeća – upitao je predsjednik HHO-a predsjednika saborskog Odbora Ostojića. Saborski Odbor za unutarnju politiku i nacionalnu sigurnost saslušao je u četvrtak 25 kandidata za predsjednika i šest članova Vijeća za nadzor sigurnosno-obavještajnih agencija, čije su kandidature bile pravovaljane. Čija imena će biti poslana Hrvatskom saboru, koji u konačnici odlučuje tko će ući u Vijeće, Odbor u četvrtak nije odlučivao. Učinit će to nakon što njegov tročlani Pododbor razmotri sedam pristiglih žalbi i vidi treba li, možda, razgovarati i s nekima od podnositelja žalbi. >> Čičak tvrdi: SDP je ratni profiter. SDP: Čičak nije vjerodostojan >> Čičak: Konzervativni svjetonazor idejno se stigmatizira 