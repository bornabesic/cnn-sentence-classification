Njemački ministar unutarnjih poslova ocijenio je u nedjelju da je prošao vrhunac migrantskog vala prema Europi zahvaljujući dogovoru s Turskom, ali je predložio da se slični dogovori moraju postići sa sjevernoafričkim zemljama kako bi se ubuduće spriječili masovni dolasci migranata. Ugovor potpisan 18. ožujka radi zaustavljanja vala koji je lani u Europsku uniju doveo više od milijuna migranata a ove godine još 150.000 u Grčku, stupa na snagu u ponedjeljak 4. travnja. Po tom ugovoru će se za svakog vraćenog Sirijca, iz Turske u EU premjestiti jedan Sirijac, a najviše 72.000 ljudi. Njemačka koja je lani primila najviše migranata i izbjeglica, više od milijuna, broj dolazaka na granici s Austrijom pao je u prosjeku na 140 na dan, rekao je ministar unutarnjih poslova Thomas de Maiziere. "Uz sav dužan oprez, mogu reći da je vrhunac izbjegličke krize iza nas", rekao je ministar a prenosi tjednik Tagesspiegel am Sonntag, više tjedana nakon zatvaranja balkanske rute. De Maiziere je ipak dodao da "još moramo odgovoriti na neka pitanja". "To se tiče primjene dogovora s Turskom, ali i traženja rješenja za moguće zamjenske rute koje bi prolazile, primjerice, kroz Libiju ili Italiju", rekao je. "Ako se broj ljudi na tim rutama opet poveća, moramo potražiti rješenje slično onome koje smo postigli s Turskom te početi pregovore i sa sjevernoafričkim zemljama", dodao je. "Možemo razmisliti o prihvatilištima u sjevernoj Africi za izbjeglice koje će Italija vraćati i zauzvrat o humanitarnom programu za dotičnu sjevernoafričku zemlju", dodao je njemački ministar. Ipak je upozorio da još preostaje "golem posao" ako se takav dogovor želi postići.