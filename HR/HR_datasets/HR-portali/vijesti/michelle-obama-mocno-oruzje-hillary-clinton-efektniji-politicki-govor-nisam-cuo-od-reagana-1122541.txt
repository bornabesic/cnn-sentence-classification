Unijela je svježi dah u kampanju kojoj je baš to trebalo i iskazala pravi talent da nadahne 'obične Amerikance', što je Ahilova peta žene koju zagovara -  Michelle Obama pokazala se kao snažan adut Hillary Clinton uoči predsjedničkih izbora. Otkako je stigla u Bijelu kuću prije osam godina, Michelle Obama ima trajno visok rejting u javnosti. U prošlosti je uglavnom izbjegavala sudjelovati u kampanjama svog supruga ili drugih istaknutih demokratskih kandidata. Ali u ružnoj kampanji punoj napada na osobnoj razini i niskih udaraca, Michelle Obama morala je reagirati i istaknula se kao moćno 'političko oružje'. Njezin strastveni govor prošlog tjedna u New Hampshireu prisilio je mnoge Amerikance da uzmu dah - i slušaju. Vatrena pogleda u očima, glasa koji je na trenutke podrhtavao od emocija, Michelle Obama 'obračunala se' sa stajalištima Donalda Trumpa prema ženama. "To me potreslo do srži. Potreslo me na način koji nisam mogla predvidjeti", govorila je. "To nije normalno. To nije politika. To je sramotno. To je nepodnošljivo. Takvi sramotni komentari o našim tijelima, takvo nepoštovanje naših ambicija i našeg intelekta", grmila je s govornice. Konzervativni komentator Glenn Beck, koji nije Trumpov pristaša, ali ne voli niti obitelj Obama, kazao je da "efektniji politički govor nije čuo još od Ronalda Reagana". Suradnici Hillary Clinton brzo su shvatili što imaju u rukama i isječke iz govora emitiraju na skupovima kako bi 'zapalili' demokratske glasače, koji ponekad dovode u pitanje vlastitu kandidatkinju za predsjednicu. Michelle Obama ponovo će govoriti na skupu Hillary Clinton večeras u Arizoni. Jennifer Lawless, profesorica političkih znanosti na sveučilištu u Washingtonu, kaže da je osobi koja nije u političkoj utrci lakše izraziti "sirove emocije". Lawless također naglašava kako brak Baracka i Michelle Obama nikada nije bio u pitanju, suprotno od klimave zajednica Billa i Hillary Clinton. Michelle može govoriti o tim stvarima bez brige da će netko izvući predsjednikov prljavi veš i da će je nazvati licemjerkom, dodala je Lawless. Njezin nastup tim je važniji jer se u proteklih osam godina rijetko puna srca bacala u političku arenu. "Kada predsjednik poruči Trumpu da prestane cmizdriti oko gubitka izbora, to suprotna strana lako može diskvalificirati kao političku govoranciju. Ali kada ga prva dama onako optuži za nepoštivanje žena, tome nije lako doskočiti", rekao je Thomas Schaller, profesor političkih znanosti na sveučilištu Maryland. Na državnoj večeri u utorak u čast talijanskog premijera, na kojoj je prva dama još jednom zabljesnula i kao modna ikona, Matteo Renzi odao joj je priznanje za borbu za prava žena. "Michelle, nakon prošlog tjedna, bit ću iskren - vaši govori su bolji od vaših rajčica", rekao je Renzi šaleći se o njezinom povrtnjaku oko Bijele kuće. A onda se uozbiljio. "Jako sam vam zahvalan i kao premijer i kao otac malene djevojčice". >> Trump je Clinton optužio da mu je namjestila optužbe za seksualne napade, H. Clinton: On ocrnjuje i ponižava našu demokraciju 