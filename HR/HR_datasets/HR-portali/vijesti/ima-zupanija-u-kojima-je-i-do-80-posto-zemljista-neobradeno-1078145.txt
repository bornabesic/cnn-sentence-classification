Nije riječ samo o poljoprivredi, situacija je u Slavoniji postala neizdrživa. Bilo je raznih obećanja i dolazaka, podsjetit će na ono “Osušila mi se lijeva ili desna ruka ako zaboravim Slavoniju”. Kada dođete, govorite o demografiji, iseljavanju, a ne odlaze ljudi zato što svako dijete ne dobije dvije ili tri tisuće kuna, već zato što nema radnih mjesta – tim je riječima osječko-baranjski župan Vladimir Šišljagić pozdravio ministra poljoprivrede Davora Romića u Osijeku. Ministar se sastao s čelnicima Županije, Hrvatskih voda, ali i dekanima Poljoprivrednog te Prehrambeno-tehnološkog fakulteta i uzgajivačima jabuka. Prvi je korak bio, rečeno je, uključiti znanstvenu zajednicu. - Vaši problem traju 20-ak godina i sada se osjećaju posljedice. Hrvatska nije imala strategiju, treba definirati svoj put, a do konca godine imat ćemo strategiju razvoja poljoprivrede i prehrambene industrije, koje su neodvojive – odgovorio je ministar Romić. Strateški je cilj Vlade RH, dodao je, navodnjavanje, za što je predviđeno 110 milijuna kuna iz proračuna. - Pripremili smo više od 90 projekata, a za realizaciju je osigurano 39 milijuna eura u programu ruralnog razvoja – naveo je ministar.  Nužna je, dodao je, i reforma zemljišne politike jer je neobrađeno čak 650.000 hektara poljoprivrednog zemljišta u Hrvatskoj.  - Vi ste u tim brojkama daleko najmanji, gotovo 95 posto zemljišta obrađujete. Ima županija koje i više od 80 posto svog poljoprivrednog potencijala danas ne koriste – rekao je Romić.  Voćari su, pak, istaknuli kako imaju sjajan preduvjet da naprave pravi biznis, njihove se jabuke izvoze čak i u Dubai. No, nužan im je pravilnik o klasiranju jer treba uvesti reda na tržištu, a to ne mogu, rečeno je, bez ministarstva.  >> Isplata poticaja ići će u koracima, počinje sutra  >> Sustave navodnjavanja želimo imati u cijeloj Hrvatskoj 