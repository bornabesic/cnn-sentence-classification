– Unija između Kosova i Albanije moguća je opcija ako  propadnu dogovori s Europskom unijom – rekao je albanski premijer Edi Rama u intervjuu za Politico. Naglasio je kako to nije njegova želja, ali je moguća alternativa u slučaju zatvorenih vrata EU. Rekao je kako je jedini način da se održe mir i suradnja na Balkanu taj da europska perspektiva ostane jasna i da emocije prema Uniji ostanu pozitivne. – Nitko ne traži male saveze, svi žele u veliku uniju. Ali ako nema nade, nema perspektive i mjesta, onda se mali savezi mogu dogoditi – objasnio je Rama. Rekao je kako bi obustava procesa eurointegracija dovela do toga da "Balkan poludi". Ističe kako bi to bila noćna mora za Europu jer bi Balkan mogao postati siva zona u kojoj postoje utjecajniji faktori od EU. – Ova regija treba Europu, ali i Europa treba ovu regiju, da bi čitav kontinent bio siguran – kazao je Rama. Mnogi se boje da bi unija između Kosova i Albanije izazvala nove nemire na Balkanu, a ako bi došlo do prekrajanja granica, posebno bi ranjive bile BiH i Makedonija, navodi Politico.  Rama je rekao kako novi rat na Balkanu ne vidi kao primarni scenarij, ali je naglasio kako smirivanje tenzija najviše ovisi o Europskoj uniji i SAD-u.  – Podrška Europskoj uniji u Albaniji i ostalim zemljama regije ostaje visoka i uz rastući skepticizma u Srbiji i Makedoniji – dodaje.  Rekao je kako je EU za ovo područje neka vrsta "magije", onakva kao što je bila za zemlje osnivače poslije Drugog svjetskog rata i navodi kako regionalni lideri moraju više surađivati. – Danas u Europi postoje generacije koje nisu vidjele rat. Mi na Balkanu jesmo i shvatili smo – istaknuo je albanski premijer. >>'Balkan se ne smiruje, promatramo trenutno 18 konflikata' >>Vučić želi jaču suradnju na Balkanu: 'To je stara Jugoslavija plus Albanija. Tito je uspio'