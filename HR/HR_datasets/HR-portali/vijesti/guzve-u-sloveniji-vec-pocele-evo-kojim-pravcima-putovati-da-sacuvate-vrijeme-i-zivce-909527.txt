Foto: Hina, Index VELIKE prometne gužve danas su se stvarale i u susjednoj Sloveniji, pa je kolona automobila pred tunelom Karavanke duga približno sedam kilometara.   Slovenski mediji upozorovaju kako se sutra očekuju dosad najveće gužve zbog početka sezone godišnjih odmora u Njemačkoj i Italiji te dolaska ruskog predsjednika Putina.  Kako javlja HAK, sutrašnji dan obilježit će kolone već od ranih jutarnjih sati na autocestama A2 Zagreb-Macelj i A4 Zagreb-Goričan u smjeru Zagreba, a potom i na autocesti A1 Zagreb-Split-Ploče, osobito između Zagreba i Bosiljeva, te A6 Rijeka-Zagreb u smjeru mora. Na naplatnim postajama Zaprešić (A2) i Sveta Helena (A4) kolone očekujemo već od 6 sati, koje će se zatim slijevati zagrebačkom obilaznicom (A3) prema Jankomiru odnosno Buzinu da bi se spojile na naplatnoj postaji Lučko.  Najveće gužve na naplatnoj postaji Lučko, na ulasku na autocestu, u smjeru mora bit će od 5 do 17 sati, dok na izlasku prema Zagrebu, kolone očekujemo od 10 do 18 sati. Osim na Lučkom, gužve se očekuju i na Istarskom ipsilonu, iz smjera graničnih prijelaza Kaštel i Plovanija.    Na naplatnoj postaji Trakošćan (A2 Zagreb-Macelj), tijekom subotnjeg poslijepodneva, očekujemo kolone na izlasku prema graničnom prijelazu Macelj koje će bi trebale potrajati do večernjih sati.  Duža čekanja očekuju se u trajektnim pristaništima Stinica, Prizna, Brestova i Valbiska te u lukama Zadar i Split. Trajekti i katamarani će ploviti prema ljetnom plovidbenom redu, a ukoliko se ukaže potreba, uvodit će se i dodatne linije.   Na većini graničnih prijelaza očekuju se čekanja, a izraženije kolone bit će na prijelazima sa Slovenijom (Kaštel, Plovanija, Rupa, Pasjak i Macelj), Mađarskom (Goričan), Bosnom i Hercegovinom (Metković, Klek, Zaton Doli, Slavonski Brod, Stara Gradiška, Ličko Petrovo Selo…) i s Crnom Gorom (Karasovići). Već od petka moguća su dugotrajna čekanja na izlasku na graničnom prijelazu sa Srbijom na Bajakovu, što će potrajati tijekom cijelog vikenda.    U povratku promet će biti gust u subotu i nedjelju od 10 do 20 sati na svim cestovnim pravcima iz smjera mora prema unutrašnjosti, poglavito na Lučkom (izlazak s autoceste A1), Istarskom ipsilonu, Krčkom mostu, kao i na autocestama A2 Zagreb-Macelj (naplata Trakošćan) i A4 Zagreb-Goričan, te na A3 Bregana-Lipovac (naplata Zagreb-istok). Preporuka je da se za izlazak s autoceste A1, umjesto Lučkog, koristi naplatna postaja Demerje gdje se, osim ENC-om, cestarina može platiti kreditnim i debitnim karticama, a subotom će biti omogućeno i gotovinsko plaćanje cestarine.  Svima koji u subotu, 30. srpnja iz Hrvatske planiraju put prema sjevernoj Europi savjetujemo da koriste najprotočniji pravac, a to je autocestom A4 Zagreb-Goričan prema graničnom prijelazu Goričan, zatim kroz Mađarsku prema Sloveniji, Lendavi i dalje prema Austriji. Drugi mogući pravac je autocestom A2 Zagreb-Macelj preko graničnog prijelaza Macelj prema Mariboru, no na tom su dijelu radovi između graničnog prijelaza Macelj i Ptuja. Pravac za sve koji iz Hrvatske idu prema Italiji je autocesta A6 Rijeka-Zagreb, prema graničnim prijelazima Rupa ili Pasjak i dalje prema Italiji. Prikaz cestovnih pravaca koji predlažemo kao obilazak može se naći na našoj karti.