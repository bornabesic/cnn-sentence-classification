Predsjednik Sabora i Mosta Božo Petrov rekao je u ponedjeljak da ministar financija Zdravko Marić, koji je u Vladu došao iz Agrokora, u ovom trenutku uživa podršku Mosta, no volio bi da se ispitaju "sve okolnosti" oko njega. "U ovom trenutku ne vidim razloga zašto bi se Most trebao očitovati o gospodinu Mariću. S obzirom na posao koji je on obavljao i ono što govori da je obavljao, to nema direktne veze s onim što su govorile ruske banke i onim što se događa", rekao je Petrov u emisiji Hrvatskog radija "S Markova trga". Ocjenjuje da položaj ministra financija u ovom trenutku nije ni malo ugodan. "S druge strane, ako se u ovom trenutku netko povuče, a nije kriv, može samo primiti na sebe udarce kao da je kriv. Volio bih da se ispitaju apsolutno sve okolnosti oko gospodina Marića, pa ako se pokaže nešto onda će Most djelovati po tom pitanju, no ne želim djelovati protiv osobe, a da nisam siguran da je ta osoba nešto loše napravila", poručio je Petrov. Komentirao je i bojazni u javnosti da će spas dobavljača pasti na leđa poreznih obveznika rekavši da će, ako dođe do pada koncerna Agrokor, doći do kolapsa gospodarskog sustava. "Slijedit će teško razdoblje u gospodarstvu i potencijalna recesija, što će značajno više utjecati na porezne obveznike nego samo spašavanje gospodarskog sustava. Mi ne spašavamo gospodina Todorića niti ćemo to ikad napraviti. Smatram da bi se trebalo preispitati sve političare koji su dozvolili gospodinu Todoriću da on danas diktira stanje u državi", kaže Petrov. Upravo zbog toga, kaže, napravljen je "back up" mehanizam. "Ako se kojim slučajem svi vjerovnici ne dogovore i ako u tom aranžmanu ne bude bilo dobavljača, koje smatram nosivim stupom hrvatskog gospodarstva, onda moramo djelovati", istaknuo je. Također je komentirao SDP-ovu najavu o pokretanju inicijative za osnivanjem saborskog istražnog povjerenstva o slučaju Agrokor, rekavši da će to rado dočekati. "Istražno povjerenstvo je na tragu onog što već mjesec dana govorim", rekao je. Međutim, žao mu je što oporba nije sklona podržati "Lex Agrokor". "Nadam se, kad razmotre sve opcije, da će uvidjeti da je to jedina mogućnost za spas sustava ako se ne dogodi dogovor svih vjerovnika", naglasio je Petrov.