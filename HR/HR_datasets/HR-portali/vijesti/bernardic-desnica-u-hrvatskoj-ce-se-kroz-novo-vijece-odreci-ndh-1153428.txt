Predsjednik SDP-a Davor Bernardić u četvrtak je navečer komentirao osnivanje Vijeća za suočavanje s posljedicama vladavine nedemokratskih režima,  istaknuvši očekivanja da će se "desnica u Hrvatskoj, kroz rad toga vijeća, odreći NDH" kao što se SDP 90-ih godina odrekao negativnog naslijeđa KPH/SKH i javno ispričao svima kojima je iz političkih razloga nanesena nepravda tijekom četrdesetpetogodišnjeg jednopartijskog monopola.     SDP se suočio sa svojom prošlošću 90-ih godina i osudio sve ono što je bilo loše, a sada je na desnici da se odrekne NDH, izjavio je Bernardić na konferenciji za novinare u stanci sjednice Predsjedništva SDP-a.  Novinarima je tom prigodom podijeljena Povijesna deklaracija iz 90-ih u kojoj se SDP, kao zakonski sljednik KPH/SKH,  "odlučno i jasno distancira od negativnosti u četrdesetpetogodišnjoj vladavini KPH/SKH, smatra da je potrebno rehabilitirati sve nevino osuđene u političkim procesima i priznati im pravo na moralnu i materijalnu odštetu" Istaknuo je i kako nam je i bez danas osnovanog "Vijeća za suočavanje s posljedicama vladavine nedemokratskih režima od Drugog svjetskog rata do proglašenja neovisnosti", jasno je da su spomen-ploče u Jasenovcu s riječima "Za dom spremni" neprimjerene, kao i da je nedopustivo marširanje profašističkih snaga u centru Zagreba. Vladajućima je poručio da se, prije suočavanja s prošlošću, suoči sa sadašnjošću i osudi porast nasilja na ulicama i nesigurnost građana Hrvatske, na radnome mjestu, obrazovanju, u dostupnosti zdravstvene zaštite i školovanja. "Vlada ima samo vijeće za prošlost, ali nema plana za budućnost. Neka se suoči sa sadašnjošću i okrene budućnosti Hrvatske, koju je  prošle godine Hrvatsku napustilo 50.000 građana", istaknuo je šef SDP-a.  Još uvijek bez odluke o kandidatu za zagrebačkog gradonačelnika Iako se očekuje objava tko će biti SDP-ov kandidat ili kome će ta stranka dati podršku kao kandidatu za zagrebačkog gradonačelnika, Bernardić je večeras samo poručio da SDP očekuje nacionalni dogovor s HNS-om. "Ono što je sigurno - razgovaramo s HNS-om, a kandidat za zagrebačkog gradonačelnika odredit će se nakon nacionalnog dogovora", odgovorio je na pitanje o kandidatu za zagrebačkog gradonačelnika na predstojećim lokalnim izborima. Uvjeren je , kaže,  da su jedino ujedinjena ljevica i demokratske snage u Zagrebu sposobne osigurati nužne promjene u gradu nakon lokalnih izbora kako bi Zagrepčani mogli ostvariti pravo na  jeftiniji, brži grad, u smislu gradske administracije i javnoga gradskoga prijevoza, te perspektivniji grad kroz veći broj investicija i otvaranje novih radnih mjesta. Istaknuo je i da SDP ima jasan plan restrukturiranja Zagrebačkog holdinga kroz koji bi svaka zagrebačka obitelj oko 200 kuna mjesečno uštedjela na režijama - kroz distribuciju struje, obnovu fasada i uštede na vodovodnom sustavu. Klub zastupnika sutra odlučuje tko će zamijeniti Milanovića u Saboru  Klub zastupnika SDP-a sutra će donijeti odluku tko će u saborskim klupama zamijeniti Zorana Milanovića, kojemu je od 1. ožujka zamrznut saborski mandat, rekao je Bernardić te  dodao da će i u saborskim odborima doći će do "manjih korekcija". HSS će tako dobiti predsjedničko mjesto u jednom od saborskih odbora, a sa svojih pozicija u odborima povlači se Bernardić, zatim Arsen Bauk, predsjednik Kluba zastupnika, te Zoran Milanović, koji je zamrznuo mandat, i Tomislav Saucha koji je istupio iz stranke. Bernardić je najavio da će Bojan Glavašević naslijediti Sauchu u Odboru za europske poslove, Orsat Miljenić preuzeti Odbor za pravosuđe, Odbor za obranu Franko Vidović, dok će Igor Dragovan biti predsjednik Odbora za predstavke i pritužbe. Bernardić pozdravio odluku Ustavnog suda, o neradnoj nedjelji potrebna široka rasprava Upitan za odluku Ustavnog suda koji je danas odbacio prijedloge da se postojeći zakon što regulira pravo na pobačaj proglasi neustavnim, Bernardić je  rekao kako pozdravlja zdravorazumsku odluku Ustavnog suda koji je pokazao da je "Hrvatska ipak u društvu modernih i europskih zemalja, i da je ipak u 21. stoljeću".   "Ni jedna promjena zakona ne smije biti u smjeru ograničavanja prava žena na izbor i dosegnutih modernih demokratskih standarda koje Hrvatska ima. Pravo žene na izbor apsolutni je prioritet SDP-a, i nećemo nikome dopustiti da se petlja u pravo žene na izbor i u intimu žene", poručio je šef SDP-a. Odgovarajući na novinarska pitanja  komentirao je i ponovno zalaganje Crkve da se nedjelju proglasi neradnim danom. Bernardić smatra da je  to odluka koju treba dobro promisliti i donijeti  usuglašen javni stav, no smatra i da se prije toga  treba postići da se u Hrvatskoj poštuju uvjeti rada i da radnici dobivaju plaću. "Nedopustivo je da 3500 poslodavaca u Hrvatskoj prošloga mjeseca nije isplatilo  plaće za 10.000 radnika. Kada se riješi to pitanje, onda možemo razgovarati o drugome", poručio je šef SDP-a. 