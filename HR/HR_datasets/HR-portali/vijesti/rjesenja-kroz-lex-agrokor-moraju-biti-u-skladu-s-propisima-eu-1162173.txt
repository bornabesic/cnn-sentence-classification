Iako je europska povjerenica za zaštitu tržišnog natjecanja Margrethe Vestager u srijedu rekla da ne zna ništa o lex Agrokor, njezini suradnici nakon tog novinarskog pitanja provjerili su je li oko tog zakona bilo kontakata između Bruxellesa i Zagreba na nižoj, ne toliko političkoj, nego tehničkoj razini. – Komisija prati taj slučaj i rješenja koja se traže moraju biti u skladu s propisima EU. Zbog toga su u tijeku konstruktivni kontakti između hrvatske Vlade i Europske komisije – rekao je za Večernji list glasnogovornik EK zadužen za zaštitu tržišnog natjecanja Ricardo Cardoso. Proteklog vikenda visoki izvor iz EK potvrdio nam je da nije čuo da postoji ikakva zabrinutost koja bi u ovom trenutku alarmirala EK zbog mogućeg kršenja propisa EU usvojenim lex Agrokor. S druge strane, kako neslužbeno doznajemo u Zagrebu od izvora bliskih SDP-u, nakon subotnje sjednice Predsjedništva te stranke plan nekih SDP-ovaca je da sami istraže ili upozore Europsku komisiju na odredbe novog zakona koje su možda u suprotnosti s člankom 107. temeljnog ugovora EU. Taj članak govori o tome koje su i kakve državne potpore nespojive s unutarnjim tržištem. No, predistrage i istrage koje EK provodi provjeravajući ima li u nekom slučaju u nekoj državi članici nezakonitih državnih potpora znaju potrajati mjesecima i godinama, tako da nije sigurno da će EK brzo djelovati u analizi novousvojenog hrvatskog zakona. >>Kolakušić: Lex Agrokor krši Ustav! Reakcija burze i odgovornih osoba je bila katastrofalna >>Sedam dana drame u Agrokorovu tornju. Todorićevi sinovi: Tata, bankrotirali smo 