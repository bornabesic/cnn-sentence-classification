ZAGREB - Predsjednik Uprave Ine Zoltan Aldott ocijenio je u utorak svoj susret s predsjednikom Vlade Andrejom Plenkovićem kao vrlo važan sastanak jer je Uprava Ine nakon nekoliko godina imala priliku izravno izvijestiti Vladu o stanju u Ini.    "Imali smo vrlo konstruktivan razgovor, ne mogu puno više o tome reći. To je vrlo važan sastanak jer se dogodio nakon nekoliko godina da je Uprava mogla izravno informirati Vladu o trenutačnom stanju Ine i našim projektima, našem položaju. Tako da je to vrlo važan (korak), mislim da ide u dobrom smjeru", izjavio je Aldott novinarima na Markovom trgu nakon sastanka s premijerom Plenkovićem i ministrom zaštite okoliša i energetike Slavenom Dobrovićem.    Upitan je li premijer na sastanku iskazao zadovoljstvo smjerom kojim ide Ina Aldott je odgovorio da treba "pitati Vladu kako oni to vide" te je ponovio kako je sigurno "vrlo pozitivan korak da možemo informirati Vladu o našem položaju, poslovanju i projektima".    Na upit o planovima Uprave Ine oko Rafinerije Sisak kazao je da ne može "više reći o takvim stvarima", a na opetovani upit planiraju li je zatvoriti, odnosno što će biti s ulaganjima u riječku rafineriju, ponovio je da je na današnjem sastanku bilo riječi o poslovanju, financijskom stanju i sveukupnom biznisu.    "Recimo da smo na ovom sastanku zasad informirali Vladu izravno o našem poslovanju, projektima, financijskom stanju i sveukupnom biznisu. Cjelokupni biznis uključuje normalno i naše poslovanje u 'upstream' biznisu, istraživanju, proizvodnji u rafinerijama i o svemu tome smo informirali Vladu", odgovorio je Aldott.    Novinare je zanimalo i je li na sastanku bilo riječi o nedavnoj izjavi predsjednika Uprave MOL-a Zsolta Hernadija da je Ina "prošlost i sadašnjost, ali ne nužno i budućnost" mađarske naftne kompanije. Aldott je kazao: "Mi smo sada razgovarali kao Uprava Ine s Vladom Republike Hrvatske i o tome smo informirali Vladu, gdje stojimo, koji su naši projekti, što su naši poslovanje, kakvo je stanje Ine. Nismo razgovarali što naši dioničari ili drugi dioničari rade ili žele raditi.".   Današnji radni sastanak najavio je još krajem listopada premijer Plenković, komentirajući spekulacije koje su se tada pojavile oko mogućnosti zatvaranja sisačke rafinerije. Tada je Plenković kazao da je o tom pitanju razgovarao s predsjednikom Uprave Ine Aldottom, kojem je izrazio zabrinutost za položaj radnika u Rafineriji Sisak te s kojim je dogovorio "jedan hitan sastanak između Uprave Ine i relevantnih članova Vlade na kojem ćemo razmotriti odnose i strateške interese Hrvatske u ovoj našoj naftnoj kompaniji".    O tom se pitanju očitovao i na početku prve sjednice svoje Vlade, poručivši da neće dopustiti da Ina postane podružnica MOL-a, a da Ina mora biti jamac energetske sigurnosti Hrvatske.