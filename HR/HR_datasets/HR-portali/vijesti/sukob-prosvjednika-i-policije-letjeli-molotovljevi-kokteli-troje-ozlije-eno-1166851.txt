Deseci zamaskiranih mladih napalo je u ponedjeljak u Parizu molotovljevim koktelima policiju koja je odgovorila suzavcem, a u sukobu je ozlijeđeno troje pripadnika interventne policije, od kojih je jedan zadobio teške opekline, javljaju agencije i dodaju da je prosvjed u povodu praznika rada 1. svibnja inače bio miran. "Zamaskirane osobe bacale su na policiju razne predmete i moltovljeve koktele, a snage reda odgovorile su suzavcem. Ozlijeđeno je troje policajaca", kazala je glasnogovornica policije. Iz povorke u povodu 1. svibnja izdvojilo se oko 150 zamaskiranih mladih koji su izazvali nerede. Mimohod u povodu 1. svibnja organizirala su četiri sindikata, prosvjedujući protiv ukidanja radničkih prava, ali i ekstremne desnice pa su se čuli pozivi za uskraćivanje glasa čelnici Nacionalne fronte (FN) Marine Le Pen u drugom krugu predsjedničkih izbora. No, između sindikata je došlo do raskola oko usvajanja stajališta prema predsjedničkim kandidatima. Drugi krug predsjedničkih izbora, u kojem će se sučeliti Le Pen i centrist Emmanuel Macron, održava se u nedjelju, 5. svibnja. 