Europskoj uniji prijeti opasnost od raspada i njezini pristaše moraju se boriti da je održe, rekao je predsjedajući Europskog parlamenta Martin Schulz u intervjuu za njemački list objavljenom danas. Schulz je rekao za Die Welt da je EU u opasnosti i da postoje snage koje se trude da je podijele. Odgovarajući na nedavno upozorenje Jeana Asselborna, luksemburškog ministra vanjskih poslova, da bi se EU mogla raspasti, Schulz je istaknuo: "Nitko ne može reći hoće li EU postojati za deset godina. Želimo li to, moramo se snažno boriti za nju", kazao je Schulz. Nije precizirao što točno prijeti Uniji, ali najveći dio intervjua je posvećen migrantskoj krizi, koja je ove godine pogodila Europu, njezino jedinstvo i toleranciju. Schulz je rekao da EU nije bez alternativa i da bi "naravno mogla biti ukinuta", ali je dodao da druge opcije uključuju Europu u kojoj prevladavaju nacionalizam, granice i zidovi. "To bi moglo biti katastrofalno, jer takva Europa ponovno bi vodila naš kontinent u katastrofu", ustvrdio je. Duboke su razlike u stajalištima unutar Unije kada se radi o migrantskoj krizi, pogotovu između njemačke kancelarke Angele Merkel, koja vodi u naporima da se preuzme više Sirijaca, i čelnika bivših komunističkih zemalja koji se protive shemama EU-a za raspodjelu tražitelja azila. Čini se da je ugrožena i europska schengenska zona, jer neke zemlje ponovno uvode granične kontrole. Prošli četvrtak Grčka je zatražila od Europe pomoć u osiguranju granica i skrbi za veliki broj migranata, čime je pokušala ublažiti prijetnje o isključenju iz Schengena ne uspije li uspostaviti kontrolu. Schulz je rekao da se ni jedna zemlja ne može samostalno nositi s izazovima poput migracije dodajući da je to moguće jedino zajednički kao EU. >> Ograđenoj EU prijeti raspad kao Jugoslaviji >> Atmosfera bunkera zavladala je Bruxellesom 