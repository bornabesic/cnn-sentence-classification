Stranke koje se natječu na lokalnim izborima, sukladno zakonu, predale su preliminarna izvješća o donacijama i troškovima izborne promidžbe, i odmah strši financijsko izvješće Željka Keruma, jednog od favorita u utrci za gradonačelnika Splita. Spustio slušalicu U njegovu financijskom izvještaju piše da je od početka kampanje 7. svibnja pa do 13. svibnja potrošio nula kuna i da nije primio nijednu donaciju. – Nula kuna? Bogati, pa koliki smo novac potrošili, nemoguće. Moram vidjeti što su to moji pisali – iznenadio se i sam Kerum kad smo ga upitali kako je moguće da u kampanji nije potrošio baš ni kune. Razljutila ga je naša opaska o janjcima koje je u Splitu vrtio, pa je opsovao i poklopio slušalicu. Više se nije javljao, pa je ostalo nedorečeno je li nula kuna pogreška nekoga tko je pisao izvješća ili Kerumovi računovođe imaju svoje računice. Kerumov konkurent Andro Krstulović Opara (HDZ) od 16. ožujka do 13. svibnja na izbornu je promidžbu potrošio 368.532,53 kune. Prikupio je pak 104.000 kuna donacija. Maksimalan iznos promidžbe u velikom gradu, u što spada Split, je 600.000 kuna. Opari nije promaknulo Kerumovo izvješće s nula kuna troškova, pa je žestoko udario po svom političkom suparniku. – Neki dan se u Slobodnoj Dalmaciji hvalio da je za kampanju pripremio pet milijuna kuna, a onda bezobrazno prijavljuje da nije potrošio ništa! On se ruga građanima u lice! Pa Split je pun njegovih plakata, fešti, časti janjcima... to su monstruozne cifre – kritizira Opara i pita se što rade institucije s kojima se Kerum “sprda”. Oparu ne čudi Kerumov politički povratak jer tvrdi da Kerum na to troši basnoslovne svote. – Ne govorim to jer sam ljubomoran na Keruma. Ni slučajno! Nikada ne bih glasove birača kupovao za stotinu kuna – rezolutan je Opara. Prilično rastrošan, kada se gleda odnos vremena u kojem je taj novac potrošen, bio je HDZ-ov kandidat za gradonačelnika Zagreba Drago Prgomet. On je u deset dana, financijsko izvješće mu obuhvaća period od 2. svibnja do 15. svibnja, potrošio 218.754,55 kuna, dakle dnevno skoro 22.000 kuna. Najviše novca isplatio je Unex mediji, odnosno 71,5 tisuća kuna. HDZ-ova lista za Gradsku skupštinu potrošila je pak u tom periodu 53,4 tisuće kuna. Najviše su isplatili Hanza mediji, odnosno tjedniku Globus za produkciju i objavu predizbornog promotivnog specijala – 40.000 kuna. Prgomet je u donacijama prikupio 75.600,00 kuna. Najveći pojedinačni donator mu je tvrtka Đurkin d.o.o koja mu je donirala 20.000 kuna. Zagrebački HDZ je pak u donacijama prikupio manje od Prgometa, odnosno 44.000 kuna. Zanimljivo je da je zagrebački HDZ donirala i tvrtka Valor d.o.o iz Poreča s ukupno 15.000 kuna. Budući da je rok za predaju financijskih izvješća bio sinoć do ponoći, do zaključenja ovog izdanja još nisu bili objavljeni troškovi i prikupljene donacije Milana Bandića. HNS-ova kandidatkinja za gradonačelnicu Zagreba Anka Mrak Taritaš od studenog je za svoju kampanju potrošila 216.289 kuna, najvećim dijelom na tisak plakata i zakup plakatnih mjesta, ali i medijsku promociju. HNS-ova uzdanica namaknula je 191.843 kune donacija. I suprug Zlatko donirao joj je 10.000 kuna. “Omiljena desničarka” Bruna Esih od kraja ožujka na kampanju je potrošila 155.471 kune, najam prostora u Frankopanskoj koštao ju je pak 9000 kuna. Esih je od ožujka sakupila i oko 210.093 kuna donacija. Nezavisna Sandra Švaljek, još jedna pretendentica na zagrebačku prvu fotelju, do zaključenja ovog izdanja nije objavila preliminarno financijsko izvješće. Vrkić najviše ulaže u sebe Premda bi Rijeka prvi put mogla izmaknuti iz ruku SDP-ova Vojka Obersnela, on je u mjesec dana kampanje potrošio 106.641 kuna, njegov konkurent Hrvoje Burić, bivši HDZ-ovac, od sredine ožujka potrošio je 99.508 kuna, ali i namaknuo 110.000 kuna donacija. HDZ-ov kandidat za riječkog gradonačelnika nije do zaključenja ovog izdanja objavio svoje izvješće, ali je zato riječki HDZ, poput Keruma, objavio nula kuna troškova u kampanji, ali i nula kuna donacija. U Osijeku je Ivana Šojat, HDZ-ova kandidatkinja za gradonačelnicu, od sredine ožujka potrošila 70.000 kuna na kampanju, a Ivica Vrkić, aktualni gradonačelnik Osijeka, najavio je da će u svoju kampanju uložiti vlastitih 55.000 kuna. To je ujedno i najveće osobno ulaganje u kampanju, budući da Prgomet i Anka Mrak Taritaš ulažu 20.000 kuna svog novca, Sandra Švaljek 10.000 kuna, a Milan Bandić i Bruna Esih po 5000 kuna. Kandidati na lokalnim izborima kompletne financijske izvještaje moraju objaviti do 20.lipnja 2017. godine, odnosno najkasnije 30 dana od održavanja prvog kruga lokalnih izbora. Izbornom povjerenstvu pak izvješća moraju predati do 5. srpnja 2017. godine do ponoći, dakle 45 dana od prvog kruga lokalnih izbora.  