Predsjednica Kolinda Grabar-Kitarović u Münchenu se srela s američkim potpredsjednikom Mikeom Penceom, a da se susrela s njim objavila je na Twitteru.  – Srela sam američkog potpredsjednika Pencea. Drago mi je da dijelimo entuzijazam oko rada za dobrobit naših zemalja i snažne veze između Hrvatske i SAD-a – napisala je Kolinda Grabar-Kitarović.  Američki potpredsjednik Mike Pence upozorio je saveznike u NATO-u da moraju platiti svoj dio kako bi pružili podršku NATO-u ističući da mnogima nedostaje jadan i kredibilan put u tom smislu, piše Reuters. Istaknuo je i kako Rusija mora poštovati sporazum iz Minska i prekinuti s nasiljem na istoku Ukrajine. – SAD će nastaviti smatrati Rusiju odgovornom čak i ako tražimo nove mogućnosti za suradnju, a kao što znate predsjednik Trump smatra da je to moguće – rekao je Pence. - Sastali smo se kratko, izmijenili smo nekoliko konstruktivnih rečenica. Dogovorili smo se o daljnjoj suradnji. Razgovarali smo o daljnjem partnerstvu Hrvatske i SAD-a i zapravo me vrlo ugodno iznenadio njegov vrlo otvoren i srdačan stav.Svakako ćemo nastaviti razgovore. Već sam danas razgovarala s nizom drugih američkih dužnosnika i sutra ću nastaviti s kongresmenima i senatorima - izjavila je predsjednica RH Grabar-Kitarović hrvatskim medijima o susretu s američkim potpredsjednikom.  Predsjednica se također susrela i s ministrom vanjskih poslova Rusije Sergejem Lavrovom, s kojim je održala kompletniji i dulji sastanak. - Razgovor sa Sergejom Lavrovom bio je vrlo konstruktivan, vrlo dobar i srdačan. Prošli smo niz bilateralnih pitanja, zadržali smo se posebno i na gospodarstvu. Razgovarali smo o nekim našim tvrtkama koje su na žalost imale neko neko negativno iskustvo u posljednje vrijeme i dogovorili smo kako to riješiti i izgladiti. Drago mi je da je naš novi veleposlanik u Rusiji dobio agreman i da ćemo okrenuti tu jednu novu stranicu odnosa. A planira se i posjet ministra vanjskih poslova Ruske federacije, o čemu smo danas razgovarali. Pokrenula sam i pitanje rafinerije u Bosanskom brodu i da dogovorili smo se da ćemo s obje strane poduzeti mjere kako bi se riješilo pitanje zagađenja zraka. Posebno smo razgovarali o jugoistoku Europe, BiH, Srbiji. Dogovorili smo sljedeće korake suradnje. Ruska federacija svakako ima utjecaj u jugoistočnoj Europi i voljela bih da Hrvatska bude jedan od tih sugovornika s kojim će se razgovarati o potpori i razvoju društava i miru na jugoistoku Europe - prenijela je Grabar-Kitarović.   Na pitanje je li Lavrov predsjednici zamjerio što je prigovorila na utjecaj Rusije, Grabar-Kitarović je odgovorila:  - Lavrov iznimno cijeni iskrenost, mi već godinama imamo iznimno dobar konstruktivan odnos. Općenito u međunarodnim odnosima cijene se političari koji su uvijek iskreni. Moj stav o Rusiji je uvijek bio isti. Govorila sam o ruskom utjecaju u zemljama Europe, koji oni imaju, a i naravno ono što očekujem je nastavak tog konstruktivnog dijaloga i međusobnog uvažavanja i poštovanja.  Ppredsjednica se u Njemačkoj na Minhenskoj sigurnosnoj konferenciji sastala i s nizom drugih državnika - predsjednicom Litve Dalijom Grybauskaite, predsjednikom Latvije Raimondsom Vejonisem, predsjednikom Poljske Andrzejom Dudom, predsjednikom Bugarske Rumenom Radevom, predsjednikom Finske Sauli Niinistöm, a sastala i s predsjednicima Azerbajdžana Ilhamom Alijevim i Afganistana, Ashrafom Ghanijem.  >> Kolinda Grabar-Kitarović se sastala s predsjednicima Azerbajdžana i Afganistana Predsjednica RH Kolinda Grabar-Kitarović u Njemačkoj je komentirala i negativno rješenje iz Vlade o preseljenju Ureda predsjednice s Pantovčaka -  Nismo dobili još nikakvu obavijest o rješenju. Ja bih radije bila negdje drugdje, ali nije to stvar mene osobno. To je ipak sjedište Ureda predsjednice i da je moja obveza prihvatiti mišljenje struke. Kakva odluka bude donešena ja ću je poštovati. Ali, ono što me zanima jest smanjenje troškova, više smo nego prepolovili broj dužnosnika i djelatnika na Pantovčaku. I dalje ćemo raditi na racionalizaciji. I to je bila i ideja preseljanja, da se uštedi, dakako ako to nije isplativo prihvatit ću te argumente.  