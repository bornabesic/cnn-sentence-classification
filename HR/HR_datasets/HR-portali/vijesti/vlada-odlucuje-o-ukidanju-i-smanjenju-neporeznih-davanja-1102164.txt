Vlada je na sjednici u srijedu, prije dvotjedne ljetne stanke, donijela odluku o popisu neporeznih davanja koja će se ukinuti ili smanjiti u ovoj i idućoj godini, u ukupnoj vrijednosti nešto višoj od 247 milijuna kuna. Procijenjena vrijednost smanjenja i ukidanja neporeznih davanja za 2016. i 2017. iznosi ukupno 247,1 milijun kuna, od čega se 155,46 milijuna odnosi na direktna smanjenja poduzetnicima, a 91,6 milijuna na smanjenja građanima, kazao je ministar financija Zdravko Marić. Dodao je kako će se od ukupno obuhvaćena 24 neporezna davanja, njih 13 potpuno ukinuti. "Ukidanje i smanjenje neporeznih davanja su samo prvi korak u postizanju cilja koji je naveden u nacionalnom programu reformi, a to je smanjivanje neporeznih davanja za poduzetnike i građane su učinkom od 330 milijuna kuna", kazao je Marić. Vlada je zadužila ministarstva u čijoj su nadležnosti neporezna davanja da izmjene podzakonske i zakonske propise s ciljem ukidanja i smanjenja neporeznih davanja na način da izmijenjeni podzakonski propisi koje donosi čelnik ministarstva stupe na snagu najkasnije do 1. rujna 2016., a izmijenjeni zakoni budu prihvaćeni na sjednici Vlade najkasnije do 30. ožujka 2017. godine. Boravišna pristojba Donijela je i uredbu kojom utvrđuje da se visina boravišne pristojbe za 2017. zadrži na razini kao i ove godine. Iznosi boravišne pristojbe, ovisno o razdobljima glavne, pred i posezone te izvan sezone, kao i prema razredu turističkog mjesta (A, B, C, D i ostala), bit će od najmanjih 2 kune po osobi i noćenju do najviših 4 do 7 kuna u glavnoj sezoni. Boravišnu pristojbu plaćaju građani koji pružaju ugostiteljske usluge smještaja u domaćinstvu i seljačkom domaćinstvu; vlasnici kuće ili stana za odmor za sebe i članove uže obitelji ("vikendaši"), te vlasnici ili korisnici plovila za sebe i za sve osobe koje noće na tom plovilu (nautičari). Ministar turizma Anton Kliman je rekao kako je u 2015. od boravišne pristojbe prikupljeno 410 milijuna kuna. "Procjenjuje se da će za 2017. sredstva boravišne pristojbe porasti za 2 posto u odnosu na ovu godinu te će iznositi 426 milijuna kuna", kazao je Kliman. Vlada je dala i suglasnosti za zaduživanje grada Gospića kod Societe Generale Splitske banke za 4 milijuna kuna radi izgradnje gradske tržnice, potom Istarskoj županiji za zaduženje kod Zagrebačke banke na 22 milijuna kuna za izradu projektne dokumentacije, rekonstrukciju, dogradnju, nadogradnju i opremanje domova za starije i nemoćne te gradu Cresu za zaduženje kod Erste banke na iznos od 5,7 milijuna kuna za izgradnju druge faze prometnice Volnik i Autobusnog kolodvora. Državno jamstvo dano je u korist Hrvatske banke za obnovu i razvitak i/ili drugih poslovnih banaka za osiguranje financiranja broda za prijevoz vagona čiju gradnju ugovorio Uljanik za kazahstanskog kupca Express Astana. Ugovorna prodajna cijena po brodu iznosi 29,5 milijuna eura, avansi iznose 23 milijuna eura, a primopredajna rata zajedno s ratom po prispjeću broda u Kazahstan 6,49 milijuna. U troškovima gradnje značajno je učešće domaće komponente koja iznosi 16,24 milijuna eura odnosno 55 posto prodajne cijene broda, što u stvari predstavlja značajno izvozno tržište za domaće gospodarske subjekte koji sudjeluju u isporukama materijala i usluga prilikom gradnje broda. Odlukom o zabrani novog zapošljavanja državnih službenika i namještenika u tijelima državne uprave te stručnim službama i uredima Vlade i odlukom o zabrani novog zapošljavanja službenika i namještenika u javnim službama u državnoj i javnoj službi moći će se zapošljavati uz poštivanje klauzule 2 za 1, no sada će zapošljavanje biti moguće na bilo koje radno mjesto za koje se ukaže potreba, a ne kao do sada, na jedno od dva upražnjena mjesta. Projekt e-Poslovanje Uz ostalo, Vlada je odobrila i da se na teret proračunske zalihe Državnom izbornom povjerenstvu isplati pet milijuna kuna za troškove pripreme prijevremenih izbora za zastupnike u Hrvatski sabor, odnosno za objavu pravovaljano prihvaćenih lista i kandidatura te zbirnih lista u svim dnevnim novinama. Ostatak zatraženih sredstava za pokriće troškova izbora, potrebno je isplatiti u zakonskom roku, a DIP je ukupno zatražio 122 milijuna kuna. Na osnovi preporuke Vijeća za državnu informacijsku infrastrukturu, pokreće se projekt e-Poslovanje koji će omogućiti pristup javnim informacijama i informacijama o javnim uslugama za poslovne subjekte na jednom mjestu, siguran pristup podacima poslovnih subjekata i elektroničku komunikaciju poslovnih subjekata i javnog sektora. – Ovaj će se projekt ostvariti kroz tri glavne sastavnice: Portal s javnim informacijama za poslovne subjekte, Nacionalni identifikacijski i autentifikacijski sustav za poslovne subjekte, Poslovni korisnički pretinac (PKP) – kazala je Dubravka Jurlina Alibegović. Vlada je prihvatila ovu odluku o pokretanju projekta e-Poslovanje. Orešković: Imam pozitivne vijesti Premijer Tihomir Orešković na početku sjednice odlučio je iznijeti neke pozitivne vijesti. – Proračunski deficit u prvih 6 mjeseci manji je za 5,1 milijardu kuna. Ukupni su prihodi državnog proračuna 56,3 milijarde kuna, 10,5% više u odnosu na isto vrijeme lani. Rashodi su povećani za 0,4% i iznose 58,6 milijardi kuna – kazao je Orešković i dodao da su svi pokazatelji pozitivni, od industrijske proizvodnje do turizma. Hvalio se i većim brojem zaposlenih. U ovogodišnjem proračunu "planirali smo rast gospodarstva od oko 2 posto, no mislim da ćemo završiti s rastom od oko 2,5 posto jer svaki je indikator u plusu", kazao je Orešković. Industrijska je proizvodnja u prvih pet mjeseci porasla za 5,4 posto na godišnjoj razini, potrošnja za 3,4 posto, turistički pokazatelji za 7 posto, a čak je i građevina porasla, naveo je Orešković. Povlačenje sredstava iz EU fondova bilo je za 53 posto veće nego u istom lanjskom razdoblju, dodao je. "Broj zaposlenih u prvih šest mjeseci povećan je za više od 100 tisuća, dok nezaposlenost konstantno pada", istaknuo je Orešković. Lovro Kuščević, ministar graditeljstva, također je kazao kako ima dobre vijesti. Radi se o potpisivanju ugovora za pristupne ceste koje su preduvjet za početak izgradnje Pelješkog mosta. Ministar vanjskih poslova Miro Kovač kazao je da je jučer u Bruxellesu donesena odluka da će 2020. godine Hrvatska predsjedavati EU. >> Ne reagira li Vlada, Badel i Petrokemija idu u stečaj 