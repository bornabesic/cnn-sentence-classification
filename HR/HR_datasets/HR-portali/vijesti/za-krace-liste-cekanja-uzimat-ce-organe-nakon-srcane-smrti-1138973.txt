U pripremi su zakonske izmjene na temelju kojih će se moći darovati organe nakon kardijalne, odnosno srčane smrti, što znači početak transplantacija organa prikupljenih od tzv. donora s nekucajućim srcem! Ova vijest u praksi će rezultirati većim brojem doniranih organa iako je Hrvatska u svjetskom vrhu po tom pitanju s 40,2 donora na milijun stanovnika. Ipak, činjenica je da su u nas donirani organi sve stariji – prosjek starosti donora je oko 56 godina, a presađena je i jetra 80-godišnjaka. Uglavnom, ova vijest svakako znači veliku promjenu koja će, među ostalim, iziskivati iznimnu brzinu eksplantacije organa. Doniranje organa od donora s nekucajućim srcem prakticiraju, primjerice, Nizozemska i Velika Britanija, a način je to da se skrate liste čekanja za transplantacije. Svjetska statistika, nadalje, ponovno potvrđuje da se puno doniranih organa u nas i iskoristi za spašavanje ljudskih života jer je hrvatsko zdravstvo najuspješnije u transplantaciji jetre te drugo na svijetu kada je riječ o transplantaciji srca. Svi ti liječnici i njihovi timovi bez sumnje su brendirali Hrvatsku na “medicinskom atlasu”, no isto tako svima je njima – smanjena naknada za transplantacije. Otvoreno će o tome prim. dr. Branislav Kocman, čuveni kirurg iz Kliničke bolnice Merkur koji, ako transplantira u radnom danu od 8 do 16 sati, nema pravo na naknadu za transplantaciju. A tako i ostali članovi transplantacijskog tima. – Ukinuta je i viša tarifa naknade ako transplantiramo za vikend i praznike. Odradim li transplantaciju izvan radnog vremena, naknada je 1500 kuna, a vikendom i praznicima dodatnih deset posto. Smanjenje je sigurno demotiviralo ljude, ali važno je reći da još imamo entuzijazma – objasnit će dr. Kocman. I sam kaže da je transplantacija u nas vrlo etablirana, u ovom trenutku u toj se grani medicine radi sve što i u svijetu te je nemoguće naglo urušiti transplantacijski program, no neadekvatnim postupcima svakako ga se može usporiti ili smanjiti. Dr. Kocman i njegovi kolege s kojima smo razgovarali uvjeravaju da će ova grana medicine u Hrvatskoj zadržati visoku razinu. Takvog je mišljenja i akademik Davor Miličić, pročelnik Klinike za bolesti srca i krvnih žila na Rebru, koji kaže da se nada kako će se ispraviti tehnički problemi vezani uz aviotransport, no nije htio ulaziti u detalje. Ono s čime se svi ovi liječnici susreću sve su jači zahtjevi okolnih zemalja za liječenje njihovih pacijenata. – Pritisak zemalja koje ne transplantiraju golem je. U BiH uopće ne transplantiraju srce pa u toj zemlji ljudi umiru od zatajenja srca. Imamo molbe da liječimo i njihove bolesnike i trenutačno je kod nas mladić iz BiH koji je nositelj mehaničke pumpe i čeka srce, a na temelju dogovora dvaju ministarstava – govori akademik Miličić. Inače, isključivo hrvatskim državljanima organi mogu biti transplantirani u hrvatskim bolnicama. Uz nabrojene uspjehe, manjkavosti i najavljenu veliku zakonsku promjenu nedavno je počela priprema za početak transplantacije pluća u bolnici na Jordanovcu kojoj mora prethoditi temeljita obnova. Kako neslužbeno doznajemo, priprema se i razvoj dječje transplantacije bubrega.      >> Liječnici su tijekom 2016. godine odlazili iz naše zemlje. Hoće li u pitanje doći zdravlje hrvatskog naroda? Transplantacije bubrega u nas se obavljaju još od 1971. godine kada je prva zabilježena u riječkoj bolnici, a danas je prosječno čekanje na taj organ oko godinu i pol. Provodi se najavljeni program da se potencijalnim primateljima maksimalno skrati provođenje dijalize ili ih se toga u potpunosti poštedi. No, zbog opsežne obrade i niza zahtijevanih pretraga broj transplantacija bubrega pada zbog čega su na Rebru već revidirali i skratili popis pretraga koje traže prije presađivanja bubrega. Kako nam je rekao prof. dr. sc. Željko Kaštelan, predstojnik Klinike za urologiju spomenute bolnice, tako je skraćena priprema za transplantaciju te ujedno oni sami zovu i centre za dijalizu da bi ažurirali liste čekanja.