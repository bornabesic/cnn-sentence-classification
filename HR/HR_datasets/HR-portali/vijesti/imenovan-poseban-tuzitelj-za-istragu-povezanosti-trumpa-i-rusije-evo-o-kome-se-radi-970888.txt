Foto: Hina NOVOIMENOVANI posebni tužitelj za istragu o ruskom uplitanju u američke predsjedničke izbore Robert Mueller bio je na čelu FBI-ja 12 godina, tijekom mandata Georga W. Busha i Baracka Obame. Direktori FBI-ja na dužnosti tipično ostaju 10 godina, ali je Mueller, kojeg je na dužnost imenovao Bush mlađi 2001., ostalo na čelu agencije do 2013. na zahtjev Busheva nasljednika Baracka Obame. Preusmjerio rad agencije prema borbi protiv terorizma Mueller, kojem su sada 72 godine, FBI je preuzeo samo nekoliko tjedana prije terorističkih napada 11. rujna 2001. Iako je tijekom svoga mandata nastavio i borbu protiv organiziranog kriminala, Mueller je preustrojio FBI tako da mu je glavna zadaća postala borba protiv terorizma. Kao mladić je bio marinac i ima diplome iz prava i međunarodnih odnosa s tri američka sveučilišta, Virginije, New Yorka i Princetona. Nakon odlaska iz agencije Mueller je postao profesor na Stanfordu, a prošle je godine imenovan medijatorom u tužbama potrošača protiv Volkswagena zbog varanja na emisiji štetnih plinova. Imenovan je posebnim tužiteljem Zamjenik američkog ministra pravosuđa Rod Rosenstein imenovao je Mullera posebnim tužiteljem jer je smatrao da je to u interesu javnosti. "Moja odluka (da imenujem posebnog tužitelja) nije dokaz da je zločin počinjen ili da je podignuta bilo kakva tužba. Odlučan sam u tome da je posebni tužitelj potreban kako bi američki narod imao puno povjerenje u ishod istrage", kazao je Rosenstein, koji je nadležan za istragu o navodnom ruskom uplitanju u izbore pošto se ministar pravosuđa Jeff Sessions izuzeo iz slučaja zbog mogućeg sukoba interesa. Mullerovo imenovanje trebalo bi osigurati nepristranost i neovisnost istrage. Do imenovanja je došlo sve glasnijih zahtjeva, među kojima i onih članova Kongresa, za neovisnom istragom navodnih ruskih napora da utječu na ishod američkih predsjedničkih izbora u studenome prošle godine u korist Trumpa a na štetu demokratske kandidatkinje Hillary Clinton. Pritisci na Trumpa od otkaza Jamesu Comeyu Pritisci na Trumpa oko pitanja upletenosti Rusije porasli su nakon što je on prošloga tjedna otpustio šefa FBI-ja Jamesa Comeyja, koji je pokrenuo istragu o tom pitanju. Trump je, po pisanju medija, pritiskao Comeyja da obustavi istragu protiv njegova bivšeg savjetnika za nacionalnu sigurnost Michaela Flynna, kojeg je ipak morao otpustiti 14. veljače pošto je otkriveno da je Flynn prešutio svoje kontakte s ruskim veleposlanikom u Washingtonu tijekom predsjedničke kampanje. New York Times je objavio da je Trump znao da je Flynn pod istragom i prije nego što ga je imenovao savjetnikom, ali je svejedno to učinio.