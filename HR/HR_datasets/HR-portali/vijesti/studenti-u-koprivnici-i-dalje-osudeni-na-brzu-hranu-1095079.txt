Zbog benevolentnosti Ministarstva znanosti i obrazovanja, studenti Sveučilišta Sjever u Koprivnici i ispitne rokove dočekali su bez subvencionirane prehrane. Bez studentskog restorana gotovo su od početka akademske godine pa su osuđeni na nezdravu i skupu “brzu” hranu. Prije mjesec dana zatvoren je javni poziv za otvaranje restorana, na koji se javilo dvoje lokalnih ugostitelja, ali usprkos požurnicama sa Sveučilišta i apelima studenata, pomaka nema. Iz Ministarstva su nam odgovorili da će Nacionalno povjerenstvo za kontrolu prehrane studenata početkom srpnja organizirati obilazak objekata ponuditelja koji su se javili na natječaj. Ugovor s budućim davateljem usluge trebao bi se sklopiti do početka nove akademske godine. Ipak, trajno rješenje bit će tek otvaranje studentskog restorana u sklopu sveučilišnog kampusa. – Trebat će uložiti između dva i tri milijuna kuna, a Sveučilište zasad nema zatvorenu financijsku konstrukciju. I tu je na potezu Ministarstvo – kazao je prorektor Mario Tomiša.  