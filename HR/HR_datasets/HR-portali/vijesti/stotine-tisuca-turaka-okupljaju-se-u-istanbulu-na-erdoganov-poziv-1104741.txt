Stotine tisuća Turaka okupljaju se u nedjelju na ulicama Istanbula na poziv predsjednika Tayyipa Erdogana kako bi osudile neuspjeli pokušaj vojnog udara. "Skup za demokraciju i mučenike" vladina je inicijativa kojoj se pridružuju i glavne oporbene stranke, a službeno je predstavljena kao "predaja diplome škole za demokraciju". Brojni sudionici prosvjeda i Erdoganovi pristaše stigli su umotani u turske zastave, a okupljaju se na prostranome trgu Yenikapi, na obali Mramornog mora. Neki među njima ističu transparente na kojima piše "Erdogane, ti si dar od Boga" i "Naredi nam da umremo i bit će tako". "Ovdje smo kako bismo pokazali da se ove zastave neće spustiti, da poziv na molitvu neće biti ušutkan i da se naša zemlja neće dijeliti", rekao je Haci Mahmet Haliloglu (46), jedan od sudionika prosvjeda iz crnomorskoga grada Ordua. "Ovo je nešto puno veće od politike, ovo je pitanje slobode ili smrti", kaže Haliloglu.  Sigurnosne mjere su iznimno jake u gradu koji je česta meta terorističkih napada. Na skupu u Istanbulu sudjelovat će predsjednik Erdogan, premijer Binali Yildirim i oporbeni čelnici kojima se vlast dodvorava nakon puča. Masovnim skupovima obilježit će se kraj svakodnevne mobilizacije nakon državnog udara koji je pokušao izvesti dio vojske i koji je na par sati uzdrmao vlast. Ankara je propovjednika Fethullaha Guelena koji živi u egzilu u Sjedinjenim Državama optužila za organiziranje puča i od Washingtona zatražila njegovo izručenje. U pokušaju državnog udara poginule su 273 osobe. Nakon puča su uslijedile čistke u vojsci, pravosuđu, školstvu i medijima koje su, upozorio je Erdogan, tek počele. Od tada je Erdogan svaku večer uspijevao na trgu Taksimu u Istanbulu i Kazilayju u Ankari mobilizirati desetke tisuća Turaka koji su nosili turske zastave i skandirali njegovo ime. "Skup na Yenikapiju osnažit će naše jedinstvo", rekao je Erdogan u subotu na televiziji. "Zadovoljan sam što će onamo doći i politički čelnici" oporbe. Skup, na kojemu se očekuje i do 3,5 milijuna ljudi prenosit će se putem velikih zaslona u 80 turskih pokrajina.  >> Turska priznala: 'Moguće su 'pogreške' u čistkama nakon državnog udara' 