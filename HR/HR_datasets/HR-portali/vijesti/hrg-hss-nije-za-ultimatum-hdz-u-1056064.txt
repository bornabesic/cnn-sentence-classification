Predsjednik Hrvatske seljačke stranke (HSS) Branko Hrg demantirao je medijske napise da će HSS uputiti ultimatum HDZ-u da im do 10. veljače mora omogućiti još dva saborska mandata, što ih slijedi prema koalicijskom sporazumu, ili će istupiti iz Domoljubne koalicije. Na upit Hine, Hrg o tome više ništa nije htio reći već je samo preko glasnogovornice poručio da takve špekulacije nisu službeni stav stranke. I kandidat za predsjednika HSS-a, aktualni predsjednik zagrebačkog HSS-a Nenad Matić izjavio je kako to nije stajalište HSS-a već "pojedinca kojemu nije u interesu HSS, jer takav stav šteti poziciji HSS-a u Domoljubnoj koaliciji". Osvrnuo se i na medijske napise da su u HSS-u nezadovoljni što je član Domoljubne koalicije predsjednik HSP AS Ivan Tepeš, kao jedini od koalicijskih partnera HDZ-a dobio dužnosničku funkciju tj. mjesto potpredsjednika Hrvatskog sabora, i jer je sudjelovao na prosvjednom skupu u znak potpore televiziji Z1, na kojem su se čuli i ustaški uzvici "Za dom spremni".  – Ja vodim brigu o HSS-u i ne zanima me što se događa u tuđem dvorištu. Ovakve izjave štete Domoljubnoj koaliciji i novoj Vladi i ne podržavam takve izjave – istaknuo je Matić.      Hrg je prethodno najavio da će HSS dobiti još dva mandata u Hrvatskom saboru kako bi s tri zastupnika mogao formirati klub zastupnika, te da očekuje i od sedam do deset mjesta u izvršnim funkcijama vlasti, a za mogućnost da bude jedan od potpredsjednika Vlade govorio  je kako još ništa nije dogovoreno. >> HSS: Još dva mandata ili raskid  