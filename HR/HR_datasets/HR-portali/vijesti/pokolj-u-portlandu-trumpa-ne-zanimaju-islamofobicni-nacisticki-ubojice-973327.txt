Screenshot: YouTube RASTE pritisak na Donalda Trumpa da osudi rasistička ubojstva dvojice muškaraca u Portlandu, koji su pokušali obraniti dvije muslimanke od napada. Ricky Best (53) i Taliesin Myrddin Namkai-Meche (23) ubijeni su nakon što su pokušali zaustaviti Jeremyja Christiana (35) u zlostavljanju dvije žene u podzemnoj željeznici, od kojih je jedna nosila hidžab. Ubijeni vojni veteran i student ekonomije Christian im je nožem prerezao vratove, a ozlijedio je i 21-godišnjeg mladića. Američka javnost i FBI su osudili napad, ali predsjednik Trump se još nije o njemu oglasio.  Novinar Dan Rather tako je na Facebooku objavio poziv Trumpu da se obrati javnosti u vezi s ubijenim građanima, koji su nakon napada prozvani herojima. Best je bio vojni veteran, a Namkai-Meche je tek diplomirao ekonomiju. Ubojica je bio rasist, nacist i islamofob otprije poznat policiji Muslimanske zajednice već su skupile stotine tisuća dolara za pomoć obiteljima žrtava. Christian je bio poznat policiji od 2002., kada je osuđen za pljačku i otmicu. Bio je član rasističkih skupina, a na Facebooku je objavljivao islamofobične i antisemitske poruke. Prošli mjesec pojavio se na skupu za slobodu govora u Portlandu, gdje je prijetio ljudima koji su ga snimili i dizao ruku u znak nacističkog pozdrava.  "Potpuni stranci riskirali su živote zbog nas"  Destinee Mangum (16), jedna od žrtava rasističkog napada, kroz suze je zahvalila trojici stranaca koji su joj potrčali u pomoć. "Samo želim zahvaliti ljudima koji su riskirali život zbog mene. Nisu me ni poznavali, a izgubili su živote zbog toga kako moja prijateljica i ja izgledamo", rekla je za KPTV potresena tinejdžerka.