Kriza u Agrokoru i kolone na granicama mogu se negativno odraziti na samu prognozu, no Europska komisija i dalje prognozira da će se u Hrvatskoj i ove i sljedeće godine nastaviti “snažan i široko rasprostranjen” gospodarski oporavak. U danas objavljenim proljetnim ekonomskim prognozama za čitavu Europsku uniju, Komisija prognozira da će hrvatski BDP rasti 2,9 posto ove i 2,6 posto 2018. godine. U odnosu na prethodnu, zimsku prognozu (objavljenu u veljači 2017.), to je smanjenje očekivanog rasta u ovoj godini, jer je prijašnja prognoza Komisije predviđala rast od 3,1 posto u ovoj i 2,5 posto u sljedećoj godini.  “Rizici za prognozu postali su negativniji. Predstojeće rekonstruiranje Agrokora može imati snažnije učinke prelijevanja na gospodarstvo od očekivanih, među ostalim i kroz slabljenje gospodarske klime. Neobično dugačke kolone na graničnim prijelazima mogu negativno utjecati na turistički sektor u kojemu se prihodi procjenjuju u visini oko 20 posto BDP-a”, piše u danas objavljenoj prognozi.  Deficit opće države oštro je pao u 2016. na 0,8 posto BDP-a s razine od 3,4 posto BDP-a, na kojoj je bio godinu ranije. Prognozira se da će se 2018. podići na 1,1 posto BDP-a, ali to je i dalje u komfornoj zoni ispod granice od 2 posto, što znači da Hrvatska može očekivati izlazak iz procedure nadzora EU poznatije kao “procedura prekomjernog deficita”.  Hrvatski javni dug također, prema današnjoj prognozi Komisije, nastavlja padati s 84,2 posto BDP-a lani, na 81,9 posto ove godine, i 79,4 posto u 2018. godini.  Očekuje se i daljnji pad stope nezaposlenosti: s 13,3 lani na 11,6 ove godine i 9,7 sljedeće, što je u usporedbi s 2013., kada je stopa nezaposlenosti bila 17,4 posto, znatno smanjenje.   