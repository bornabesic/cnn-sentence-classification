Srbijanska prosvjedna nota zbog poništenja osuđujuće presude nadbiskupu Alojziju Stepincu uz tvrdnje Beograda da je to rehabilitacija fašizma i NDH, predstavlja jeftin pokušaj destabilizacije Hrvatske, a njezin rječnik podsjeća na vremena Slobodana Miloševića i velikosrpsku agresiju, ocijenio je u srijedu hrvatski ministar vanjskih i europskih poslova Miro Kovač. – Ta nota je jedan jeftin pokušaj destabilizacije Hrvatske u ovom osjetljivom razdoblju nakon raspuštanja Hrvatskog sabora i prije proslave operacije Oluja – rekao je Kovač u izjavi za novinare nakon prvog sastanka Povjerenstva vlade RH za praćenje provedbe prijelaznih mjerila u pregovaračkim poglavljima 23 i 24 o pristupanju Srbije Europskoj uniji. Kovač pozvao Srbiju da se koriste racionalnim i razumnim rječnikom – To je jedan recept iz '90-ih godina. Rječnik podsjeća nažalost na vremena Slobodana Miloševića i velikosrpsku agresiju – rekao je. Hrvatskom veleposlaniku u Beogradu Gordanu Markotiću u utorak je uručena nota srbijanskog ministarstva vanjskih poslova u kojoj se najoštrije prosvjeduje zbog poništenja osuđujuće presude nadbiskupu Alojziju Stepincu, što službeni Beograd smatra rehabilitacijom fašizma i ustaške NDH, te podsjeća da UN i EU izričito zabranjuju restauraciju fašizma i fašistoidnih ideologija. Kovač je pozvao vlasti u Srbiji da se u javnoj komunikaciji koriste "racionalnim, razumnim rječnikom" kako bi se gradili dobrosusjedski odnosi i rekao je da ovakav način komunikacije ne pridonosi takvom ozračju. – Ove kvalifikacije, i moram reći izmišljotine... koje se tiču kardinala Stepinca su neprihvatljive. Tu se radi o miješanju u unutarnje stvari RH – istaknuo je. Očekuju da Srbija uskladi svoje zakone s pravnom stečevinom EU U Ministarstvu vanjskih i europskih poslova održan je u srijedu prvi sastanak Povjerenstva vlade RH za praćenje provedbe prijelaznih mjerila u pregovaračkim poglavljima 23 i 24 o pristupanju Srbije Europskoj uniji. Sastankom je predsjedao Kovač, a među sudionicima su bili ministri pravosuđa Ante Šprlje i branitelja Tomo Medved. Povjerenstvo je osnovano prošli tjedan, dan nakon što je Srbija otvorila pregovore u navedena dva poglavlja. – Mi ćemo se redovito sastajati. Želimo da Srbija ima europsku perspektivu, da napreduje prema članstvu u EU jer to onda automatski znači da će Srbija ispuniti sve one kriterije, zahtjeve koje smo postavili u okviru poglavlja 23...  – rekao je Kovač. Šprlje je rekao nakon sastanka da će se u ovom postupka pregovora RH držati načela koji vrijede u svim modernim europskim državama i da će to tražiti i od Srbije te da očekuje da Srbija uskladi svoje zakone s pravnom stečevinom EU. Medved je kazao da u okviru povjerenstva njegovo ministarstvo zajedno s braniteljskim udrugama ima posebnu ulogu, a to  je praćenje postupanja Srbije u prilagodbi zakona o tzv. regionalnoj jurisdikciji. RH je zatražila od Srbije, a Srbija je preuzela obvezu da promijeni taj zakon i uskladi ga s pravnom stečevinom EU, kazao je. – Srbija ne može biti nadležna za progon hrvatskih branitelja iz Domovinskog rata – naglasio je. Drugo pitanje koje će se također pažljivo pratiti je, kako je dalje rekao, aktivan i konkretan doprinos Srbije u pronalasku nestalih osoba kako bi 20 godina poslije Domovinskog rata obitelji koje traže svoje najmilije mogle naći svoj mir.  Šprlje: RH je pravna država, ona nije utemeljena na NDH Na pitanje novinara da komentira kritike da i Hrvatska i druge zemlje imaju sličan zakon o regionalnoj jurisdikciji, Šprlje je odgovorio da "nije točno da imaju iste zakone". – Zakon u Srbiji ima određene specifičnosti koje nisu uobičajene u drugim zemljama EU i zbog toga mi tražimo da se taj zakon promijeni – kazao je. Na komentar novinara da bi iz Srbije moglo doći kritike zbog neprimjerenog znakovlja, ustaških majica i uzvika na današnjem obilježavanju 75. obljetnice ustanka naroda Like u Srbu, Kovač je rekao da u hrvatskom ustavu jasno stoji da RH nije zasnovana na ideologiji komunizma niti fašizma ili nacizma. – Ako je bilo ustaških ili drugih neprimjerenih obilježja, mi to osuđujemo kao država. RH je pravna država, ona nije utemeljena na NDH, mi nismo sljednici NDH... – rekao je Šprlje. 