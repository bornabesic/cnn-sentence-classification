Screenshot: Nova TV TEK je počelo analiziranje nesagledivih posljedica Trumpove odluke. Prema projekcijama znanstvenika, ako se globalno zatopljenje ne zaustavi, razina mora do kraja ovoga stoljeća podići će se za jedan metar.   Hrvatska obala također će se izmijeniti. Klimatolog Mirko Orlić za Dnevnik Nove TV otkrio je što možemo očekivati.  "Kad je riječ o našoj obali, ona je relativno strma, i zbog toga dobro zaštićena od ovakvih efekata. Ipak, postoje oni dijelovi koji su niži i koji su više izloženi i oni su naravno razlog zašto se očekuju godišnje štete uz porast morske razine. Dva su područja posebno izložena kod nas. Jedno je dolina Neretve, a drugo je zaleđe Zadra", rekao je geofizičar, fizikalni oceanograf i akademik Mirko Orlić. Orlić je također istaknuo kako bi neki dijelovi obale uz neznatni porast morske razine povremeno mogli biti pod vodom. Stradun, koji je nastao nasipavanjem između kopna i otoka, samo je jedan od primjera. Dijelovi Zadra i Rijeke, čiji je priobalni dio već sad povremeno poplavljivan, u budućnosti bi mogli znatnije osjetiti posljedice podizanje razine mora.  "Ako se svi na zemlji potrude i emisije budu male, godišnje štete u Hrvatskoj će krajem ovog stoljeća po tim procjenama biti oko milijardu dolara. Ako se nitko ne potrudi, bit će devet milijardi dolara", zaključio je Orlić.