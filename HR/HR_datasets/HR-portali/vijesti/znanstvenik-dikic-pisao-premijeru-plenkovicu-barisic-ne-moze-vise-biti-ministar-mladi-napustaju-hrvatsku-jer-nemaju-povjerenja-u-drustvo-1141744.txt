Znanstvenik Ivan Đikić poslao je otvoreno pismo premijeru Andreju Plenkoviću vezano uz odluku Odbora za etiku u znanosti i visokom obrazovanju koji je zaključio kako je Pavo Barišić u svom radu plagirao američkog znanstvenika. – Nulta tolerancija na plagiranje, na kršenje etičkih normi i na pritisak na članove etičkih odbora trebala biti općeprihvaćeni standard za bilo kojeg političara u Republici Hrvatskoj. Ono što je napravio ministar Barišić u svom radu iz 2008. godine jest po definiciji plagijat. Kopiranje članka drugog znanstvenika bez citiranja izvora jest plagijat, bez obzira je li prikazani tekst u fusnoti ili u glavnom tekstu rada – napisao je Đikić u otvorenom pismu, javlja N1 televizija. Đikić se osvrnuo i na izjave Barišića te je napisao kako "relativizirati javno plagijat mogu samo osobe koje ne razumiju etiku i odgovornost u znanstvenom sustavu, a ako takve izjave dolaze od ministra znanosti, onda je to uistinu zabrinjavajuće". Pismo prenosimo u cijelosti: "Poštovani gospodine Plenkoviću, kao znanstvenik koji iskreno voli Hrvatsku i angažiran je dugi niz godina na obrazovanju mladih i znanstvenom radu na Sveučilištu u Splitu, te koji cijeni iskrenu, otvorenu i argumentiranu raspravu, želio bih se osvrnuti na javne sukobe i izjave povezane s djelovanjem prof. dr. Pave Barišića, ministra znanosti i obrazovanja. Nulta tolerancija na plagiranje, na kršenje etičkih normi i na pritisak na članove etičkih odbora trebala biti opće prihvaćeni standard za bilo kojeg političara u Republici Hrvatskoj. Ono što je napravio ministar Barišić u svom radu iz 2008 godine jest po definiciji plagijat. Kopiranje članka drugog znanstvenika bez citiranja izvora jest plagijat, bez obzira je li prikazani tekst u fusnoti ili u glavnom tekstu rada. Posebno je neprimjerena javna izjava ministra Barišića, citiram: ”Premijer Plenković se jako čudi uopće tome da se javnost toliko zabavlja oko dijela jedne fusnote iz jednog mog članka”. Relativizirati javno plagijat mogu samo osobe koje ne razumiju etiku i odgovornost u znanstvenom sustavu, a ako takve izjave dolaze od ministra znanosti onda je to uistinu zabrinjavajuće. Osobno ste vrlo uspješno predstavljali Hrvatsku u EU niz godina i upoznati ste s normama zemalja EU u obrazovnom sustavu: Nulta tolerancija na bilo kakve oblike plagiranja. Također vjerujem da ste upoznati s razlozima ostavke ministrice znanosti i obrazovanja Annette Schavan, kao i ministra obrane Karl-Theodor zu Guttenberga u Vladi kancelarke Angele Merkel. Annetta Schavan bila je dugi niz godina uspješna ministrica znanosti, no zbog sumnje o kršenju određenih etičkih normi u njezinom znanstvenom opusu, a koje su napravljene prije više od 20 godina, sama je podnijela ostavku. Ministar/ica opterećen/a etičkim greškama u svom znanstvenom opusu ne može odgovorno voditi obrazovni sustav i biti čimbenik kvalitete i moralne odgovornosti u tom resoru. Nažalost, ministar znanosti i obrazovanja prof. Barišić svojim dosadašnjim radom i nedavnim javnim istupima, nije pokazao da može odgovorno i stručno obavljati vodeću ulogu u obrazovnom sustavu u Hrvatskoj. Vi i Vaša koalicijska Vlada obvezali ste se u Hrvatskom Saboru na održavanje visokih kriterija političke odgovornosti. Takve visoke standarde u javnom djelovanju Hrvatska treba danas više nego ikada. Broj mladih, obrazovanih i stručnih ljudi koji napuštaju Hrvatsku raste iz godine u godinu, jer mladima nedostaje povjerenje u društvo temeljeno na osobnoj odgovornosti, moralnosti, znanju i gospodarskom napretku. Stoga apeliram da razmotrite nastalu situaciju i što prije riješite ovaj slučaj jer će nastavak javnog djelovanja ministra Barišića nakon pravorijeka Odbora za etiku u znanosti i visokom obrazovanju o plagiranju uzrokovati samo dodatne sukobe i politiziranja (čega smo i svjedoci u posljednjim javnim istupima). Obveza Vlade Republike Hrvatske jest da što prije počne uspješno rješavati nagomilane probleme posebice u obrazovnom i znanstvenom sustavu koji predstavljaju temelje svakog društva", stoji u pismu. >> Barišićeva sudbina u rukama je Plenkovića: 'Neutemeljeno me se napada'. Jovanović: Barišić je sramota >> Rektorski zbor komentirao odluku o Barišiću: Odbor za etiku djelovao je izvan zakonskog okvira 