Hrvoje Lucić, kojeg je šira javnost upoznala nakon poplava u Gunji, izgubio je vlast u tom slavonskome mjestu. On je vjerojatno uz gradonačelnika Andru Vlahušića u Dubrovniku jedini načelnik na kojeg se odnose izmjene zakona koje je progurao Most. A one, pravomoćno osuđenima, zabranjuju kandidaturu dok im ne istekne rok rehabilitacije. Luciću je rok istekao tri dana poslije krajnjeg datuma za prijavu kandidature. Da su izbori bili tri dana kasnije, mogao bi se kandidirati. - Uvjeren sam da bih pobijedio, ali što je tu je. Nisam se mogao kandidirati iako sam želio odraditi još jedan mandat - kaže Lucić. Lucić je osuđen 2011. zbog zlouporabe položaja i ovlasti na šest mjeseci zatvora. Nanio je štetu od 57.000 kuna Hrvatskim šumama. Zatvor mu je zamijenjen s 55 dana općekorisnog rada. Prije se mogao kandidirati, ali od prošle godine više ne. Da je Lucić ranije odradio svojih 55 dana, ranije bi mu istekao i trogodišnji rok rehabilitacije i mogao bi se mogao kandidirati. Lucić je bio u SDP-u pa je prešao u stranku Milana Bandića. HDZ ih je na nedjeljnim izborima potukao u Gunji. Imaju većinu, a novi načelnik, HDZ-ovac Anto Gutić, izabran je već u prvom krugu. - Jako bih volio da se i Lucić kandidirao jer bih ga pobijedio. On je na najružniji mogući način izigrao povjerenje mještana, samo s njim povezani ljudi su imali privilegije i pristup upravi, vodio je Gunju netransparentno. Mještani im to nisu oprostili - kaže Gutić.