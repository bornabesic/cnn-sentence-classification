Predsjednik SDP-a Davor Bernardić inicijator je deklaracije koju će danas u 10.30 sati u Koprivnici potpisati zajedno s predsjednicima još četiri stranke centra i ljevice kao podlogu za nastup na lokalnim izborima, a među potpisnicima neće biti Ivan Vrdoljak, predsjednik HNS-a, jer se on i šef SDP-a još nisu dogovorili oko zajedničkog kandidata za zagrebačkoga gradonačelnika. Deklaraciju pod nazivom “Zajedno možemo izgraditi dobro društvo” uz Bernardića će potpisati i Krešo Beljak, predsjednik HSS-a, Silvano Hrelja, predsjednik HSU, David Bregovac, novi šef Laburista, te bivši predsjednik države i čelnik Naprijed Hrvatske Ivo Josipović. - HNS se može priključiti, a njihov je uvjet suradnja u Zagrebu. Nadamo se da će se kroz nekih 10-ak dana to i dogovoriti, a mi želimo nacionalni dogovor, odnosno da u sredinama gdje možemo podržimo zajedničkog kandidata - kaže izvor blizak Bernardiću. U vrhu SDP-a kažu da su se s HNS-om dogovorili u 80 posto lokalnih sredina, a da su preostali još pregovori oko Zagreba i Rijeke, gdje HNS želi ići sa svojim kandidatom nauštrb SDP-ova dugogodišnjega gradonačelnika Vojka Obersnela. Ovo potpisivanje deklaracije može se shvatiti i kao pritisak na HNS da se što prije dogovore oko zajedničkog izlaska na lokalne izbore, ali kada u vrhu SDP-a pitate koji je plan B ako se ipak ne uspiju dogovoriti oko Anke Mrak Taritaš, odgovaraju da imaju plan B, ali ne otkrivaju što je to. Predsjednik HNS-a Ivan Vrdoljak oglasio se na svom Facebook profilu u povodu ove deklaracije i pozdravio okupljanje “manjih” stranaka na ljevici. “Pozdravljam okupljanje manjih stranaka na ljevici jer Hrvatskoj treba jaka socijaldemokracija, kao što joj treba i snažan građansko-liberalni centar. Na izborima trebaju jaki kandidati i jaki programi. Bit će sve u redu”, napisao je Vrdoljak i stavio znak mira i smajlić. Inače, Alen Prelec zamijenit će Zorana Milanovića u Hrvatskom saboru, neslužbeno smo doznali iz vrha SDP-a. Davor Bernardić smatra da su u Saboru podzastupljeni članovi stranke iz Zagrebačke županije, a Prelec će se natjecati za načelnika općine Brdovec. Iako se u javnosti spominjalo da bi Karolina Leaković mogla zamijeniti Milanovića, to se nije dogodilo, jer u SDP-u kažu kako onda ne bi mogla biti sindikalna predstavnica, a to bi se onda shvatilo kao da žele eliminirati sindikat. Kada je riječ o Meliti Mulić, ona bi možda i došla u obzir da njen odnedavni suprug i bivši tajnik SDP-a Igor Dragovan nije inzistirao na svojoj poziciji, poručuju neslužbeno iz SDP-a.