Foto: FAH PREDSJEDNIK Rusije Vladimir Putin pokazao je svoju "mekšu stranu" jučer u Pekingu kad je, čekajući predsjednika Kine Xi Jinpinga, sjeo i zasvirao na njegovom klaviru. Putin je u Pekingu u posjetu summitu "Jedan pojas, jedna cesta" koji se održava zbog ambicioznog kineskog plana izgradnje moderne verzije čuvenog Puta svile, koji je povezivao Mediteran i istočnu Aziju. Iako je Putin poznat po tome da obično kasni na sastanke, ovog puta je on morao čekati Xija, pa je iskoristio vrijeme svirajući na njegovom klaviru u rezidenciji kineskog predsjednika za primanje gostiju, javlja Bloomberg. PR kampanja za cementiranje kulta ličnost "svestranog" Putina Putin je, među ostalim, odsvirao dvije poznate skladbe iz vremena sovjetskog saveza: Večernju pjesmu posvećenu njegovom rodnom gradu Sankt Peterburgu (bivšem Lenjingradu) i Moskovska vremena, posvećena Moskvi. Naravno, nakon svih njegovih naširoko eksponiranih razmetanja svojim svestranim talentima, jasno je da se radi samo o zadnjem u nizu PR-trikova koji za cilj imaju zacementirati njegov kult ličnosti, uz svesrdnu potporu ruskih državnih medija. Dok Putin na ovakav proziran način prikuplja simpatije svojih brojnih obožavatelja u Rusiji i diljem svijeta, nastavljaju se napadi, pa i atentati na ruske oporbene političare i novinare, zabrana organizacija civilnog društva, nasilno gušenje prosvjeda, zatvaranje, mučenje i ubijanje LGBT osoba u Čečeniji te agresivna propaganda protiv zapadnih političara nesklonih Kremlju, vojne akcije s velikim brojem civilnih žrtava u Ukrajini i Siriji da ne spominjemo. No za razliku od "macho" aktivnosti kojima je gradio svoj imidž "alfa mužjaka" - od jahanja konja (i to gol do pasa) u Sibiru, preko letenja motoriziranom zračnom jedrilicom s ugroženim sibirskim ždralovima, do plivanja s dupinima, puštanja tigrova u divljinu, ronjenja u potrazi za antičkim urnama i igranja hokeja - ovog puta je pokazao svoju umjetničku stranu.