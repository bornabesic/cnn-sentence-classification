Predsjednik Srpske radikalne stranke (SRS) Vojislav Šešelj poručio je u četvrtak da se ne povlači s mjesta čelnika stranke, opovrgavajući tvrdnje medija da će vodstvo radikala prepustiti mlađima. "Ne povlačim se, nitko nije ni tražio moju ostavku", rekao je Šešelj na tiskovnoj konferenciji u sjedištu SRS-a i naglasio kako je nezadovoljan rezultatima na predsjedničkim izborima 2. travnja. Beogradski list Kurir objavio je danas da se Šešelj namjerava povući s čelnog mjesta u SRS-u i vođenje stranke prepustiti nekome mlađem, a moguće i sinu Aleksandru. Šešelj vjeruje da je na izborima bilo krađe i poručuje da će radikali "sve to ispitati". Vođa oporbene parlamentarne SRS kampanju je ocijenio kao "neravnopravnu", žaleći se da nije imao niti jedan posto ukupnog vremena u medijima s nacionalnom frekvencijom u odnosu na predsjedničkog kandidata Aleksandra Vučića. Šešelj je ironično ocijenio kako je za izostanak drugog kruga izbora presudilo "Vučićevo pojavljivanje s mamom i tatom na televiziji" večer uoči početka izborne šutnje. "Presudno je bilo što se Vučić pojavio s mamom i tatom na televiziji, a ja sam siroče i nemam ni mamu ni tatu", rekao je Šešelj i poručio da Vučiću neće čestitati na pobjedi, ali da je suglasan s nekim zahtjevima prosvjednika koji već tri dana prosvjeduju u Beogradu i nekoliko gradova diljem Srbije. Šešelj kaže da podupire promjene u Republičkom izbornom povjerenstvu (RIK) te da je za ukidanje Regulatornog tijela za elektroničke medije (REM) i smjene u upravama Radio-televizije Srbije i Vojvodine (RTS i RTV). "To su ljudi bez karaktera, prodaju se za novac i privilegije. S tim zahtjevima prosvjednika smo suglasni", rekao je Šešelj. Na popisu zahtjeva koje su trećeg dana prosvjeda istaknuli sudionici u Novom Sadu, među ostalim se traži smjena članova RIK-a "zbog nepoštivanja odluka Ustavnog suda", razrješenje predsjednice parlamenta Maje Gojković "zbog blokade rada Narodne skupštine" te smjena ravnatelja i urednika Informativnog programa RTS "zbog režimskog izvještavanja i nesrazmjerne zastupljenosti kandidata", a smjenu članova REM, "zbog toga što nisu reagirali na više stotina prekršaja i prijava" tijekom izborne kampanje. Kolegama iz Novog Sada beogradski su se studenti pridružili i dodatnim zahtjevom - da se napravi revizija biračkog popisa, utvrdi točan broj birača te uvede elektroničko glasovanje i zaštita od manipulacije. >> Šešelj: S Rusijom možemo vratiti Kosovo, Crnu Goru i Republiku Srpsku >> Srpski nogometaš veličao Vojislava Šešelja pa ostao bez angažmana u Hrvatskoj