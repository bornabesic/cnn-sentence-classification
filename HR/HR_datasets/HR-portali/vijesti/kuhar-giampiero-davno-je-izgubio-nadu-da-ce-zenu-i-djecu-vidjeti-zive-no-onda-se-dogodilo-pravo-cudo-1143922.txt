Talijanski spasitelji i dalje tragaju za osobama koje su se nalazile u hotelu zatrpanog lavinom koja je pokrenuta nakon četiri uzastopna potresa. Ova nesreća dogodila se u srijedu pa je pravo čudo da ima preživjelih.  Ukupan broj preživjelih popeo se na 11, a vjeruje se da je pod ruševinama hotela Rigopiano nalaze još 23 osobe. Moral među spasiteljima na visokoj je razini nakon što su u petak spasili djecu i jednu majku. Jutros su spašene četiri osobe, dvije žene i dva muškarca, a sada se vodi utrka s vremenom budući da bi preživjeli mogli podleći hladnoći. Nakon današnjeg uspješnog spašavanja više nije bilo drugih znakova života, no dužnosnici naglašavaju da nema razloga da se izgubi nada, javlja AFP. Djeca su spašena zbog činjenice da su se nalazila u prostoriji za igru. - Troje djece igralo je bilijar - objasnio je devetogodišnji Edoardo Di Carlo i dodao da se tamo nalazila i jedna mama dok su drugi bili u restoranu. Simona Di Carlo, teta dječaka, kazala je kako je čudo to što je pronađen njen nećak. - Plakala sam dva dana, no nisam gubila nadu - rekla je Simona. Roditelji dječaka još uvijek nisu pronađeni. Kuhar Giampiero Parete samo je srećom izbjegao lavinu jer je krenuo u automobil po tablete za glavobolju koje su bile za njegovu suprugu. Tada je vidio kako lavina uništava hotel i kasnije je izgubio nadu da su njegova žena i dvoje djece preživjeli.  Upravo je on prvi alarmirao vlasti i obavijestio ih za nesreću, a čak 36 sati nije znao sudbinu svoje obitelji. Za njega i njegovu obitelj sve je dobro završilo.  Supruga Adriana i sin Gianfilippo spašeni su tijekom dana u petak no do kraja dana strepili su za kćer Ludovicu. Ona je spašena u sumrak. >> Još četvero živih izvučeno iz hotela zatrpanog lavinom 