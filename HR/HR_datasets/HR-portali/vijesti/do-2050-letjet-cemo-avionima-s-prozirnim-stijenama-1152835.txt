Svaka točka na zemaljskoj kugli u skoroj će budućnosti biti potencijalno turističko odredište. Turist budućnosti bit će, pak, obrazovan, multikulturalan, s razvijenim osjećajem osobne slobode, otvoren, spreman za eksperimente, racionalan s troškovima, nepredvidljiv, željan da doživljaj iskusi svim čulima, ali i zahtjevniji nego ikad ranije. Već za desetak godina mogao bi putovati avionima bez prozora, ali sa zidovima na kojima će se emitirati panoramski pogled na nebo i oblake. Do 2050. bi nebom već mogle prometovati letjelice s prozirnim stijenama, a u doglednoj budućnosti modernim će putnicima pri ruci biti i leteći automobili. Futuristi već predviđaju i hotele, kasina... u prostranstvima svemira. No, od samog broja viđenih destinacija turistu budućnosti bit će važnije što je u destinaciji radio, doživio, uvjeren je prof. Luiz Moutinho, profesor biomarketinga i futuristike na poslovnoj školi DCU-Sveučilišta u Dublinu, prve i zasad jedine takve katedre u svijetu, koji je svoju viziju turističke budućnosti predstavio u našem Institutu za turizam. Emocija koju izaziva putovanja bit će ključna, a putovat će se iz puno dubljih, promišljenijih motiva nego danas. Turista budućnosti bit će zainteresiran ne samo za ono što destinacija može pružiti njemu, već i za ono što on može dati odredištu svog putovanja, a pogotovo ljudima koji tamo žive. Ekologija će biti snažan motiv pri odabiru odredišta, a ‘in’ će biti i putovanja na kojima će se moći pobjeći iz svijeta razvijene tehnologije, tzv. tech free odnosno digital detox putovanja. Tim više što će budućnost donijeti brojna danas neviđena, a većini i nezamisliva  dostignuća. - Postojat će oprema koja će skeniranjem lica iščitavati puls i raspoloženje turista, kako bi se dekodirale njegove neizgovorene reakcije i želje. Sve kako bi se usluge i ponudu što više personaliziralo, te stalno i neprestano unapređivalo - predviđa profesor Moutinho. Smještajna industrija mogla bi već u nekoliko idućih godina, recimo, biti spremna gostu ponuditi da kod rezervacije bira veličinu sobe, vrstu kreveta, audio-vizualnu opremu itd. Količina informacija koju će domaćini znati ili nastojati saznati o svojim potencijalnim gostima neprestano će rasti, a dio njihovih poslova zasigurno će preuzeti roboti. U nekim hotelima poslove recepcionara su to, uostalom, već učinili. Ljudski kontakt će, dakako, ostati nezamjenjiv s tim da će, uvjeren je prof. Moutinho, i u budućnosti biti neusporedivo vrednija spontana srdačnost domaćina, nego otuđena profesionalnost, ma koliko diploma turističkih škola iza toga stajalo. Dakako, bit će i onih koji će vrhunski doživljaj putovanja željeti doživjeti iz udobnosti svog kućnog naslonjača. To će tehnologija, daleko savršenija od današnje, također omogućavati. - Budućnost je, dakako, nemoguće predvidjeti sa sigurnošću. Ali, moramo imati spremne razne scenerije kako bi bili spremni odgovoriti na izazove koji nas čekaju - zaključuje gost iz Dublina. >> 'Za 30 godina učit ćemo strane jezike gutajući pilule'