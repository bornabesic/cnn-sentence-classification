HDZ-ov kandidat za zagrebačkog gradonačelnika Drago Prgomet predstavio je u ponedjeljak u punoj dvorani Novinarskog doma svoj program za predstojeće lokalne izbore pod nazivom "'Briga za ljude, briga za Zagreb", poručivši da se cijeli život brinuo za ljude te će to nastaviti i kao gradonačelnik Zagreba. Potporu Prgometu došli su pružiti predsjednik HDZ-a i premijer Andrej Plenković, kao i više HDZ-ovih ministara i saborskih zastupnika. Plenković je naglasio da HDZ na izbore ulazi s kandidatom koji je vjerodostojan i autentičan. “Riječ je o čovjeku koji je bio hrvatski branitelj, saborski zastupnik, zamjenik predsjednika stranke, koji je liječnik, profesor, čovjek iz naroda i za ljude", rekao je Plenković. Izrazio je uvjerenje da će HDZ biti pobjednička stranka na izborima. "Ako smo 11. rujna u prvoj, drugoj , šestoj i sedmoj izbornoj jedinici imali rezultate između 31 i 35 posto, onda od svih vas ovdje očekujem da se ti rezultati ponove i 21. svibnja", istaknuo je Plenković apelirajući na jedinstvo stranke u podršci kandidatu. Predstavljajući program "Briga za ljude, briga za Zagreb" Prgomet je naglasio da planira razvijati Zagreb u svim njegovim dijelovima, od Sesveta do Novog Zagreba. Od većih projekata izdvojio je zatvaranje i saniranje Jakuševca i otvaranje novog odlagališta izvan Zagreba, izgradnju nove dječje bolnice na 32.000 četvornih metara, vrijedne više od 280 milijuna eura, te izgradnju Jarunskog mosta radi smanjenja prometnih gužvi. Sve te projekte namjerava financirati uz što veće korištenje sredstava iz EU fondova. "Zašto Zagreb nije htio nikada povlačiti sredstva iz EU fondova? Vrlo jednostavno, tu nema varanja, nema muljanja, nema aneksa", kazao je Prgomet i obećao transparentnost, odgovornost i ozbiljnost u vođenju grada. Uvid u korištenje gradskog proračuna Najavio je uvođenje centralnog informacijskog sustava koji će omogućiti uvid u korištenje gradskog proračuna. "Želimo učiniti dostupnim svakom građaninu zašto se i gdje svaka kuna iz gradskog proračuna troši. Dakle, nema ništa tajno, nema stotinu aneksa, ne želimo plaćati naknadnu pamet, pa kroz primarni ugovor još 50-ak aneksa na kojima na kraju primarni projekt bude tri puta skuplji od planiranog", istaknuo je. U zdravstvu je najavio jačanje domova zdravlja i obiteljske medicine, kao i centara za palijativnu skrb, u osnovnom školstvu uvođenje produljenog boravka u sve škole i  jačanje sporta, a u predškolskom odgoju uvođenje treće smjene u rad vrtića i smanjenje vrtićkih grupa na najviše 15 djece. Braniteljima, obećao je Prgomet, osigurat će preventivne zdravstvene preglede, mrežu veteranskih centara i izgradnju doma za umirovljene branitelje. "Ne želim kao hrvatski branitelj svog kolegu iz rata sutra susresti na ulici kao beskućnika", kazao je. Također je obećao razvijanje novih kulturnih projekata i približavanje kulture svakom građaninu, a u zaštiti okoliša povećanje recikliranja otpada i uvođenje plaćanje po količini, a ne kvadraturi stambenog prostora. Osobama s invaliditetom namjerava omogućiti bolju pristupačnost škola i vrtića te prilagoditi objekte njihovim potrebama. Kandidat za zamjenika gradonačelnika Kruno Katačić, koji će biti zadužen za upravljanje gradskom imovinom, najavio je stavljanje u funkciju brojnih napuštenih gradskih prostora, što planira postići povlaštenim cijenama najma za prve tri godine korištenja. Kandidatkinja za zamjenicu gradonačelnika Nikolina Brnjac, koja će biti zadužena za promet, u cilju smanjenja prometnih gužvi u gradu najavila je, osim izgradnje Jarunskog mosta, rekonstrukciju rotora, uvođenje automatskog upravljanja prometom, bolje povezivanje zračne luke Franjo Tuđman i kampusa Borongaj s gradom, te integraciju željezničkog i gradskog prijevoza. >> Prgomet poslao poruku HDZ-ovcima koji ga ne podržavaju u borbi za gradonačelnika Zagreba >> Evo koliku podršku trenutno imaju kandidati za gradonačelnika Zagreba! 