Bošnjački član BiH Predsjedništva Bakir Izetbegović uspio je ono što nije čak ni ruski veleposlanik u Bosni i Hercegovini Petr Ivancov, ujediniti srpske političare okupljene oko SDS-a, odnosno SNSD-a Milorada Dodika, i to u protivljenju potezima političkog Sarajeva koje je obnovilo tužbu za genocid protiv Srbije pred Međunarodnim sudom pravde u Haagu. I dok je Dodikov SNSD jučer na posebno sazvanoj sjednici Narodne skupštine Republike Srpske zagovarao napuštanje svih institucija na razini države, SDS kojega je utemeljio Radovan Karadžić i čija je stranka bila na vlasti kada su se događali najteži zločini u ratu, odbijao je napustiti državne fotelje. No, jednoglasno i jedni i drugi složili su se kako bošnjački lider Izetbegović koji je samostalno, bez stava srpskog i hrvatskog kolege u Predsjedništvu BiH, naložio pokretanje revizije presude, prekršio Dayton. “Ovo je najbrutalniji udar na funkcioniranje institucija BiH jer je Izetbegović s neformalnom skupinom građana donio odluke bez dva konstitutivna naroda. Ovo je kulminacija stanja u kojoj se BiH nalazi od 1995. godine do danas, gdje su vjerske i političke garniture bošnjačkog naroda htjele da nam ukinu prava”, istaknuo je Dodik. Pri tome je najavio kako će vjerojatno protiv njega i drugih srpskih dužnosnika koji su organizirali referendum o Danu Republike Srpske u ožujku biti podignuta optužnica. “Bošnjačke predstavnike uvijek okupi mržnja prema srpskom narodu i Republici Srpskoj”, istaknuo je Dodik. Sličnog je stava bio i srpski član BiH Predsjedništva Mladen Ivanić. On je informirao zastupnike Narodne skupštine RS kako je Međunarodni sud pravde iz Haaga zatražio od trojica članova Predsjedništva BiH da se izjasne o zahtjevu za reviziju tužbe koju je prošloga tjedna po nagovoru bošnjačke strane podnio agent BiH pri tome sudu Sakib Softić. Taj potez već je doveo do blokade rada parlamenta i Vijeća ministara i zemlju ponovno gurnuo na poziciju najvećeg problema jugoistoka Europe.      >> 'Balkan ima strateško značenje za NATO. Zabrinuti smo zbog ruske propagande' >> Između bošnjačkog unitarizma i srpskog secesionizma ključ opstanka drže – Hrvati U razgovoru za Nezavisne novine Bakir Izetbegović, lider SDA i član Predsjedništva BiH, kazao je kako je njegov i stav SDA da će podržati isključivo one promjene ustavnog uređenja koje vode smanjenju mogućnosti blokada i reintegraciji BiH. “Nikakvo uvođenje novih mehanizama blokade, nikakvi procesi dezintegracije, a ni formiranje novih administrativnih jedinica, ne dolaze u obzir”, rekao je Izetbegović.