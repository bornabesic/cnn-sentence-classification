Nakon što je premijer David Cameron najavio svoj odlazak, britanski konzervativci započeli su proces stranačkih predizbora. Kako stvari sada stoje, članovi Konzervativne stranke će u rujnu birati između dviju dama – Therese May i Andree Leadsom. Jučer je započeo prvi krug glasanja u kojem sudjeluju svi zastupnici konzervativaca u britanskom parlamentu. Prema procjenama, prvi će iz utrke biti eliminiran Liam Fox, a drugi krug eliminacija zakazan je za sutra. Tijekom današnjeg dana iz utrke se može povući i netko od kandidata tko procijeni da nema previše šansi. Ne dođe li do toga, glasat će se i sutra, ali i sljedeći utorak, kada će se znati dva najjača kandidata, o kojima će svi članovi stranke glasati početkom rujna, a pobjednik tih izbora postat će novi lider konzervativaca i novi britanski premijer. Andrea Leadsom naglo je dobila na popularnosti među zastupnicima nakon što joj je u ponedjeljak navečer podršku dao bivši londonski gradonačelnik Boris Johnson. On je naglasio da se radi o izuzetnoj osobi i vrlo sposobnoj političarki koja ima izrazito veliki senzibilitet za najranjivije članove društva, koja ima veće znanje o financijama od bilo kojeg drugog zastupnika, ali i vrlo bogato iskustvo u poslovima vlade. No čini se da dobar dio stranke nije previše sklon Leadsomovoj i ne želi da ona završi na drugome mjestu i da bude kandidatkinja na stranačkim izborima u rujnu, odnosno protivnica Theresi May. Stoga oni koji podržavaju May ne isključuju ni to da u drugom krugu dođe do taktičkog glasanja kako bi ministrica energetike ispala iz utrke, a u njoj ostao ili Michael Gove ili Stephen Crabb. Na taj način stranačko vodstvo nastojat će eliminirati mogućnost da njeni izrazito euroskeptični zastupnici uguraju svoju kandidatkinju u utrku u rujnu. Takve smjene na vrhu stranaka i vlade nisu neuobičajene. Na sličan način vlast je Johnu Mayoru predala “čelična lady” Margaret Thatcher, ali i laburistički premijer Tony Blair, kojega je naslijedio njegov ministar financija Gordon Brown. >> Theresa May, engleska Merkel, nova premijerka? 