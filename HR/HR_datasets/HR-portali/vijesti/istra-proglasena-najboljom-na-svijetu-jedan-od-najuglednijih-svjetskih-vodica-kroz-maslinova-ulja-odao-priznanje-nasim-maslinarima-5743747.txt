Ugledni vodič ekstradjevičanskih maslinovih ulja "Flos Olei 2017", koji je drugi put zaredom Istru proglasio najboljom maslinarskom regijom svijeta, predstavljen je u četvrtak u Savudriji. Čestitavši na uspjehu nagrađenim maslinarima, istarski župan Valter Flego rekao je kako je 'Flos Olei' drugu godinu zaredom proglasio Istru kao najkvalitetniju maslinarsku regiju svijeta s obzirom na najveći broj uvrštenih istarskih etiketa. "Velika je to čast koja uz ostale laskave titule naših maslinara dokazuje da su se istarska maslinova ulja vinula do najviših razina na svjetskoj sceni i tamo se uspješno skrasila. Takav svjetski uspjeh sigurno pridonosi brendiranju Istre kao gastronomske destinacije", istaknuo je Flego. "Ekstradjevičansko maslinovo ulje, uz tartuf, jedan je od najkonkurentnijih proizvoda Istre koji već drugu godinu za redom našu regiju svrstava na prvo mjesto u svijetu, ispred talijanske regije Toscane i španjolske Andaluzije,  istaknuo je predsjednik Turističke zajednice Istarske županije Denis Ivošević. Kako je rekao, kultura maslinarstva u Istri iznimno je proširena, posebice u ugostiteljstvu, gdje se u sve veći broj restorana uvodi standard kojim se uz specijalitete servira bar jedna bočica ekstradjevičanskoga maslinovog ulja. Od mogućih 100 bodova, najviše u ovogodišnjem vodiču ima talijanski poljoprivredni obrt "Pruneti iz Greve in Chianti" (Toscana) s ocjenom 98, a vrlo visoku ocjenu 97 osvojili su obitelj Ipša iz Oprtlja te Olea B. B. iz Rapca. Vodnjanski OPG Matteo Belci, Stancija Meneghetti iz Bala, vodnjanski uljar Tonin i Enio Zubin iz Umaga osvojili su 96 bodova, a 95 bodova osvojili su Franco Basiaco iz Buja, Chiavalon iz Vodnjana te Giancarlo Zigante iz Livada. Osim ukupnog izvrsnog plasmana istarskih ulja, u ovogodišnjem ocjenjivanju Istra ima i dva svjetska prvaka: ulje sorte frantoio Klaudija Ipše iz Livada podijelilo je naslov najboljeg ekstradjevičanskog monosortnog maslinovog ulja intenzivne voćne arome, a ulje "Mate transparenza marina", tvrtke "Agrofin" iz Savudrije proglašeno je najboljim ekstradjevičanskim maslinovim uljem umjerene voćne arome. Ove je godine u vodič uvršteno još 12 istarskih maslinara.