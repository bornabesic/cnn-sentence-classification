Foto: Getty AMERIČKI predsjednik Donald Trump rekao je kako je curenje podataka u američkim medijima "vrlo uznemirujuće". "Oni su velika prijetnja našoj nacionalnoj sigurnosti", dodao je govoreći o curenju podataka koje će, najavio je, detaljnije istražiti.  Njegove opaske dolaze nakon što su američki mediji objavili fotografije s mjesta događaja terorističkog napada u Manchesteru ovog ponedjeljka. Trump tvrdi kako curenje podataka traje već duže vrijeme i da će odgovorni biti sudski gonjeni, piše BBC. New York Times objavio fotografije ostatke bombe Još ranije, visoki američki diplomat u Britaniji Lewis Lukens, osudio je curenje podataka nazvavši ga "kriminalnim". Za BBC je izjavio kako će poduzeti potrebne mjere za identifikaciju odgovornih.  Jučer je New York Times razbjesnio britansku policiju i državne dužnosnike objavivši fotografije koje pokazuju ostatke bombe iz Arene Manchester. Na fotografijama se vide krvavi tragovi dijelova bombe i ruksaka koji je nosio Salman Abedi.  Curenje podataka ometalo istragu Visoki policijski dužnosnik policije Ian Hopkins rekao je kako je bijesan zbog curenja podataka te da će prestati dijeliti informacije s američkim medijima. Dodao je kako su objavom podataka ometali istragu i dodatno uznemirili obitelji koje su već bile pod stresom zbog gubitka najmilijih. New York Times je u svoju obranu priopćio kako objavljene fotografije nisu bile uznemirujuće. Premijerka Theresa May najavila je kako će Trumpu objasniti potrebu za diskrecijom kod ovakvih događaja. Nešto ranije, govoreći na summitu u Bruxellesu, Trump je rekao kako je veza SAD-a i Britanije neraskidiva.