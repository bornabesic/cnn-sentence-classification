 Proširenje Europske unije je do sada najuspješnija politika Unije, a Hrvatska čvrsto zagovara njegov nastavak smatrajući to svojim nacionalnim interesom, rekao je u četvrtak u Zagrebu ministar vanjskih i europskih poslova Miro Kovač. "Proširenje je najuspješnija politika Europske unije, koja je promijenila europski kontinent, pretvorivši ga u kontinent mira, demokracije, uvažavanja vladavine prava i ljudskih prava", rekao je Kovač u uvodu okruglom stolu o ulozi politike proširenja u jačanju otpornosti država u susjedstvu EU-a održanom  u Državnom arhivu u Zagrebu.  Kovač rekao je da se u "starom" dijelu Europe ponekad može steći dojam da je nestao interes za proširenjem Europske unije, no da "Hrvatska ostaje čvrsti promicatelj njenog daljnjeg proširenja".  Kovač smatra kako se doprinosi Europske unije često uzimaju zdravo za gotovo, te kako ih zbog toga treba učiniti vidljivijima europskom stanovništvu, čiji se glas također treba čuti u formiranju budućih europskih politika.  Okrugli stol pod nazivom "Globalna strategija vanjske i sigurnosne politike EU: Jačanje otpornosti i politika proširenja" održao se u okviru priprema za izradu Globalne strategije vanjske i sigurnosne politike EU koja će biti objavljena 24. lipnja, te je dio sveobuhvatne kampanje konzultiranja i informiranja javnosti u državama članicama o važnosti vanjskog djelovanja EU-a. Skup je organiziran u suradnji Instituta za razvoj i međunarodne odnose (IRMO), EU Instituta za sigurnosne studije (EUISS), te Diplomatske akademije hrvatskog ministarstva vanjskih i europskih poslova.   >> Hrvatska će jačati suradnju s BiH i poduprijeti opstanak Hrvata 