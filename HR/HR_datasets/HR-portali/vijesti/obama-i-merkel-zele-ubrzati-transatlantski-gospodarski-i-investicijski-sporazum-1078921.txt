Američki predsjednik Barack Obama dolazi u nedjelju u dvodnevni posjet Njemačkoj gdje će, zajedno s njemačkom kancelarkom Angelom Merkel otvoriti Međunarodni sajam u Hannoveru a u ponedjeljak će se u istom gradu Obama i Merkel sastati s čelnicima Francuske, Italije i Velike Britanije. Nakon dolaska u Hannover, njemačka kancelarka i američki predsjednik će, prije nego što će predvečer zajednički otvoriti ovogodišnji Sajam u Hannoveru čiji je zemlja-partner ove godine SAD, razgovarati o političkim i gospodarskim odnosima. Jedna od glavnih tema razgovora Angele Merkel i Baracka Obame trebala bi biti pregovori oko Transatlantskog gospodarskog i investicijskog sporazuma (TTIP) pri čemu se oboje državnika zalažu za ubrzanje pregovora. Uoči dolaska Baracka Obame u Hannoveru su održani prosvjedi protiv TTIP-a koje su zajednički organizirali predstavnici nevladinih organizacija i sindikata a na kojima je, prema nekim procjenama, sudjelovalo više od 50.000 prosvjednika. Protivnici TTIP-a se prije svega protive izjednačavanju nekih standarda, pogotovo u području zaštite potrošača, što bi rezultiralo smanjenjem zaštite u Europskoj uniji što je njemačka kancelrka uoči Obaminog dolaska još jednom demantirala. I njemački ministar gospodarstva i vicekancelar Sigmar Gabirel upozorio je na posljedice ukoliko ne dođe do dogovora o TTIP-u. Posjet Baracka Obame se nastavlja i u ponedjeljak zajedničkim obilaskom sajma s Angelom Merkel na kraju kojeg bi Obama trebao održati govor. Poslijepodne je predviđen sastanak s predsjednikom Francuske Francoisom Hollandeom i premijerima Italije i Velike Britanije Mateom Renzijem i Davidom Cameronom. Na mini-summitu bi trebalo prije svega biti riječi o globalnoj borbi protiv terorizma i rješavanju izbjegličke krize. S obzirom na to da predsjednički mandat Baracka Obame ističe krajem godine, smatra se da je ovo posljednji posjet 44. predsjednika SAD-a Njemačkoj. >> Američki štit: Obama brani istok Europe