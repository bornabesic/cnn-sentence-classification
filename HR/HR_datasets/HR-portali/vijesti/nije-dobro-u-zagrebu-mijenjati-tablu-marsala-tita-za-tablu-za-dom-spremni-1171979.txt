Pozivam Zagrepčane da referendumom za promjene jasno kažu da nije dobro u Zagrebu mijenjati tablu 'maršala Tita' za tablu 'za dom spremni' ili slične, jer očito je Milan Bandić već dogovorio koaliciju u kojoj bi potencijalni predsjednik zagrebačke Gradske skupštine bio Zlatko Hasanbegović ili Bruna Esih, što nisam siguran da većina u Gradu Zagrebu želi doživjeti, kazao je nakon Predsjedništva HNS-a predsjednik te stranke Ivan Vrdoljak.  Pozvao je Zagrepčane da u drugom krugu za zagrebačku gradonačelnicu podrže HNS-ovku Anku Mrak-Taritaš. - Pozivam sve građane Zagreba da se pridruže 70% onih koji žele promjene i da izađu na referendum za promjene , rezultati prvog kruga su jasni: promjena je moguća i vrijeme je da nakon 17 godina vratimo osmijeh na lice Zagrepčanki i Zagrepčana - poručio je predsjednik HNS-a. Nema sukoba sa SDP-om Predsjedništvo HNS-a je na sjednici prihvatilo izvješće o ostvarenim rezultatima stranke u prvom krugu lokalnih izbora. 520 vijećnika i 48 dužnosnika u izvršnoj vlasti (župana, načelnika i gradonačelnika) izabrano je u prvom krugu lokalnih izbora, a HNS- ovcima diljem Hrvatske predstoji borba za još 62 izvršne dužnosti u drugom krugu, ističu iz stranke.  Vrdoljak je kazao da HNS neće ići u preslagivanja niti dati podršku manjinskoj Vladi. Istaknuo je i da ne postoji sukob sa SDP-om. - Ne postoji sukob sa SDP-om. Dvije smo odvojene politike - liberali i socijaldemokrati i u većini sredina smo izašli zajedno i dobro surađujemo. Fokus našeg rada mora biti jasna opozicija Vladi koja nema većinu i koja se ne bavi Agrokorom, nego međusobnim prepucavanjima s Mostom - rekao je Ivan Vrdoljak.