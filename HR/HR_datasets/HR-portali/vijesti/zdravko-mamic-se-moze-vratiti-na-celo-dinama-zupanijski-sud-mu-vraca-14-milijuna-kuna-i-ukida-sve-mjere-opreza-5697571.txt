'Više ne postoje okolnosti i razlozi zbog kojih je Zdravku Mamiću bio određen istražni zatvor pa slijedom toga više ne mogu egzistirati ni određeno jamstvo ni naložene mjere opreza.'  Zaključak je to suca istrage zagrebačkog Županijskog suda Zorana Luburića, koji je savjetniku GNK Dinama Zdravku Mamiću ukinuo mjere opreza zabrane kontakta sa svjedocima i zabrane obavljanja posla izvršnog predsjednika Dinama, te odobrio povrat jamčevine od 14 milijuna kuna. No, ova odluka suca istrage nije izvršna dok Izvanraspravno vijeće istog suda ne odluči o žalbi USKOK-a. Mamiću je istražni zatvor određen u studenom 2015. godine kada je protiv njega otvorena nova istraga zbog sumnje da je zajedno s ostalim suokrivljenicima preko niza off shore tvrtki diljem svijeta izvukao iz kluba desetke milijuna kuna. Ukupan inkriminirani iznos u međuvremenu je narastao na više od 150 milijuna kuna. Istražni zatvor određen mu je zbog opasnosti od utjecaja na svjedoke i opasnosti od ponavljanja kaznenog djela. U prosincu iste godine istražni zatvor zamijenjen mu je jamstvom od 14 milijuna kuna, radilo se o nekretnini Alfonsine Vlahović u Samoboru vrijednoj 7,63 milijuna kuna, te uplati 6,37 milijuna kuna u gotovini. Usto su mu izrečene i spomenute mjere opreza. Mamić je tako pušten da se brani sa slobode, a pred kraj 2015. otišao je s mjesta izvršnog predsjednika Dinama.