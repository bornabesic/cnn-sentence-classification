Ministar zaštite okoliša i prirode u tehničkoj Vladi Slaven Dobrović (Most) u ponedjeljak je u Ozlju ocijenio nedopustivim bonuse čelništvu "Hrvatskih šuma" te naglasio da se Hrvatska treba snažno oduprijeti takvoj praksi jer se nikada neće izvući iz krize. "Hrvatska se nikada neće izvući iz krize ako dopustimo takvo ponašanje. Mislim da se trebaju crvenjeti oni koji potražuju takve bonuse, a još više oni koji su takve ugovore potpisali", rekao je Dobrović. Ministar Dobrović govorio je i o Planu gospodarenja otpadom te naglasio da je taj plan nužno donijeti iako ga opstruiraju neke interesne skupine. "Plan gospodarenja otpadom htjeli bismo provući, ako bude volje, sluha i razumijevanja, još kroz ovu Vladu", rekao je. Dodao je i da treba očekivati koncenzus oko njegova donošenja, a privukao bi, kaže Dobrović, sredstava iz Europske unije te aktivnu provedbu mjera na uspostavi cirkularne ekonomije. "Bez tog plana praktički smo u 'pat-poziciji' i stojimo na mjestu", rekao je Dobrović. Govoreći o odvojenom prikupljanju otpada i recikliranju, Dobrović je naglasio da tu Hrvatska jako kasni za Europskom unijom, a da bi se provedbom Plana, u kratkom vremenu, stvari mogle popraviti. "Prijete nam sankcije EU, jer smo i tu preuzeli obveze po pristupnom ugovoru, konkretno po direktivama o otpadu i po Zakonu o održivom gospodarenju otpadom, što podrazumijeva 50 posto odvajanja otpada do 2020. Sve to možemo postići jer hrvatski građanin ima prilično dobro izgrađenu svijest o potrebi odvajanja otpada. Građani nisu problem, već je bitno ne prepustiti se skupinama koje vode Hrvatsku u smjeru partikularnih interesa. Jednako je i sa šumama i na sto drugih mjesta. Jednostavno, moramo znati što je u općem interesu i prepoznati opstrukcije na administrativnim razinama", ustvrdio je ministar Dobrović. Zbog zastoja u gradnji regionalnih centara za gospodarenja otpadom, poput obližnjeg na Babinoj Gori, novinari su ministra pitali hoće li se centri nastaviti graditi ako opcija Most bude participirala u novoj vlasti, a on je odgovorio da se centri mogu graditi. "Centri za gospodarenje otpadom trebaju, moramo negdje zbrinuti ostatak miješanog komunalnog otpada, ali ne 80 posto, nego 25 ili 30 posto ukupne mase. U interesu je građana koji gravitiraju Babinoj gori da toga bude što manje, jer će trošak s Babine Gore biti raspodijeljen, naravno, njima. Znači treba omogućiti građanima da papir, plastiku i staklo odvoje, te da komunalni sustav od toga profitira, jer je to sirovina, pa će trošak i zagađenje biti manji", zaključio je Dobrović. Ministar je također rekao da je jeftinije i manje štetno za okoliš ako se promijeni ponašanje kod grijanja gdje bi mazut trebalo zamijeniti plinom ili biomasom. "Čak i u Nacionalnom parku Plitvice i u mnogim drugim javnim ustanovama i školama, mazut se koristi po inerciji, što je neprihvatljivo, skupo i štetno za okoliš", naglasio je Dobrović. 