Saborski zastupnik Stevo Culej (HDZ) u srijedu je tijekom saborske rasprave o prijedlogu Zakona o zaštiti od nasilja u obitelji spomenuo slučaj bivšega SDP-ova ministra financija Borisa Lalovca, kojeg je bivša supruga Tončika Anastazija Lalovac optužila za nasilje u obitelji, nakon čega je Klub zastupnika SDP-a zatražio stanku. - Jeste li upoznati sa slučajem izvjesne Anastazije?... Jeste li čuli za nasilje u obitelji jednog vašeg kolege? Niste čuli, svi se pravite 'toše'. Nitko ne zna ništa o tom slučaju, progovarate o raznim slučajevima ovdje, a ono što se gospođa Anastazija žalila vama, potpredsjednice Opačić, Zoranu Milanoviću, Igoru Dragovanu, Orsatu Miljaniću, žalila se supruga vašega kolega, a vi ste zaštitili svojega kolegu na štetu žrtve - rekao je Culej replicirajući Nenadu Staziću (SDP) na njegovo izlaganje u pojedinačnoj raspravi. - Osuđujem svako obiteljsko nasilje bez obzira na to tko ga je učinio - uzvratio je Nenad Stazić prozivajući Culeja koji je prije nekoliko dana u Saboru nasrnuo na zastupnika Ivana Pernara (Živi zid). - Vi gospodine Culej, kojeg smo neki dan vidjeli kako odgurujete i nasrćete na kolegu Pernara, ste posljednji u nizu koji bi imao pravo uopće o bilo kakvom nasilju govoriti - rekao je Stazić, nakon čega je Klub zastupnika SDP-a zatražio stanku. - SDP se vrlo jasno očitovao o ovom pitanju, a o tome se očitovao i gospodin Lalovac, koji je kazao da se povlači iz javnoga i političkog života dok institucije ne odrade svoj posao, i to iz interesa zaštite djeteta - poručila je nakon stanke Sabina Glasovac (SDP). Pozvala je zastupnike da "ne razvlače tu temu" te da osude sve oblike nasilja i zadrže se na raspravama koje mogu pridonijeti boljoj kvaliteti zakona i zaštiti djece. - Ne želimo ništa cenzurirati niti zagušiti nijednu temu, ali zapitajmo se koliko time pridonosimo borbi protiv nasilja u obitelji. Ako je samo poenta da politički poentiramo na nečemu, onda mislim da ćemo ključnu poentu promašiti - istaknula je te ponovila da je SDP protiv svakog oblika nasilja, a posebice nasilja u obitelji.