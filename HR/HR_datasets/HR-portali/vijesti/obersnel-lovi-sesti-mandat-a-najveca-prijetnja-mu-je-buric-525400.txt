23.02 Prema prvim neslužbenim i nepotpunim rezultatima glasovanja za primorsko-goranskog župana Zlatko Komadina (SDP) osvaja 52,04 posto i pobjeđuje u prvom krugu, no on ističe da još nema mjesta euforiji. Budući da je došao s nogometne utakmice između Rijeke i Cibalije na Rujevici, kojom je Rijeka osvojila prvi naslov nogometnog prvaka Hrvatske, Komadina je istaknuo kako je "važno da je pobijedila Rijeka, to je naš generacijski san, vjerujem da ću se svojim rezultatom pridružiti tokom noći". Za sada vodim, ali se utakmica i dalje igra, dodao je. Na upit o maloj izlaznosti u Rijeci, Komadina je kazao da je u većim sredinama uglavnom manja izlaznost, a u manjim veća, to je, nažalost, tradicija, posebno u Rijeci, kazao je. Na pitanje o rezultatima SDP-ovih kandidata za gradonačelnike u Hrvatskoj, Komadina je rekao da treba pričekati rezultate drugog kruga. U Hrvatskoj se promijenila politička situacija, velike stranke nemaju više istu poziciju kao prije, pojavile su se nezavisne liste i nove političke opcije pa je potrebno mnogo više političkog rada da bi se zadržao rejting i povjerenje građana, ustvrdio je Komadina, koji je kandidat za župana koalicije SDP-PGS-IDS-HSU-HSS. 22.30 Prema privremenim rezultatima lokanih izbora, najviše mjesta u riječkom Gradskom vijeću imat će koalicija SDP, PGS, HSU, IDS, Laburisti, SDSS, HSS (38,13 posto) te  HDZ (18,3 posto). Prema privremenim rezultatima kojima je obrađeno 37,6 posto biračkih mjesta, slijedi koalicija Akcija mladih, Živi zid, Snaga, (12,39 posto),  Kandidacijska lista grupe birača koju predvodi nezavisni Hrvoje Burić (10,7 posto) , Lista ZA RI -  Pametno (6,97 posto)  i Most (6,61 posto) . Više od 5 posto glasova osvojila je i koalicija HNS, ARS, SDAH (6,42 posto), dok je Kandidacijska lista grupe birača koju je predvodio Antonio Dražović dobila 0,42 posto glasova.  Prema privremenim rezultatima, u drugi krug izbora za riječkog gradonačelnika ulazi Vojko Obersnel (SDP, PGS, HSU, IDS, Laburisti, SDSS, HSS), koji je osvojio 41,26 posto glasova i nezavisni Hrvoje Burić s 17,3 posto osvojenih glasova. 22.26 Nezavisni Hrvoje Burić izjavio je da je sretan zbog ostvarenih rezultata i da u drugom krugu očekuje pobjedu, ocijenivši pri tom da je većina glasova u riječkom Gradskom vijeću pripala oporbi. Burić je rekao da, prema privremenim rezultatima, SDP s partnerima neće imati većinu u Gradskom vijeću te da vjeruje da će kao budući gradonačelnik, a uz potporu ostalih protukandidata, osvojiti većinu vijećničkih mjesta. Burić smatra da je dugogodišnji gradonačelnik i njegov vjerojatni protukandidat u drugom krugu Vojko Obersnel (SDP, PGS, HSU, IDS, LABURISTI, SDSS, HSS)  osvojio 41,26 posto glasova, jer je "Obersnelova interesna skupina izašla na izbore.“  Komentirajući malu izlaznost birača u Rijeci, naglasio je da Riječane treba motivirati da dođe do promjene, tj motivirati birače koji danas nisu izašli na izbore. 19.24 Po prvim procjenama rezultata izlaznih anketa u 19 sati koje je objavila Nova TV, u Rijeci je prvi Vojko Obersnel (44,99%), a prati ga Hrvoje Burić (15,19%). Rezultate je komentirao odmah i i Vojko Obersnel. "Siguran sam da ćemo večeras svi u Rijeci slaviti. Za nas je počelo 105 najvažnijih minuta od 1999. Vjerujem da će SDP ostati najjača snaga u Rijeci i za naredno razdoblje. Drugi krug je očekivan, ali od svih gradova imam uvjerljivo najveći rezultat", rekao je Vojko Obersnel. 19.16 Nezavisni Burić rekao je da je zadovoljan sam ulaskom u drugi. "To je bio moj prvi cilj, a potom u drugom pobijediti Vojka Obersnela. Činjenica je da iza njega stoji sedam stranaka, mi smo nezavisna lista, izašli smo sami i to nam daje vjetar u leđa za drugi krug. Želim zahvaliti svima koji su izašli na izbore. Potrudit ćemo se da u drugom krugu izađe više kandidata jer činjenica je da je 70 posto građana nezadovoljno postojećom situacijom. Vrijeme je da Obersnel  ode i da Rijeka krene drugim putem , putem budućnosti. U drugom krugu očekujem samo pobjedu, vjerujem u nju", kazao je Burić nakon objave prvih izlaznih anketa. Treći je kandidat HDZ-a Kristjan Staničić s 13,55 posto. Staničić je rekao kako se moraju pričekati rezultati izbornog povjerenstva jer je razlika između dvaju kandidata koji očekuju ulazak u drugi krug s Obersnelom po izlaznim anketama na razini statističke pogreške. Istaknuo je da je optimist u očekivanju rezultata glasovanja. Izrazio je zadovoljstvo rezultatima HDZ-ove liste za riječko Gradsko vijeće, koja, po izlaznim anketama, osvaja 17,06 posto glasova te je na drugome mjestu nakon koalicije "Rijeka za sve" s 42,91 posto.     Tema: Lokalni izbori 2017.