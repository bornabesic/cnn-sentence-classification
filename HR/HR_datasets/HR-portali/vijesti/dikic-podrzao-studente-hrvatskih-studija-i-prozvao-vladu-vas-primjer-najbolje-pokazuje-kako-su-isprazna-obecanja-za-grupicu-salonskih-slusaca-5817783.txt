Jedan od najuspješnih hrvatskih znanstvenika, Ivan Đikić, osvrnuo se u novoj objavi na svom blogu na situaciju na Hrvatskim studijima koja je eskalirala prošli tjedan studentskom blokadom nastave na fakultetu i najavom štrajka profesora. Podsjetimo, povod tome je odluka Rektorata i Senata o nultoj upisnoj kvoti za preddiplomski studij filozofije što studenti i profesori smatraju kršenjem autonomije sastavnice i početkom ukidanja ne samo tog studija, nego novog pokušaja gašenja Hrvatskih studija. Đikić je u svojoj objavi prvenstveno pružio podršku studentima: ‘Vaša trenutačna sudbina malo koga ostavlja ravnodušnim u Hrvatskoj. Uistinu je teško razumjeti zašto je Senat Sveučilišta u Zagrebu izglasao nultu upisnu kvotu za akademsku godinu 2017/2018 na studiju filozofije Hrvatskih studija. U nedavnom razgovoru s nekoliko kolega iz Hrvatske pokušao sam saznati činjenice i razloge koji su doveli do ove situacije. Postavljao sam logična pitanja: da li je studij imao loše rezultate, financijske probleme, možda su bili prisutni etički problemi u radu profesora, no svi odgovori su bili negativni. Saznao sam da Odsjek za  filozofiju na Hrvatskim studijima ima komparativno bolje rezultate nego drugi odsjeci za filozofiju u Hrvatskoj.’ Takvi stručni uspjesi, interes studenata, najbolje recenzije prema međunarodnim kriterijima nisu slučajne nego su posljedica ulaganja, profesionalnosti i zajedničkog rada studenata i profesora, smatra Đikić i pita se: ‘Kako objasniti onda da privremeni pročelnik Hrvatskih studija, izv. prof. dr. sc. Mario Grčević, mirno nastavlja raditi kao da se ništa dogodilo nije, a de facto je otvorio put k ukidanju studija filozofije bez ikakvog suvislog obrazloženja? Naime, on se osobno u Senatu založio za upisnu kvotu 0 –  suprotno jednoglasnoj odluci privremenog stručnog vijeća. Kako opisati takvo ponašanje najodgovornijih za budućnost obrazovanja mladih u Hrvatskoj? Postoji li ikakva javna, akademska odgovornost za takav rad?’ Prozvao je i hrvatsku Vladu koja ponavlja da su rad i stručnost temelj napretka, no postupa suprotno. ‘Vaše znanje i talenti predstavljaju budućnost zemlje u kojoj bi rad i stručnost trebali biti temelj napretka i sretnog života. O tome slušamo svaki dan u medijima i na raznim forumima. Primjerice u nedavnim istupima gospodina Plenkovića premijera Vlade RH na skupu ”Hrvatsku kakvu trebamo” govorio je o Hrvatskoj koja treba obrazovane pojedince i koja treba biti prosperitetna i uređena zemlja jednakih mogućnosti za sve. Međutim, svakodnevni rad i život u Hrvatskoj je prečesto suprotan tim izjavama. Vaš primjer najbolje pokazuje koliko su isprazna obećanja namijenjena manjoj grupici salonskih slušača, dok u pozadini odgovorni ljudi u Ministarstvima i na Sveučilištima, prečesto primitivno i grubo, zloupotrebljavaju svoje funkcije za osobne probitke, napredovanja,  nekritičko raspodjeljivanje javnih materijalnih sredstava s kojima raspolažu i podržavanje raznih interesnih grupa, a posljedično protiv boljitka mladih u Hrvatskoj. Iako mnogi ne razumiju kompleksnost problema koje ste naslijedili iz prošlosti Hrvatskih studija, očigledno je da ovom slučaju odluke nisu donesene na razini koja zadovoljava akademske vrijednosti.  A takve odluke ugrožavaju budućnost mladih, njihovo pravo na  pristup najboljim studijima, ali i karijere profesora i njihovih obitelji.’ Đikić smatra da bi studente Hrvatskih studija trebali podržati i druge studentske organizacije na cijelom Sveučilištu u Zagrebu, a njih je podsjetio da imaju puno pravo tražiti zaštitu svakog studenta, kvalitetnije studiranje, kao i preispitivanje rada i po potrebi udaljavanje s pozicija onih koji su plaćeni brinuti se za njihov napredak i osigurati im kvalitetno obrazovanje. Podršku je izrazio i profesorima ‘koji su ušli u štrajk zbog grubog kršenja njihovih prava na rad’. ‘Zbog svega iznesenog Vaša situacija jest i svojevrsni test za građane Hrvatske koji u Vama mogu jasno vidjeti svoju sudbinu i budućnost svoje djece. Ukoliko uspiju poraziti i pogaziti studente i profesore Hrvatskih studija, bit će to još jedna pobjeda primitivizma nad obrazovanjem u Hrvatskoj koja će dodatno trasirati jednosmjerni put mladih prema inozemstvu i novim životima daleko od Hrvatske’, upozorio je Đikić. Podsjetio je i na demografske podatke trenda iseljavanja iz Hrvatske, te na riječi predsjednice Grabar-Kitarović koja je rekla da ‘ulaganje u djecu i mlade nije trošak, nego investicija’ te da su oni hrvatska budućnost, kao i na riječi premijera Plenkovića koji je mladima poručio: ‘Trebamo Hrvatsku obrazovanih ljudi koji će svoje ambicije moći ostvariti u domovini.’ ‘Ovim obraćanjem pozivam i premijera Vlade RH i predsjednicu RH da aktivno pomognu rješavanju problema studenata na Hrvatskim studijima jer će na taj način najbolje dokazati da svoje riječi pretvaraju u djela na korist i dobrobit  mladih u Hrvatskoj’, završio je Ivan Đikić, a njegovu objavu u cijelosti možete pročitati na ivandikicblog.org.