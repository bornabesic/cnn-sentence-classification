Slobodna Hrvatska danas je podnijela kaznenu prijavu protiv nepoznatog počinitelja i SDSS-a kao pravne osobe zbog osnovane sumnje u počinjenje kaznenog djela podmićivanja birača kako bi na izborima dali svoj glas kandidatu SDSS-a u Obrovcu. "Vrijeme je da se ovakvoj praksi kršenja zakona i izvrgavanja ruglu demokracije stane na kraj bez obzira da li se radi o državljanima RH koji žive u Srbiji, BIH ili nekoj trećoj zemlji", poručuju iz Slobodne Hrvatske. Smatraju da o ovakvim pojavama svoj pravorijek osim javnosti moraju dati i nadležne institucije, prije svega Državno odvjetništvo i sudovi. Podsjetimo, buru u javnosti podigla je informacija da hrvatski Srbi koji žive u Srbiji na izbore, navodno, dolaze organizirano i glasaju za onoga tko im plati. Potpredsjednik SDSS-a Milorad Pupovac opovrgnuo je optužbe o kupnji glasova na izborima i sve nazvao gnjusnom laži i klevetom. Naime, novinari RTL-a proveli su noć sa Srbima koji organizirano dolaze i glasaju za onoga tko im plati, no ovaj put nije sve prošlo kako treba. Za svoj dolazak i glas nisu dobili novac, zbog čega su odbijali napustiti zemlju dok im ne plate za izlazak na birališta.