Njemačka policija intenzivirala je u srijedu potragu za vozačem kamiona koji je ubio 12 ljudi na božićnom sajmu u Berlinu i priopćila je da prati više tragova. Nakon što su pustile na slobodu pakistanskog tražitelja azila uhićenog blizu mjesta napada, vlasti su upozorile da je napadač u bijegu i da je vjerojatno naoružan. Također su priopćile da nije poznato je li počinitelj djelovao sam ili je imao pomagače. Odgovornost za napad preuzela je Islamska država. Čelnik Udruge njemačkih detektiva rekao je za njemačku televiziju kako se policija nada da će uskoro izvršiti novo uhićenje. "Prilično sam uvjeren da ćemo možda sutra ili u bliskoj budućnosti imati novog osumnjičenog", rekao je Andre Schulz u talk showu na ZDF-u. List Passauer Neue Presse prenio je u izdanju od srijede izjavu čelnika skupine ministara unutarnjih poslova 16 njemačkih saveznih država, Klausa Bouillona, koji je rekao da su potrebne oštrije mjere sigurnosti. "Želimo povećati policijsku nazočnost i pojačati zaštitu božićnih sajmova. Imat ćemo više ophodnji. Časnici će biti naoružani strojnicama. Želimo otežati pristup sajmovima s vozilima parkiranim poprijeko", rekao je Bouillon za novine. Kamion težak 25 tona zaletio se u ponedjeljak u drvene kućice u kojima se prodaje kuhano vino i kobasice i pritom ozlijedio oko 48 osoba. Od 12 mrtvih, šestero su Nijemci. Poljski vozač kamiona pronađen je ubijen u kabini vozila. Njemačka kancelarka Angela Merkel izjavila je da bi svima "posebno teško palo ako se potvrde pretpostavke da je počinitelj ovog djela netko tko je ovdje u Njemačkoj zatražio zaštitu i azil. To bi bilo posebno gnjusno i prema tolikim njemačkim građanima koji se svakodnevno brinu oko izbjeglica, kao i prema ostalim izbjeglicama kojima je zaštita u našoj zemlji zaista potrebna i koji se trude integrirati u ovo društvo." Dio političara smatra da je njezina politika otvorenih vrata prema migrantima kriva za napade i pozvali su na promjenu imigracijske i sigurnosne politike nakon što je Merkel dopustila da više od milijun migranata uđe u zemlje u posljednje dvije godine. Protuimigrantska stranka Alternativa za Njemačku (AfD) priopćila je u utorak da Njemačka više nije sigurna. Bavarski ministar unutarnjih poslova Joachim Herrmann rekao je za njemački radio u srijedu da postoji veći rizik od islamističkih napada zbog priljeva migranata.