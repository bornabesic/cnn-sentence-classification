Izgradnja LNG terminala na Krku predstavlja izvrsnu priliku za Hrvatsku da postane energetski lider u ovom dijelu Europe, a postoji suštinski interes američkih kompanija za sudjelovanje u takvim i sličnim projektima, istaknula je u srijedu veleposlanica SAD-a u RH, Julieta Valls Noyes. "Uz pomoć komercijalnih investitora i europskih fondova, a zajedno s idealnom geografskom lokacijom otoka Krka, možete ubrzo započeti izgradnju plutajućeg LNG terminala te time proizvoditi energiju i pružiti energetsku sigurnost kako za Hrvatsku, tako i regiju u cjelini. Vjerujemo da projekt LNG terminala ima nisku razinu cijene i rizika te predstavlja poslovnu priliku za Hrvatsku da demonstrira regionalno liderstvo i pruži potporu energetskim ciljevima zemalja jugoistočne Europe", naglasila je Valls Noyes u svom govoru "Reflections on U.S.-Croatian Partnership for Shared Prosperity" održanom na poslovnom ručku "AmCham Lunch", u organizaciji Američke gospodarske komore. Dodala je kako postoji suštinski interes američkih kompanija za sudjelovanje u velikim razvojnim projektima u Hrvatskoj, što osim LNG terminala uključuje i gradnju Pelješkog mosta, obnovu elektrana, istraživanje i eksploataciju plina i sl. Valls Noyes se u govoru posvetila i stanju u hrvatskom gospodarstvu, kazavši kako je ekonomija nakon dugotrajne recesije ipak na dobrom putu oporavka. Pritom je posebno upozorila na visoku nezaposlenost kod mladih, potrebu jačanja poduzetništva, inovacija, važnost poticanja kulture kreativnosti i preuzimanja rizika te istaknula preveliku prisutnost javnog sektora u ekonomiji. "Hrvatska je u proteklih deset godina članstvom u EU i NATO-u ispunila dva velika i ključna zadatka za osiguravanje stabilnosti, sigurnosti i prosperiteta, a procesi pristupanja tim organizacijama doveli su i do važnih reformi. Kako bi se koristi od članstva još povećali, hrvatska Vlada mora nastaviti unaprijeđivati investicijsku klimu i vladavinu prava", rekla je. Pozdravila je poreznu reformu kao 'dobrodošli korak u oslobađanju poslovnog okruženja', posebice za male poduzetnike, kao i za poticanje potrošnje. Istaknula je kako više treba učiniti u eliminaciji brojnih birokratskih i regulatornih prepreka u poslovanju, kazavši kako joj je drago vidjeti da je to jedan od prioriteta ministrice gospodarstva, poduzetništva i obrta Martine Dalić. Valls Noyes je istaknula i kako su nedavnim neformalnim istraživanjem u veleposlanstvu utvrdili kako je najmanje 115 tvrtki u Hrvatskoj u vlasništvu američkih ulagača ili su im vlasnici Amerikanci preko svojih europskih podružnica. Kako ističe, te kompanije ukupno zapošljavaju oko 7.500 ljudi, ukupni kapital im iznosi otprilike 820 milijuna dolara, a godišnji prihod oko 1,5 milijardi dolara. Navela je primjer tvrtki OMCO iz Huma na Sutli, Šestan i Buscha iz Preloga i zagrebačkog Instituta za nuklearnu tehnologiju (INETEC) kao snažniih i inovativnih kompanija koje već izvoze u SAD. "Bila sam zadivljena tehnološkim kapacitetima tih kompanija. One predstavljaju sjajan primjer, a postoje i druge", rekla je. Valls Noyes je kazala kako je obišla i tvrtke Applied Ceramics u Sisku te Puck Custom Enterprises u Osijeku, koje su primjer američkih investicija u Hrvatskoj. "Što se tiče novih investicija, IBM je za ovu godinu najavio izgradnju inovacijskog centra u Zagrebu, što je dobar pokazatelj povećanog interesa američkih kompanija za ulaganje ovdje", rekla je Valls Noyes.