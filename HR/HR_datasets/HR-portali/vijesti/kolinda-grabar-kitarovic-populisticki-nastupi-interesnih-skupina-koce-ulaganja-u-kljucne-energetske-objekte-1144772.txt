Predsjednica Republike Kolinda Grabar-Kitarović kazala je danas da je energetika područje ključno za gospodarski rast, društveni razvoj i za političku stabilnost te da u idućem razdoblju treba pokazati više spremnosti i odlučnosti u stvaranju nove i dobro osmišljene, ambiciozne energetske politike. "U razdoblju koje je pred nama moramo pokazati više spremnosti i odlučnosti u stvaranju nove i dobro osmišljene ambiciozne energetske politike. Politike koja će prije svega dati odgovore na izazove pred nama, uvažiti realnosti sve bržih i intenzivnijih promjena te u cijelosti valorizirati naše razvojne potencijale", kazala je Grabar Kitarović na konferenciji "Nova hrvatska energetska strategija". Navela je pet smjernica kakva bi energetska strategija trebala biti.  Prvo, hrvatska energetska politika morala bi dinamičnije i konzistentnije pratiti i primjenjivati zahtjeve europske energetske politike. "Hrvatskoj nedostaju ključni strateški dokumenti za razdoblje do 2050. godine", kazala je predsjednica, napominjući da postojeći dokumenti nisu aktualni, ne sagledavaju razdoblje nakon 2020. i ne nude rješenja za aktualne, odnosno postojeće, a kamoli za predvidljive buduće probleme.  Drugo, strategija bi morala uvažiti promjene koje donosi velika tranzicija energetskog sektora od ugljičnog prema nisko-ugljičnom. Ti procesi duboko mijenjaju odnose u energetici, potiču tehnološki razvoj i industrijalizaciju. "Dobro osmišljena i ambiciozna energetska politika prepoznat će ove promjene i iskoristiti ih za napredak i razvoj ne samo energetike nego i gospodarstva u cjelini", rekla je Grabar-Kitarović.    Kao treće je navela da ta strategija mora predvidjeti ključne energetske projekte u koje će se investirati, a njome se moraju dokinuti i lutanja u integraciji obnovljivih izvora energije, sustavno razmotriti njihova primjena u proizvodnji toplinske i rashladne energije te unijeti korjenite promjene u sektor biogoriva. Četvrto, strategija bi, kako je kazala, morala prepoznati i važnost povezivanja hrvatskog plinskog sustava s istočnim susjedstvom, prema Srbiji i Bosni i Hercegovini te prema sjeveroistoku, odnosno Mađarskoj i Ukrajini. Za energetsku sigurnost Hrvatske i srednje Europe, kako je navela, od posebnog je interesa izgradnja Jadransko-jonskog plinovoda i povezivanje s plinovodnim sustavom TAP. "U tom kontekstu vjerujem kako će nova hrvatska energetska strategija predvidjeti za Hrvatsku najprihvatljiviju opciju i model izgradnje LNG terminala", kazala je. Kao petu smjernicu navela je da bi strategija morala prepoznati kako nam članstvo u EU omogućuje bolje iskorištavanje geostrateškog položaja. U tom smislu važno je geostrateški položaj države staviti u funkciju kako vlastitog tako i energetskog razvoja EU, izjavila je te dodala da to od početka mandata zagovara kroz Inicijativu triju mora. Inicijativa triju mora "Inicijativa triju mora, koju zastupam s predsjednikom Poljske Andrzejom Dudom, s jedne strane respektira činjenicu da je energetska infrastruktura u Europi uglavnom izgrađena u smjeru istok-zapad. No, s druge strane, Inicijativa upućuje na potrebu izgradnje i uvezivanja energetske infrastrukture u smjeru sjever-jug za koju se u cilju sigurnosti i diverzifikacije opskrbe energentima, između ostalog, zauzima i Višegradska skupina", izjavila je predsjednica. Podsjetila je i na događaje tijekom zima 2006. i 2009., kada su građanima i gospodarstvima pojedinih europskih država uvedene redukcije plina zbog odnosa u međunarodnom okruženju. Inicijativa triju mora, kako je rekla, zagovara energetske projekte koji bi takve događaje i prijetnje gospodarskoj i političkoj stabilnosti država dokinuli zauvijek. Inicijativa u kontekstu europske politike energetske sigurnosti respektira i važnost diverzifikacije opskrbe energijom i rizike prevelike ovisnosti pojedinih država o uvozu energije iz jednog dobavnog pravca. Stoga Inicijativa nudi dodatne kapacitete za ukapljeni plin u Poljskoj i u Hrvatskoj.  Njihovim povezivanjem zauvijek bi se dokinula neizvjesnost i nesigurnost na prostoru od Baltika do Jadrana i Crnoga mora i za kompletan srednjoeuropski prostor, poručila je Grabar-Kitarović. Nedostaju kriteriji, procedure za borbu protiv korupcije Istaknula je i da bi se realiziralo navedene ciljeve i odgovorilo na sva postavljena pitanja, da se mora riješiti probleme s kojim smo suočeni već dulje vrijeme – probleme zakočenosti sustava i nemogućnosti donošenja odluka te je napomenula da je borba protiv korupcije bila nužna i da ju je potrebno i dalje provoditi. No kaže kako pritom nedostaju jasno postavljeni kriteriji, procedure, pravila ponašanja pa i postavljeni ciljevi i strategije na svim razinama. "Takav prazan prostor prepušten je spekulacijama, izrazito naglašenom neargumentiranom i populističkom nastupu interesnih skupina. To je stvorilo klimu u društvu koja nas koči u donošenju odluka i dovodi do opetovanog propuštanja pozitivnih prilika za Republiku Hrvatsku. Taj se krug opstrukcije mora prekinuti kako bi se svi u državi, od dužnosnika do namještenika, prestali bojati raditi svoj posao i donositi odluke o svojim svakodnevnim zadaćama i aktivnostima. O ovome ovisi i pravovremeno donošenje i provođenje nove hrvatske energetske strategije i svih relevantnih povezanih projekata", navodi predsjednica.   Dobrović najavio zaokret u dosadašnjoj energetskoj politici Ministar zaštite okoliša i energetike Slaven Dobrović rekao je kako Vlada i Ministarstvo kreću u promjenu i zaokret u dosadašnjoj energetskoj politici. "Sigurnost opskrbe, cjenovna pristupačnost i konkurentnost, dobra perspektiva za izazove novog doba ono je što energetski sustav treba imati. To su novi izazovi i stoga planiramo razvoj sigurnog, dostupnog i ekološki održivog energetskog sustava Hrvatske", kazao je. Istaknuo je kako Hrvatska treba biti fokusirana na svoje ciljeve koji će se definirati strateškim dokumentima, a to su niskougljična strategija i energetska strategija. Smatra kako Hrvatska treba koristiti svoje brojne prednosti, ispraviti pojedine pogreške i krenuti hrabro putem razvoja neiskorištenih potencijala koji su joj na raspolaganju. Naveo je pritom obnovljive izvore energije (OIE), ne samo vjetar već i energiju sunca. Također je kazao kako je važno jačanje kapaciteta za prihvat i uravnoteženje OIE, financijski zdrav i uređen sustav poticanja, ključni energetski projekti poput LNG terminala na Krku, Jadransko-jonskog plinovoda, zaštite i korištenja rijeke Save, poznat kao Zagreb na Savi. "Pred nama je veliki posao, a naš cilj je osigurati neovisan, pouzdan, ekonomski uravnotežen i ekološki održiv energetski sustav Republike Hrvatske", poručio je Dobrović. >> Vlada tvrdi: Rok za žalbu na odluku arbitraže protiv MOL-a nije istekao >> Energetika mora biti pod kontrolom RH 