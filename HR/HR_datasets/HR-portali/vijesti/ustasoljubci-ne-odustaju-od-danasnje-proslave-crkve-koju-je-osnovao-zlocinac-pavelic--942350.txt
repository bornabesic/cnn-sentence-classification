Screenshot: YouTube (Z1)  "IPAK će u petak 6. siječnja u 12 sati na Cvjetnom trgu, Hrvatska pravoslavna crkva i Projekt Velebit održati javni obred ‘Veliko posvećivanje vode povodom blagdana Bogojavljanje’. Obred se neće održati u trgovačkom centru ‘Centar Cvjetni’ u prizemlju, kao što je prvobitno najavljeno, nego vani na Cvjetnom trgu u blizini spomenika uglednom hrvatskom pravoslavcu Petru Preradoviću", objavili su organizatori iz desničarske organizacije Projekt Velebit iza kojeg stoji bivši voditelj zagrebačke televizije Z1 koji je dobio nogu zbog veličanja ustaštva. Hrvatsko pravoslavlje Naime, prvotno se svečanost trebala održati u Centru Cvijetni, no s obzirom da za to nisu ni pitali niti imaju dozvole pomjerili su se par metara dalje.   "Prema tzv. dobro obaviještenim izvorima, Ravnateljstvo policije i MUP-a dobilo je, bez imalo sumnje, blago je reći, klevetničke sigurnosne procjene, kako će na toj molitvi HPC-a biti govora mržnje, poziva na vjersku ili nacionalnu netrpeljivost, diskriminaciju pa čak i pozive na nasilje", tvrde iz Projekta Velebit čudeći se takvim ocjenama za koje su optužili jugoslavenski i prosrpski lobi. Podsjetimo, Hrvatska pravoslavna crkva i Projekt Velebit najavili su jučer da će Cvjetnom trgu u Zagrebu održati javni obred ‘Veliko posvećivanje vode povodom blagdana Bogojavljanja’, što je predsjednik SNV-a i zastupnik u Saboru Milorad Pupovac ocijenio kao "provokaciju i prijetnju" i kazao da se nada da će nadležni učiniti sve da vjernici bez provokacija i bez pokušaja širenja straha proslave rođenje Kristovo.   Iz zagrebačke Srpske pravoslavne crkve najavu Projekta Velebit i HPC-a nisu htjeli komentirati, ali su potvrdili da će se istoga dana, na pravoslavni Badnjak, u njihovoj Sabornoj crkvi održavati bogosluženja.  Na internetskim stranicama Projekta Velebit, u obavijesti koju potpisuje Juričev suradnik Dinko Dedić, piše da je to "prvi javni obred Hrvatske pravoslavne crkve u centru Zagrebu nakon 72 godine", na koji se pozivaju svi kršćani, Hrvati pravoslavne i katoličke vjeroispovijesti i drugi koji im se žele pridružiti "u ovom jedinstvenom trenutku povratka hrvatskog pravoslavlja tamo gdje mu je i povijesno mjesto, u središte hrvatske metropole". Pavelićeva crkva  Mjesto na koje oni žele vratiti "hrvatsko pravoslavlje" je dakle Saborna crkva SPC-a koju su ustaške vlasti preotele nakon što je po uspostavi NDH zakonski zabranjena upotreba naziva "srpsko-pravoslavna vjera", izvršen opći progon pravoslavnog svećenstva i zapljena cjelokupne crkvene imovine.  Kada se Pavelić 1942. godine, zbog neuspjeha politike forsiranog pokatoličenja, odlučio na osnivanje vlastite, Hrvatske pravoslavne crkve, upravo je u otetoj Sabornoj crkvi kao zagrebački mitropolit bio ustoličen ruski izbjeglica Germogen, koji se stavio na raspolaganje njegovom režimu.  Propašću Pavelićeve države Germogen je osuđen na smrt i HPC je prestao postojati, no ideja o njegovoj obnovi oživjela je 1990-ih u proustaškim krugovima, a najviše ju je gurao Ivo Matanović, osnivač zadarske Udruge hrvatskih pravoslavnih vjernika.