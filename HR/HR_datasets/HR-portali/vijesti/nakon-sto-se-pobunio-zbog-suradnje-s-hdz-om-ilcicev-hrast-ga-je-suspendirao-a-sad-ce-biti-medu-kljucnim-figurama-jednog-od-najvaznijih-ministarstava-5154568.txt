Jedno od najvažnijih ministarstava u novoj Vladi Andreja Plenkovića, ono zaštite okoliša i energetike koje je pripalo Mostu, preuzet će njihov dosadašnji ministar Slaven Dobrović, koji će biti zadužen za nekoliko strateški bitnih tvrtki poput Ine, Janafa, HEP-a, a prema neslužbenim informacijama koje se mogu čuti u političkim kuloarima, državni tajnik za energetiku mogao bi postati Ante Čikotić. Premda u Mostu demantiraju da se uopće u pregovorima s HDZ-om o tome razgovaralo, a i sam Čikotić je to rekao za Slobodnu Dalmaciju, navodno ni HDZ ne bi imao ništa protiv da on preuzme taj važan resor. Čikotić je jedan od najvažnijih ljudi u Mostu, član je Nacionalnog vijeća i nezavisni stručnjak za energetiku, a bivši Mostov ministar gospodarstva Tomislav Panenić imenovao ga je i članom radne skupine koja se bavila problemom s razdjelnicima. Bio je i član famoznog Vijeća za suradnju u prošloj HDZ-Most Vladi. Čikotić je direktor u tvrtki Inovapro, koja se bavi konzaltingom u energetici, projektiranjem i nadzorom strojarskih instalacija, projektima energetske učinkovitosti, ekološkog gospodarenja otpadom... Čikotić će, dakle, biti Mostov kandidat za državnog tajnika u Ministarstvu zaštite okoliša i energetike, ali postoji mogućnost da preuzme i Fond za zaštitu okoliša. On se politikom bavio i ranije, kada je bio član Predsjedništva Hrasta u vrijeme dok je tu stranku vodio Ladislav Ilčić. Bio je jedan od najglasnijih protivnika koalicije te stranke s HDZ-om, a nakon pobune je suspendiran. “Potpis na koalicijskom sporazumu je protustatutaran jer Hrast u svom statutu ističe da ne može koalirati sa strankama suprotnog svjetonazora”, pojasnio je Čikotić za tportal u rujnu 2014. Tada je tvrdio da Ilčić nema legitimitet za potpisivanje sporazuma i da se radilo o udaru na referendumski prijedlog udruge U ime obitelji, oko čega je Hrast dotad bio vrlo angažiran. Istodobno, redakcijama se proširio i mail u kojem se uz Čikotića, kao budućeg državnog tajnika u Ministarstvu zaštite okoliša i energetike, spominje i Sonja Bošnjak kao državna tajnica u Ministarstvu regionalnog razvoja i fondova EU. Ova 30-godišnja Mostova uzdanica i mlada stručnjakinja i sada radi kao zamjenica HDZ-ovu ministru regionalnog razvoja i fondova EU, Tomislavu Tolušiću, a on je, kažu nam izvori, poprilično zadovoljan s njom, pa ne bi bilo čudno da je zadrži na istom mjestu. Naime, Ante Čikotić i Sonja Bošnjak vjenčali su se prošli petak.