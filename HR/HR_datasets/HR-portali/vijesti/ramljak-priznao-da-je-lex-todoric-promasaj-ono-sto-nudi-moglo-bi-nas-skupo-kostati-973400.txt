Foto: Index/FaH  LEX Todorić morat će se mijenjati nakon manje od mjesec dana primjene, postalo je jasno nakon današnjeg nastupa izvanrednog povjerenika Ante Ramljaka. A dogodi li se to – otvorit će se mogućnost tužbe države od strane svih vjerovnika koji neće biti uključeni u novu tranšu kredita.   Pravo prvenstva u naplati iz stečajne mase prema Lex Todoriću imaju samo oni krediti koji se daju nakon stupanja zakona na snagu, dakle nakon 10. travnja. Takva situacija nije odgovarala ruskim bankama koje su tražile kao uvjet daljnjeg kreditiranja da njihov posljednji kredit od 100 milijuna eura, koji je dan uoči donošenja zakona, zapravo uoči bankrota u ekstra teškim uvjetima, dobije prvenstvo naplate. Ramljak je tada odbio njihovu ponudu za novih 150 milijuna eura kredita, i umjesto toga uzeo 80 milijuna eura domaćih banaka. Koje su dobile prvenstvo naplate.  "Nismo prihvatili uvjet Sberbanke", objašnjavao je odbijenicu Rusima. "Razumijemo ga, ali nažalost u ovom trenutku nismo mogli prihvatiti da stave 100 milijuna eura kao senioritet u ovoj tranši. Ono zahtijeva najmanje 200 stranica ugovora, za što mi nemamo vremena", govorio je 12. travnja.  Situacija je prilično očajna, ako se svima mora nuditi roll up  Sada smo od Ramljaka neizravno doznali da je situacija oko privlačenja novih kreditora za Agrokor prilično očajna. Kako drugačije objasniti to što Ramljak sada svim bankama nudi posebne uvjete tzv. roll up, dakle da im stari krediti, u istom iznosu u kojem dalje budu kreditirali, dobiju pravo prvenstva.   Krenuo je spominjući Ruse, čiji su bankari danas bili u Zagrebu, ali potom je jasno naznačio da se to nudi svima.  ''Njima je ta shema novog kreditiranja s roll upom prihvatljiva (op.a. Rusima), ali još će je analizirati jer je ovo bio prvi sastanak na kojemu se to ponudilo. Pa ćemo vidjeti njihov stav", rekao je i onda dodao da će se ekstra uvjeti ponuditi svim kreditorima.   U Lexu nema roll upa  "Svim dionicima će biti omogućena shema roll upa u ovom novom financiranju. To znači da će se za jednu kunu u novom dugu priznati jedna kuna ili manje starog duga, kojeg mogu prenijeti u prvenstvo naplata. Jako veliki interes je drugih banaka, tako da interes koji oni nude premašuje iznos koji mi tražimo", kazao je.­  Postojeći Lex Todorić ne predviđa uvjete roll upa, stavak 3. članka 39. govori kako će se banke koje daju nove kredite smatrati vjerovnicima s pravom prednosti. U stavku 4. se naglašava kako se “pravne radnje ishođenja zaduženja iz stavka 1. ovog članka (novog kredita) neće smatrati pravnim radnjama poduzetim prije otvaranja stečajnog postupka kojim bi se remetilo pravo na ujednačeno namirenje vjerovnika”.   Želi li ugurati stare kredite u prioritete, vlada će morati, uz odluku suda, napraviti amandman ionako osporavanog zakona. Voda je došla do grla, postojeći Lex Todorić nije dovoljno dobar da privuče investitore.   I ono najgore, uvede li se roll up, time će se otvoriti mogućnost da svi stari vjerovnici koji nisu uključeni u novo financiranje tuže državu.