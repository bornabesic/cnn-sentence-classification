Suočeni s dosad neviđenom krizom vlasti i u situaciji kada nam prijeti opasnost da će i nakon novih izbora nestabilnost biti jedina konstanta, “plavo-crvena” koalicija opet se vratila u fokus i mnogima se čini kao najbolje rješenje. Stidljivo su je već kao opciju spomenuli i bivši ministar financija, SDP-ovac Boris Lalovac, bivši prvi potpredsjednik Vlade Radimir Čačić također je vidi kao realni scenarij, a da je najmanje loše političko rješenje koje bi Hrvatskoj dalo šansu smatra i analitičar Slaven Letica. Ulaz u stabilnost U prekjučerašnjem Večernjem listu Letica izričito kaže kako je velika koalicija HDZ - SDP s obzirom na dramatičnu makroekonomsku krizu u kojoj se nalazimo jedino rješenje koje nudi kakvu takvu nadu u boljitak naših građana, naroda i zemlje. Takva bi Vlada, koju Letica naziva Vlada razvojnog zajedništva, imala šanse riješiti sistemske probleme i definirati i implemetirati javne politike, omogućila bi bolji izbor ključnih državnih dužnosnika, a bila bi prihvaćena i od javnosti i od naroda umornog i prestrašenog svjetonazorskim i ideološkim ratovima. Da bi velika koalicija mogla biti ulaz u stabilnost drži i predsjednik Hrvatske akademije znanosti i umjetnosti Zvonko Kusić koji kaže da se “naši problemi”, ali i velike reforme ne mogu riješiti bez velike koalicije. – Bez toga se neće moći. To je jedini izlaz i način da se naprave značajni pomaci jer ako nema velike koalicije tada će uvijek biti opstrukcija i svaki pokušaj da se nešto temeljito riješi uvijek će netko pokušavati opstruirati – kazao nam je predsjednik HAZU Zvonko Kusić. Ideju podržava i komunikologinja Smiljana Leinert-Novosel jer bi se sa svake strane, kaže, moglo izdvojiti najsposobnije, najpametnije i najkonstruktivnije ljude. – Osnovni problem leži u tome tko bi od njih mogao zatomiti ego i želio zajednički raditi. Da sad imamo drukčije lidere to bi možda i moglo uspjeti – kaže Leinert-Novosel. Bivši premijer Nikica Valentić uvjeren je da će u idućih deset godina do takve vlade u Hrvatskoj sigurno doći. – Ali sada vrijeme za takvu vladu još nije sazrelo. U teoriji šansa postoji, ali odnosi su iznimno složeni, hrvatske političke elite su vrlo podijeljene, svjetonazorske su razlike preočite – naglašava Valentić. I HDZ-ova europarlamentarka Ivana Maletić drži kako je aktualni trenutak nemoguć za sklapanje velike koalicije. Razlike u pristupu i konceptu rada i rješavanju problema između dva bloka su jednostavno, kaže, prevelike da bi takva opcija bila realna. – Trebat će nam dosta vremena da shvatimo načela partnerskog, zajedničkog rada, dogovora oko strateških ciljeva – kaže Maletić. Stava je i kako Hrvatskoj velika koalicija uopće nije neophodna, za razliku od principa. – Ono što nama treba je da se odluke ne donose telefonski i na zatvorenim sjednicama. To nisu demokratski principi rada – kaže Ivana Maletić. Na opasku kako se i HDZ i SDP znaju dogovoriti kada im treba, kao što je slučaj s ustavnim sucima, Maletić odgovara da to nisu pravi dogovori usmjereni na nacionalne interese i da su nam potrebni programski dogovori. HDZ u teškoj situaciji Bivša premijerka Jadranka Kosor pak smatra da se teza o velikoj koaliciji plasira da se pomogne HDZ-u koji je u teškoj situaciji jer bi Vlada i premijer, kojeg je HDZ sam doveo, mogli pasti. – To se sad plasira kao rješenje kako bi se skrenula pozornost sa te politički važne činjenice. U 25 godina hrvatske politike o tome se nije ozbiljno razgovaralo. SDP i HDZ neka samostalno idu na izbore i neka tek nakon izbora pokušaju oko sebe okupiti one koje mogu okupiti – kaže J. Kosor. Da od velike koalicije nema ništa dok su na čelu HDZ-a i SDP-a Tomislav Karamarko i Zoran Milanović drži pak politički analitičar Žarko Puhovski. – Zapravo, s Karamarkom bi možda i bilo moguće, ali dok je Milanović na čelu SDP-a od toga nema ništa – smatra Puhovski. Velika koalicija, dodaje, potpuno je demokratska opcija, no oštetila bi i ono malo parlamentarizma što je u Hrvatskoj ostalo. Isto tako, dodaje, kod velike se koalicije kao vrijednost uzima isključivo stabilnost, a ona može, a i ne mora nužno biti vrijednost. – Sve oko čega se HDZ i SDP dogovore je zapravo glupo. Ustavni sud je najbolji primjer – kaže Puhovski. Zbog svega toga njemu velika koalicija sada nije realna opcija, ali mogla bi itekako postati ako bi Hrvatska vrlo brzo dobila nove izbore, pa nakon njih još jedne u kratkom periodu. – A kako bi ona izgledala ovisilo bi o omjeru snaga. Ako bi SDP imao više mandata od HDZ, onda bi SDP trebao dati i premijera – drži Puhovski.  Dobro na veliku koaliciju gleda i poduzetnik i vlasnik grupacije Orbico Branko Roglić koji je uvjeren da “drukčije neće ni moći”. – To bi bilo dobro ako bi se složila velika koalicija koja bi onda poduprla pola stručnu i pola političku garnituru koja bi radila na tome da se sredi administracija, privatizira ono što je potrebno i da se konačno bude kapitalistička zemlja i po administraciji i po realnoj ekonomiji, odnosno po njihovu omjeru – kaže Roglić. Međutim, da bi to uopće bilo moguće, dodaje, potrebno je da se ljudi koji su na vlasti zadnjih 20 godina povuku i dadu šansu mlađima. – U ovim sadašnjim političarima ne vidim tu mogućnost da se stvori velika koalicija. To bi bilo moguće za deset godina, iako bi bilo odlično kada bi to moglo zaživjeti sad jer bismo uštedjeli deset godina krize – drži Roglić. Velika koalicija najdulju tradiciju ima u Austriji i Njemačkoj. U Austriji velika koalicija konzervativne Narodne stranke (ÖVP) i Socijaldemokratske stranke (SPÖ) nakon 1945. na vlasti nije bila samo između 1966. i 1987. te između 2000. i 2007. godine. Dakle, u posljednjih 70 godina velika koalicija je u Austriji vladala čak 43 godine. Njemačka ove godine obilježava 60 godina prve velike koalicije. Dominacija dvije demokršćanske udružene stranke CDU/CSU trajala je od završetka 2. svjetskog rata do 1966., kada je izgubila apsolutnu većinu i bila prinuđena ući u koaliciju sa socijaldemokratskim SPD-om. Sporazum o velikoj koaliciji CDU/CSU-SPD potpisan je 1. prosinca 1966. Trajala je do izbora potkraj 1969. Druga velika koalicija CDU/CSU-SPD vladala je Njemačkom od 2005. do 2009., kada je prvi put za kancelarku izabrana Angela Merkel. Velika koalicija je i danas na vlasti u Berlinu, a formirana je 16. prosinca 2013. Veliki uspon radikalno desnog AfD-a doveo je do osipanja glasova CDU/CSU-a i SPD-a tako da najnovije ankete velikoj koaliciji danas daju ispod 50 posto glasova i sve je izglednije da će za novu vladu 2017. u pomoć trebati pozvati stranku Zeleni. 