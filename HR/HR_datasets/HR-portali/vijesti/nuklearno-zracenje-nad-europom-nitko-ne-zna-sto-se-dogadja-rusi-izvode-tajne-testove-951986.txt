Foto: Google Earth, 123rf ZNANSTVENICI nastoje odrediti izvor malih količina nuklearnog zračenja koje se pojavilo iznad Europe tijekom siječnja, prenosi portal Motherboard Vice.  Francuski Institut za radiološke i nuklearne rizike IRSN objavio je 13. veljače da je u nižim slojevima atmosfere kontinentalne Europe pronađen radioaktivni Jod-131.  Ovaj element pronađen je u tragovima u Norveškoj, Finskoj, Poljskoj, Njemačkoj, Češkoj, Francuskoj i Španjolskoj. Razina zračenja od početka siječnja vratila se na normalnu, ali znanstvenici još trebaju utvrditi njegov izvor.  Dokaz o nedavnom otpuštanju uzroka zračenja u atmosferu  Iz norveške agencije za zaštitu od zračenja NRPA danas je za Motherboard izjavljeno da trenutna razina zračenja nije opasna za zdravlje: "Uvjeravamo vas da je razina niska", rekli su.  Ali uz radoblje poluraspada od samo osam dana, otkriće Joda-131 dokaz je o njegovom nedavnom otpuštanju u atmosferu, izjavili su iz IRSN-a.  Nuklearna prijetnja ili radioaktivno liječenje?  Kao što se moglo i očekivati, kruže glasine da je Rusija tajno testirala nuklearno oružje, i to vjerojatno u regiji Novaya Zemlya u kojoj je i u prošlosti izvodila nuklearne testove.  Jod-131 je radioizotop pronađen tijekom testiranja atomskih bombi u pedesetima, a trenutno predstavlja prijetnju zbog otpuštanja tijekom katastrofe u Černobilu te nuklearne nesreće Fukushima u 2011. godini.  Znanstvenici i dalje istražuju  Međutim, Jod-131 također je prisutan u medicinskoj industriji gdje se često koristi za liječenje bolesti štitnjače i raka.  Astrid Liland iz NRPA-e izjavila je za Motherboard: "S obzirom na to da je izmjerena isključivo razina Joda-131, a ne i drugih radioaktivnih tvari, smatramo da mu je izvor neka farmaceutska tvrtka koja proizvodi radioaktivne lijekove. Jod-131 koristi se za liječenje raka".  Još uvijek nije poznato gdje bi se točno sporna tvrtka mogla nalaziti. Liland kaže: "Zbog vjetrova koji prebrzo mijenjaju smjer, nije moguće odrediti od kuda točno dolazi zračenje. Ipak, čini se da je izvor negdje u istočnoj Europi". SAD poslao "nuklearni tragač" u Britaniju  Američki Air Force avion koji se koristi za otkrivanje nuklearnih eksplozija poslan je prošli tjedan u Suffolk na tajnu misiju, prenosi Daily Mail.  Nuklearni tragač WC-135 jedinstveni je avion koji može otkriti nuklearne eksplozije te analizirati o kakvom se točno oružju radi. Može pratiti radioaktivnost, za što je korišten nakon katastrofe u Černobilu.  Slanje ovakvog aviona u Britaniju moglo bi značiti da su sumnje o ruskom testiranju oružja ipak opravdane.