Ilustracija: 123rf  DUBROVAČKA policija pronašla je crveni kamion makarskih registarskih oznaka koji je u utorak poslijepodne usmrtio biciklista na magistrali pokraj Dubrovnika, te se potom udaljio s mjesta nesreće, a neslužbeno se doznaje kako je kamion pronađen u 35 kilometara udaljenom mjestu Slano.  Kako je potvrdila glasnogovornica Policijske uprave dubrovačko-neretvanske Andrijana Biskup, kamion je pronađen vrlo brzo, a odmah po objavi njihovog poziva za pomoć, građani su se počeli javljati na telefon 192.  ''Teretno vozilo crvene boje makarskih registarskih oznaka koje je sudjelovalo u prometnoj nesreći na vidikovcu je pronađeno. Zahvaljujem građanima koji su se odazvali našem pozivu za pomoć'', rekla je Biskup.  Prema neslužbenim informacijama kamion je pronađen u mjestu Slano, 35 kilometara udaljenom od mjesta nesreće.  Nesreća se dogodila oko 18,20 sati na D-8 u blizini Vidikovca pokraj Dubrovnika, a zbog očevida promet je bio preusmjeren na alternativne pravce.