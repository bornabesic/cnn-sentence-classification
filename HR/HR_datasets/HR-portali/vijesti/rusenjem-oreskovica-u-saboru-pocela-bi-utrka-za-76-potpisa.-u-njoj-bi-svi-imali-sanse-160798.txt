Gledajte, politika vam je kao šah. Ne povlačiš figuru ako nisi isplanirao barem tri poteza unaprijed. Pravi političar neće povući riskantan potez ako nešto dalje nema u planu. Karamarko je zaprijetio Oreškoviću i sad treba vidjeti je li on uopće isplanirao daljnje poteze. A to će se vidjeti ako odnosi na relaciji Karamarko - Orešković - Most i nakon prijetnje ostanu isti. Ako se ništa ne promijeni, svima će biti kristalno jasno da šef HDZ-a nema nikakvog plana, da jednostavno ne poznaje politički alfabet i da je prijetnja Oreškoviću bila samo potez očajnika. Ovako mi je u petak jedan član Domoljubne koalicije komentirao prijetnju Tomislava Karamarka premijeru Tihomiru Oreškoviću kako više neće biti premijer izgubi li povjerenje najjače parlamentarne stranke.     Poruka je došla nakon što je Orešković odlučio izabrati svog čovjeka na mjestu obavještajne zajednice i u potpunosti ignorirati kandidate koje mu je predložio prvi potpredsjednik Vlade. Bila je to kap koja je prelila čašu, jer u posljednja četiri mjeseca otkako je na vlasti šef HDZ-a nije dobio ništa. Kad je s Mostom krenuo u sastavljanje Vlade, Karamarko je u pomoć dozvao nebesa. - Dao Bog da dobijemo najbolje - rekao je u siječnju, a molbe su mu bile ovako uslišane. Prvo je dobio Tihomira Oreškovića kao premijera. Zatim Vlahu Orepića kao ministra unutrašnjih poslova. Dobio je i ministra gospodarstva koji nije iz HDZ-a i ministra pravosuđa koji nije iz HDZ-a, ali i ministra branitelja koji nije Milijan Brkić. No, to nije sve. Od premijera Tihomira Oreškovića, šef HDZ-a i prvi potpredsjednik Vlade, uskoro će dobiti i Daniela Markića za šefa Sigurnosno-obavještajne agencije.     Razgovarao sam s brojnim političkim akterima o tome što bi za političku scenu značilo preslagivanje u Saboru. Neki smatraju da je to vrlo izgledna opcija, drugi su ipak skloniji novim izborima, za treće je povlačenje pitanja o preslagivanju samo spin kako bi se bildale osobne ambicije šefa HDZ-a. Pod uvjetom da ipak dođe do preslagivanja, sugovornici Jutarnjeg ocjenjuju kako će tada sve oči biti uprte u HDZ, HNS, Most i SDP, a neki upozoravaju kako bi važnu ulogu u toj akciji mogao imati zagrebački gradonačelnik Milan Bandić koji na veliko radi na prikupljanju nezadovoljnika sa svih strana. No da bi uopće krenuli u rušenje Oreškovića i njegova tima, potrebno je sagledati trenutni odnos snaga u Saboru, koji HDZ-u baš i ne ide na ruku. Da bi se uopće glasalo za njegov opoziv, potrebno je pokrenuti pitanje povjerenja premijeru. Za to im treba 31 ruka. To HDZ može skupiti bez problema budući da ima 49 zastupnika, odnosno, s ostalim partnerima iz Domoljubne koalicije ukupno 59 ruku. Nakon što to prikupe, slijedi teži posao. A to je skupljanje 76 zastupnika koji bi ih u tome podržali. Kada je Orešković dobio povjerenje, za njegov tim glasalo je 83 zastupnika, 61 je bio protiv, a pet suzdržano. Ukupno je dakle glasalo 149 zastupnika, jer u sabornici nije bilo Drage Prgometa i Irene Petrijevčanin Vuksanović iz Hridi. Nedavni proračun podržalo je 80 zastupnika, pa ako pretpostavimo da Most sa svojih 15 zastupnika ne bi rušio Vladu, HDZ bi sa svojim partnerima ostao na 65. Osim Domoljubne koalicije, tu su i dva zastupnika iz kluba Milana Bandića, manjinci Vladimir Bilek i Ermina Lekaj Prljaskaj, koji sudjeluju u radu Kluba Milana Bandića, Mirko Rašković, te nezavisna Gordana Rusak, koja djeluje u sklopu Kluba HSLS-a.     Nedostaje im još njih 11. - U ovoj priči nije važno hoće li se dati povjerenje Oreškoviću i trenutačnoj vladi. HDZ-u u rušenju može pomoći SDP. E, a onda počinje igra - kaže mi jedan član stranke Milana Bandića. Naime, kad bi srušili Oreškovića, a time automatski i Vladu, ponovno bi krenula utrka u skupljanju 76 potpisa podrške. Tko ih prvi prikupi, odlazi po blagoslov na Pantovčak, a najbržem će predsjednica Kolinda Grabar-Kitarović dati 30 dana da sastavi Vladu i dobije povjerenje. - Upravo zbog toga Karamarko je stao na loptu oko sukoba s predsjednicom. Zna da će mu trebati njezina potpora pa je očito procijenio da je bolje taj front zaključiti i više ga ne otvarati. Barem na neko vrijeme - kaže mi jedan saborski senator. Da bi dobili novo povjerenje, u Saboru moraju osigurati minimalno 76 ruku. U ovom slučaju, otvoreno je bezbroj opcija, a gotovo svaka strana, i lijeva i desna i centar mogu se naći u većini. Pa krenimo redom. Ono što je gotovo sigurno, uvjeravaju me neki HDZ-ovci, da prvih pravih poteza neće biti dok u potpunosti ne završe izbori u njihovoj stranci. Kao jedini kandidat, Karamarko će ostati šef stranke, no pitanje je kakav će sastav biti u najvišim tijelima stranke. U HDZ-u je mnogo nezadovoljnih, kako onih preko kojih se preskočilo prilikom kadroviranja, tako i onih koji su nezadovoljni zbog odnosa premijera Oreškovića i Mosta prema HDZ-u. Pokazalo se to na primjeru neimenovanja Brkića, odugovlačenjem sa smjenom Lozančića pa skorašnjim imenovanjem Markića. Pokazalo se to u slučaju Jakše Puljiza, bivšeg savjetnika SDP-ovog ministra Branka Grčića, koji je postao Oreškovićev chief information officer.     Ista je situacija i s partnerima iz Mosta s kojima trzavice traju od trenutka kada je odlučeno da Mostu pripadaju unutrašnji poslovi, gospodarstvo i pravosuđe. Uz gotovo svakodnevna prepucavanja s ministrom Orepićem, najnovija sol na ranu Karamarka je odluka Mostova ministra Tomislava Panenića da ostane isti hrvatski sastav NO Ine koji je tamo sjedio i kada je na vlasti bio Zoran Milanović. - Tek kad se izabere Predsjedništvo znat će se kojim putem krenuti. Ne popravi li se situacija s ekipom s kojom imamo potpisan sporazum o suradnji i s premijerom kojeg smo predložili - sve je moguće - uvjeravaju me sugovornici. A to sve znači ili preslagivanje unutar Sabora rušenjem Oreškovićeve vlade ili nove izbore. Neki saborski zastupnici govore mi da je tom prijetnjom Karamarko prešao politički Rubikon i upustio se u rizik koji ga može proslaviti, ali i u potpunosti minorizirati na političkoj sceni. - Orešković je s Markićem doslovno ponizio Karamarka. U potpunosti ga je izignorirao. I ta Karamarkova prijetnja je praktički iznuđena. Morao je svom članstvu pokazati da neće dati da se gazi po njegovom obrazu, no daleko od toga da je prikrio sve slabosti. Prijetnjom je ušao u rizik, a ako se krene u preslagivanje otvara se i šansa SDP-u. Ne znam što će se Karamarku dogoditi ako izazove preslagivanje, a onda Vladu sastavi SDP - pitaju se. U HDZ-u su sad okrenuti izborima pa je najizglednije da će se u projekt preslagivanja u saborskim klupama upustiti tek u jesen. Ako se uopće upuste u tu avanturu. Do tada, uvjeravaju me sugovornici, pripremat će se teren za jedan odnosno drugi smjer. Već duže vrijeme šef HDZ-a koketira s Ivanom Vrdoljakom, jedinim kandidatom za predsjednika HNS-a. To koketiranje počelo je još lani, a poznato je da su se sastanci održavali na relacijama Vrdoljak - Karamarko te Srećko Ferenčak - Milijan Brkić. Tema sastanka tada je bio HEP, u kojem HNS ima dosta rukovodećeg kadra, a u tu tvrtku bi se sasvim sigurno smjestio i sam Vrdoljak. Karamarko javno hvali HNS-ova međimurskog župana Matiju Posavca, a Vrdoljak je za Jutarnji rekao kako bi bez problema sjeo za stol s HDZ-om. - Ako se neki budući HDZ odmakne od ekstremizma, ako riješi svoje probleme s temeljnim ljudskim slobodama i pravima, ako se možemo dogovoriti o programu ekonomskog rasta, onda - zašto ne sjesti za stol? S takvim bismo HDZ-om ili bilo kojom strankom takvog profila mogli surađivati - poručio je Vrdoljak. U priči oko preslagivanja ili novih izbora, važnu ulogu imat će današnji izbori za predsjednika SDP-a.     - Tu je vrlo jasna priča - pobijedi li Zoran Milanović, SDP ide u izolaciju. Trenutačno ne vidim nikoga tko bi išao s njima u tom slučaju. Da, postoje koalicijski sporazumi, no što ako dođe do preslagivanja. Vrijede li onda? - pita se jedan zastupnik opozicije. Naime, pobijedi li Milanović, vrlo je teško za bi sa SDP-om bilo tko htio koalirati. Mostu Milanović sigurno neće biti opcija. - Nakon pregovora s Milanovićem više puta su ponavljali kako mogu dopustiti da ih netko prevari jednom, dva puta, pet puta, ali da ih stalno vara, to ne mogu dozvoliti. Pitanje je i što će učiniti Laburisti koji su izabrali novo vodstvo - kaže mi. S Milanovićem će teško i dvoje zastupnika HRID-a nakon što je bivši premijer Dragu Prgometa doveo fotoreporterima na balkon bivšeg ministra Ante Kotromanovića. Da Bandić neće s Milanovićem, ne treba previše naglašavati. - U slučaju pobjede Milanovića, sve stranke bit će ujedinjene protiv SDP-a. Ne znam kako će u tom slučaju proći Davor Bernardić, Rajko Ostojić i Ivo Baldasar, ma zapravo svi koji su podržavali Komadinu. U toj stranci može doći do raskola. A ako do toga dođe, mi ostali ćemo samo ozbiljno nagnuti glavu i zabrinuto klimati - uvjeren je moj sugovornik. Cijela stvar mijenja se pobijedi li Zlatko Komadina. Iako je dugo zazivao nove izbore, na svom posljednjem obraćanju članstvu jasno je rekao kako je spreman razgovarati s čelnicima Mosta. Da su spremni razgovarati sa SDP-om u slučaju pobjede Komadine, u svojim televizijskim nastupima jasno su rekli i Božo Petrov i Nikola Grmoja. No, Komadina ima mogućnost da uđe i u razgovore s ostalima.     - Time bi se disciplinirala politička scena. Komadina je umjereniji i mirniji. Spreman na razgovore. Nije podmukao. Time bi se otvorilo mnogo više kombinacija - siguran je. Vrlo važan faktor u mogućem preslagivanju mogao bi biti zagrebački gradonačelnik Milan Bandić. Bandić je poznat kao pragmatičan političar, a to je brzo pokazao i u Saboru. Osvojio je dva mandata, a uskoro je u svoj klub uvukao i dva zastupnika manjina. U Bandićevom taboru govore mi kako su već “zakaparena” još četiri zastupnika sa strane, te kako postoji mogućnost da uskoro pod svojom kontrolom bude imao i dvoznamenkast broj ljudi u Saboru. Koga, ne žele otkrivati. U kuloarima se spominje kako je lako moguće da će Bandić sebi uzeti još kojeg manjinca, ali i one koji su nezadovoljni u Mostu. - Još od glasanja za podršku timu Tihomira Oreškovića, poznato je da u Mostu postoje nezadovoljnici, a Zagreb i Zagrebački holding pružaju velike mogućnosti. To je svakako karta na koju će igrati Bandić - govore mi neki trenutno oporbeni zastupnici u Saboru. Osim toga, na unutarstranačkim izborima u SDP-u palo je mnogo teških riječi između ta dva tabora, a upravo u toj činjenici svoju šansu vidi Bandić. - Ako Milanović pobijedi, sigurno je da Bernardića i njegovu zagrebačku ekipu neće podržati u njihovim daljnjim akcijama. Time bi ti zagrebački dečki postali političke biljke - kažu mi. Bandić trenutačno podržava Vladu, stao je uz Karamarka, i upravo bi on mogao biti onaj koji će šefu HDZ-a osigurati preslagivanje u Saboru. No ako bi Bandić osigurao ukupno desetak glasova, HDZ bi mogao računati u najboljoj mjeri na oko 69 zastupnika. Nedostajalo bi mu još minimalno sedam.     Jedan član Bandićeve stranke kaže mi kako ne vidi velike prepreke da u priču uskoči HNS. Prema njegovom uvjerenju, Vrdoljak sigurno ima pod kontrolom petoricu svojih zastupnika od ukupno njih devet. - Pa ako je Milanović preko svojih posrednika u jednom zagrebačkom hotelu nudio Bandiću doslovno bjanko ček po pitanju svega samo da ne potpiše za Karamarka, a dobro je poznato u kakvim su odnosima bili prvi čovjek Zagreba i ondašnji premijer, zašto je nemoguće povjerovati da HNS promijeni stranu. Ili barem dio HNS-a. Pa primjerice, u Matuljima HDZ podržava HNS-ova kandidata za gradonačelnika i u drugom krugu će se boriti sa SDP-ovim kandidatom. Vrdoljakova veza s HDZ-om i Karamarkom je poduzetnik Pavao Vujnovac. Vujnovac je glavni sponzor rukometnog kluba Zagreb čiji je alfa i omega HDZ-ov Zoran Gobac - kaže mi. Iako se na papiru to čini moguće, realizacija takvih paktova na terenu ići će mnogo teže. HNS-ovka koja sigurno neće stati uz HDZ je i Anka Mrak Taritaš. Već je ozbiljno zagrizla u projekt Zagreb 2017. i dojam je da je nacionalna politika previše ne zanima. Ona želi smijeniti Bandića i postati gradonačelnica metropole. Ne vjeruje da su moguća preslagivanja u Saboru. - To je, vjerujte mi, nemoguća misija. Novi izbori su mnogo realniji. Iskreno, ja sam osobno u posljednja dva mjeseca naglašavala kako će se ova Vlada održati četiri godine, no više nisam sigurna. Ne vidim svjetlo na kraju tunela. Vlada će se pokušati posložiti i učiniti sve da stvari profunkcioniraju. No, HDZ će tada upasti u zamku. Jer ako zemlja krene naprijed i obećane reforme se počnu ostvarivati, za to će biti zaslužan Tim Orešković. Ako se stvari ne poslože, jedini krivac bit će Karamarko - kaže bivša ministrica graditeljstva. U koaliciju s HDZ-om neće ni pod razno. - To nije ne koje se nećka. To je apsolutno ne. HNS neće biti alibi HDZ-u. Tu nema uvjeta ni pregovora - jasna je Mrak Taritaš. S druge strane, Silvano Hrelja, predsjednik HSU-a koji za mjesec dana čekaju izbori u stranci, gotovo je siguran da će do preslagivanja doći. Smatra kako Karamarkove poruke Oreškoviću nisu bez veze, već da se dobro zna zbog čega je to izrečeno. - Po mojoj procjeni šanse za preslagivanje su veće od 50 posto. HDZ će tražiti novog partnera. Pa ja mislim da oni još uvijek ne spavaju kada vide koja su ministarstva dali Mostu. Nas nitko nije zvao, niti bismo se odazvali. HDZ ima svoje umjetno stvorene umirovljenike tako da je o našem prelasku u taj tabor bespredmetno razgovarati. No, ostali bi mogli. HDZ-u je mnogo lakše surađivati s više manjih stranaka nego s jednom većom. Mali se lakše namire, veliki su uvijek gladni bez obzira koliko im date - smatra Hrelja. Od tih manjih tu su svakako HDSSB koji ima dva zastupnika, IDS koji ima tri te ostali manjinci. Boris Miletić iz IDS-a već je izrekao stav po kojem mu je neprihvatljivo približavanje desnici, a jedan moj sugovornik iz oporbe nagađa kako bi Glavaševa stranka moga ići u rušenje Oreškovićeve Vlade. - No to u isti tren ne znači da bi podržali Karamarka za premijera - dodaje. Da neće doći do nikakvih preslagivanja uvjeren je i Darinko Kosor, šef HSLS-a, a s njim se slažu i neki drugi članovi Domoljubne koalicije. Kažu kako su od preslagivanja izgledniji izbori, no kako ni do toga neće doći. - Trenutačna situacija je takva da svatko želi pokazati s kojom batinom u ruci barata. HDZ prijeti Mostu da će uzeti drugog partnera i potencira igru s HNS-om. Mostu je pak batina SDP i s tom strankom prijete HDZ-u. HNS-u je pak batina HDZ kojom prijete SDP-u. SDP pak HNS-u prijeti Mostom. HSS će s novim predsjednikom napadati Most, a HDZ ga u tome neće previše smirivati. I u cijelom tom batinanju dogodit će se jedno veliko ništa. Svi znamo da onaj koji osvoji vlast najmanje želi nove izbore. Ni Most ne želi izbore. Pa oni su tek sad zasjeli u fotelje. I lijepo im je u njima. Nije isto biti u Matkoviću, Tompojevcima, Sinju ili u Zagrebu. Tko kaže drugačije, laže. Ako se bude sad išlo na izbore, 70 posto njihovih sadašnjih zastupnika i ministar više neće vidjeti Markov trg. I oni znaju da je tako i popustit će HDZ-u do jeseni - kažu mi.     Na takve prozivke u Mostu se samo smiju. Svjesni su, kažu, kako su priče oko preslagivanja samo predstava za javnost i to prije svega u svrhu unutarstranačkih izbora u HDZ-u i jačanja Karamarkove pozicije u najvišim tijelima stranke. - To je jasno svima. Orešković je dobar premijer, stvari će se nakon tih unutarstranačkih izbora smiriti, a Vlada će ići dalje. Novi izbori znače novu nestabilnost, a to onda povlači i dodatni pad kreditnog rejtinga, dodatnu nesigurnost u obavještajnoj zajednici, nesigurnu poslovnu klimu. No ako i HDZ krene u pregovore s HNS-om, ne vidim razlog da ne uđemo u razgovore sa SDP-om - kažu mi neki suradnici Bože Petrova. Tomislav Končevski, novi šef Laburista, uvjerava me kako se od ljevice neće maknuti nigdje. - Desnica ne dolazi u obzir - kaže mi. - Znači isključivo SDP - pitam. - Ne. Mi smo samostalni. O mogućim koalicijama odlučit će predsjedništvo stranke, no ono što je sigurno jest da u obzir dolaze samo oni koji prije svega zastupaju prava radnika - odgovara. - Znači, zanima vas samo rad i solidarnost - pitam. - Ha, ha - odgovorio je.