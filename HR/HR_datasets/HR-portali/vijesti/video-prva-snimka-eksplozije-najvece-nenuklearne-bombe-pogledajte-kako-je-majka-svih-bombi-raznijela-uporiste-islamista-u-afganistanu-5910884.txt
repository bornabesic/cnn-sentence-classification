Američka vojska jučer je detonirala najveću od svih konvencionalnih bombi u svojem arsenalu - GBU-43/B MOAB - iznad kompleksa pećina u Afganistanu gdje su se navodno skrivali ISIS-ovi islamisti. Danas je u javnost puštena i snimka eksplozije, koja je zorno demonstrirala razornu snagu oružja u kojem se nalazi čak 11 tona eksploziva.   MOAB - Massive Ordnance Air Blast (masivno oružje zračne eksplozije) - među vojnicima je poznatija po alternativnoj verziji akronima - Mother of All Bombs (majka svih bombi). Razvijena je za specifičnu namjenu postizanja najvećeg mogućeg udarnog vala. Iako MOAB u arsenalu SAD-a postoji već više od desetljeća, do sada nije korištena jer za nju nije pronađena prikladna meta. Za uništavanje podzemnih bunkera koriste se penetrirajuće bombe, koje probijaju kroz tlo i eksplodiraju tek kada se nađu na ciljanoj dubini, dok se za uništenje meta na otvorenom koriste bombe sa šrapnelima, optimalne za onesposobljavanje ljudstva. MOAB se gotovo u cijelosti sastoji od eksploziva, a njen udarni val pouzdano uništava sve u polumjeru od 150 metara. Njezina prednost je što se udarni val širi kroz tunele, pećine i kanjone, pa je idealna za uništavanje baza ukopanih u prirodnim skrovištima. Zbog svoje veličine i težine, bombu ne mogu koristiti konvencionalni bombarderi, te je izbačena uz pomoć padobrana iz teretnog zrakoplova MC-130. Prema službenim informacijama Pentagona, u eksploziji je ubijeno 36 islamista.