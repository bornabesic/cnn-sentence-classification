Prema mišljenju većine ispitanika, najbolji poslodavci za ovu godinu su tvrtke dm-drogerie markt, Lidl Hrvatska i HEP, a prvi put među dvadeset najatraktivnijih poslodavaca u Hrvatskoj našli su se Končar i Zagrebački Holding, pokazalo je istraživanje portala MojPosao provedeno na 17.000 ispitanika. U istraživanju provedenom tijekom 2016. i 2017. godine prvi i najpoželjniji poslodavac je dm-drogerie markt, koji je osvojio visokih 12,20 postotnih bodova, slijedi ih Lidl s 3,5 posto, a na trećem HEP s 2,4. Poželjni su i Mueller, Google, Rimac Automobili, Ina, Pliva, Hrvatski Telekom, Microsoft, Končar Elektroindustrija, Ericsson Nikola Tesla i Zagrebački Holding. I žene i muškarci smatraju da je najatraktivnija tvrtka dm, no atraktivnija je ženama koje su joj dale 17 posto glasova, nego muškarcima sa 6 posto glasova. Žene su na drugo mjesto postavile Lidl, a na treće Muller, dok su muškarci na drugo mjesto pozicionirali HEP, a na treće Google. Poslodavac prvog izbora za sve dobne skupine i sve skupine ispitanika je dm, drugo mjesto kod zaposlenih i nezaposlenih zauzima Lidl, a ispitanicima koji se još školuju na drugom mjestu je Google.  Plaća nije presudan faktor atraktivnosti poslodavca, već sigurnost radnog mjesta koji je kao presudni faktor naveo 21 posto ispitanika. Slijede harmonični odnosi na radnom mjestu i prilike za napredak sa 17 posto, dok je na trećem mjestu važnosti društvena odgovornost poslodavca sa 14 posto. Visina plaća i ostale materijalne beneficije presudan su faktor atraktivnosti za tek 13 posto ispitanika, a manje od 10 posto kao presudan faktor navodi priliku za hijerarhijsko napredovanje ili imidž tvrtke. Trećina ispitanika želi raditi u privatnoj tvrtki u stranom vlasništvu, a u hrvatskim institucijama petina. Na trećem mjestu su tvrtke u pretežno državnom vlasništvu, pa privatne u pretežno domaćem vlasništvu. U stranoj instituciji želi raditi 12 posto ispitanika. Nezaposleni preferiraju tvrtke u državnom vlasništvu, dok bi zaposleni radije odabrali privatnu tvrtku. Ispitanici svih stupnjeva obrazovanja prvenstveno bi željeli raditi u privatnoj tvrtki u pretežno stranom vlasništvu. Ispitanici sa visokom stručnom spremom bi u manjoj mjeri nego drugi željeli raditi u tvrtkama u pretežno državnom vlasništvu. 