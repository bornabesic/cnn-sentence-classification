Nema euforije, nema proslave, ima odgovornog ponašanja u politici. Postigli smo visoki standar, Osijek više nije grad slučaj. Kampanja je bila dobra, neki su se zanijeli i upotrijebili koju riječ više, no mislim da smo svi položili ispit. Što se mene tiče, ja se i dalje ne ponašam kao pobjednik, već čovjek koji je ponudio svoje usluge gradu, ako to moji sugrađani prihvate, bit ću zahvalan – rezimirao je izborni rezultat Ivan Vrkić, aktualni osječki gradonačelnik i relativni pobjednik prvoga kruga, s 37,05 posto podrške. Suočit će se u lipnju s HDZ-ovom Ivanom Šojat, sa 17,17 posto glasova birača. – Zahvaljujem se glasačima, ali i onima koji nisu glasovali za mene i poručio bih im da ću biti gradonačelnik svih koji su spremni raditi sa mnom na projektima u interesu grada i građana. Stabilizirali smo grad u proteklom mandatu, a ključne odluke donosili konsenzusom. Spremni smo na sličan način raditi i u sljedećem mandatu. Zainteresiran sam za sve velike projekte koje mi nismo predlagali, nećemo imati kompleks, ono što je najbolje za grad prihvaćat ćemo kao da je naš projekt, i to je model kako doći i do većine u Gradskom vijeću – rekao je Vrkić. Što se, pak, tiče sastavljanja Gradskog vijeća, ocijenio je kako "ta priča nije komotna, ali nije ni loša". – Imamo 12 vijećnika, neće biti problem doći do 19 jer ima sposobnih partnera s pravim projektima. Pokazali smo da ideološki nismo izdvojeni, ni konfliknti, svi koji su spremni prihvatiti naše prijedloge, a mi zajedno s njima dogovoriti njihove, u priči su da sastavimo većinu – poručio je Vrkić, tvrdeći da još ni sa kime nije pregovarao.