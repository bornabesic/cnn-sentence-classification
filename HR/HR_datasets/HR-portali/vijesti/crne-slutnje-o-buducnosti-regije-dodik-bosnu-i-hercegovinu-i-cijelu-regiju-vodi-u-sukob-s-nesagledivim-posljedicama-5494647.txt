Najveća bošnjačka politička stranka u Bosni i Hercegovini na stajalištu je kako predsjednik Republike Srpske Milorad Dodik vodi BiH ali i cijelu regiju u sukob čije su potencijalne posljedice nesagledive zatraživši istodobno od Srbije da se jasno distancira od njegovih postupaka i retorike kako bi se na vrijeme zaustavio opasni razvoj događaja. "Dodik svojom politikom uvodi BiH i cijelu regiju u konflikt s nesagledivim posljedicama. Od antidaytonske i secesionističke politike Milorada Dodika jasno se mora distancirati Srbija kao potpisnica Daytonskog mirovnog sporazuma. Bilo kakvi postupci kojima se iskazuje nepoštivanje institucija BiH, suvereniteta i teritorijalnog integriteta BiH, izravna su potpora remetilačkoj politici Dodika", stoji u izjavi koja je objavljena iz središnjice Stranka demokratske akcije (SDA) na čijem je čelu Bakir Izetbegović. Ova izjava reagiranje je na zbivanja u Banja Luci 9. siječnja kada je tamo proslavljen neustavni praznik pod nazivom "dan RS" i kojega je Dodik iskoristio kako bi ponovo otvoreno promovirao opciju otcjepljenja RS od BiH ali i njezina pripajanja Srbiji a predsjednik Srbije Tomislav Nikolić tamo je kazao kako dijeli stajališta koja iznosi Dodik "iako to ne smije glasno kazati". U SDA drže kako Dodik time zapravo pokušava skrenuti pozornost s rastućih gospodarskih i socijalnih problema u RS nanoseći izravnu štetu stvarnim interesima bosanskih Srba ali i svima drugima koji žive u BiH izazivajući napetosti u cijeloj državi. Iz najveće bošnjačke stranke upozorili su kako će, bude li Dodik istrajao na sadašnjem ponašanju, najveću štetu pretrpjeti upravo entitet čije interese tvrdi da predstavlja. "Ono što radi Dodik vodi ka raspakiranju Daytonskog mirovnog sporazuma. Ukoliko do toga dođe, prvo će biti dovedeno u pitanje postojanje entiteta RS, koji je nastao tim sporazumom. BiH je postojala i prije Daytonskog sporazuma i nastavit će postojati i s njim i bez njega", stajalište je SDA.