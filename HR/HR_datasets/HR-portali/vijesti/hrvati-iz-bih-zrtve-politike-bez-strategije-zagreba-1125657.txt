Tuđman i sve drugo – tako se kod Hrvata iz BiH mjeri vrijeme i odnos službenog Zagreba. Vjerovali su mu čak i onda kada je naložio da se ugasi Herceg Bosna, koja je inače osnovana da bi bila grudobran od napada na hrvatski “perec”. Osnovana je točno na dan pada Vukovara, 18. studenog 1991., a veliki broj dragovoljaca iz BiH došao se boriti za Hrvatsku. Rat Bošnjaka i Hrvata Nakon poziva predsjednika Franje Tuđmana i kardinala Franje Kuharića Hrvati u BiH masovno su se odazvali referendumu o izlasku BiH iz Jugoslavije, čak i unatoč tome što tadašnje bošnjačko političko vodstvo predvođeno Alijom Izetbegovićem nije udovoljilo želji da referendumsko pitanje utvrdi da je BiH samostalna država, ali s tri nacionalne republike. Hrvatska se za Franje Tuđmana prema BiH Hrvatima – na što je utjecaja imao i ministar obrane Gojko Šušak – odnosila kao prema dijelu istog nacionalnog bića. Rat s Bošnjacima, dojučerašnjim saveznicima, izazvao je kontroverze, te otvorio najveći broj problema s kojima su se kasnije suočavale sve vlasti u Zagrebu. Zahvaljujući inicijativi Tuđmana, ali i tadašnjeg turskog predsjednika Sulejmana Demirela, okončana je ta krvava etapa, ali odnosi između dva naroda, Hrvata i Bošnjaka, nisu zacijeljeli. Tuđmanu je to trebalo kao strateški predah jer je žrtvovanjem Hrvatske Republike Herceg Bosne u BiH, koja je doslovno bila entitet BiH Hrvata, stvorio preduvjet da može zaokružiti državu te vojno ući s teritorija BiH i osloboditi Krajinu. Rješenja koja su postignuta u Daytonu razočarala su u velikome dijelu tadašnje vodstvo BiH Hrvata, ali i crkvene prvake budući da je bila izgubljena Posavina, Hrvati su općenito izgubili svoj entitet i uvedeni u FBiH s četiri puta brojnijim Bošnjacima, dok su Srbi dobili Republiku Srpsku.  Djelovanje Stjepana Mesića moglo bi se okarakterizirati izdajom – zbog objelodanjivanja predsjedničkih transkripata koji su BiH Hrvate i Hrvatsku gurnuli u poziciju da se brane od tvrdnji o postojanju zajedničkog zločinačkog pothvata o pripojenju dijela BiH, koju su vješto prihvatili u političkom Sarajevu. Alibi politika “Nakon Tuđmana u Hrvatskoj nije bilo politike koja je imala dimenziju strateškog promišljanja hrvatskih nacionalnih interesa i s druge strane nametnuta stigma navodnog miješanja u unutarnje stvari BiH, dugo je godina bila alibi politika prema BiH i Hrvatima”, misli saborski zastupnik Božo Ljubić, koji je i predsjednik Glavnog vijeća Hrvatskog narodnog sabora (HNS) BiH. Novi se zaokret dogodio dolaskom predsjednika Ive Josipovića, koji je u odnosu prema BiH i Hrvatima pokazao razumijevanje i spremnost na pomoć otvarajući prostor suradnje s američkim i europskim partnerima. No i tada je Hrvatska morala “glasno šutjeti” zabavljena europskim putem, dok su za vrijeme Ive Sanadera ambicije bile “ovladati” politikom Hrvata. Vjerojatno najdržavničkiji potez Zoran Milanović napravio je dolaskom u Mostar nakon što su nasilnici zapalili doslovno polovicu grada, no njegove izjave o šaki jada i Hrvatima koji neće biti ostavljeni na milost i nemilost za jedne su bile državotvorne, a za druge pubertetsko dokazivanje hrvatstva. Dolazak predsjednice Kolinde Grabar-Kitarović BiH Hrvati doživljavaju oživotvorenjem državotvorne tuđmanovske RH. >> Bosanska Posavina u strahu: Sutra mogu uhititi cijelo Orašje >> 'Ne smijemo zaboraviti Orašje. Dok su svi kalkulirali s opstankom Jugoslavije, oni su ustali i oduprli se srpskoj agresiji' Više od pola milijuna Hrvata u BiH čini samo 15,4 posto stanovništva te zemlje. Hrvati se iz BiH iseljavaju desetljećima što nije u interesu Hrvatske jer, ako padnu ispod 10 posto stanovništva, upitna je konstitutivnost Hrvata u BiH, a onda se u regiji mijenjaju i geopolitički odnosi. Da nije vlast u bivšoj državi imala maćehinski odnos osobito prema Hrvatima u Hercegovini kojima je kolektivno prilijepljena stigma ustaša, da se Hercegovina nije marginalizirana do te mjere da je u njoj svaki razvoj bio onemogućen pa danas izgleda kao i prije pola stoljeća, osim što su se pojedinci obogatili na upitnim temeljima, možda bi slika Hrvata u BiH bila drugačija. Mostar je jedini od velikih gradova u kojem Hrvati čine tanku većinu. Nastava se u školama u Federaciji BiH odvija na hrvatskom i bosanskom jeziku, nedavno je u školi Tramošnici u Republici Srpskoj Hrvatima ukinuta nastava na hrvatskom jeziku, a rješenje problema još se čeka. U Vijeću ministara BiH od devet ministarstava Hrvati vode tri, dok u gornjem domu Parlamenta BiH imaju pet od 15 predstavnika. U donjem, Zastupničkom domu Hrvati uglavnom imaju pet od 42 zastupnika. Jedan od tri člana Predsjedništva BiH je Hrvat. U Vladi Federacije koju čini 8 ministara Bošnjaka, 5 ministara Hrvata i 3 ministra Srbina moguće je preglasavanje i nema mehanizma zaštite. Hrvati u BiH nemaju javni RTV kanal na hrvatskom jeziku kao Bošnjaci i Srbi, što pokazuje da zapinje njihova jednakopravnost. A nju će biti sve teže osigurati jer Hrvati u BiH klize prema tome da postanu manjina.  (Dijana Jurasić, Valentina Rupčić) Veći dio teritorija Bosanske Posavine Vojska Republike Srpske zauzela je 1992. godine, no HVO je uspio obraniti općinu Orašje i dijelove općine Bosanski Šamac. Riječ je o obrambenoj liniji dugoj 18 kilometara, dok se od Save na sjeveru pa do krajnje južne točke protezala na 15 kilometara. Naselja su se nalazila na prvoj crti bojišnice pa je jedina veza sa svijetom bila savska splav kod Županje. Ondje je funkcionirala operativna zona Bosanska Posavina, koja u listopadu 1993. preimenovana u zborno područje Orašje. Kako navodi Vojna povijest, od kraja 1992. na bojišnici nije bilo većih sukoba, međutim loša strateška situacija za vojsku bosanskohercegovačkih Srba dovest će do novog napada na Orašje. Naime, do studenog 1994. hrvatske snage nekoliko su puta ozbiljno porazile Srpsku vojsku Krajine i Vojsku Republike Srpske, stoga je u cilju povratka borbenog morala i odmazde za poraze VRS odlučio provesti operaciju pod nazivom Plamen 95 (koju je hrvatska strana nazvala Osveta) kako bi zauzela Orašje i tako dovršila strateški zadatak iz 1992.godine – potpuno ovladavanje desnom obalom Save. Za tu je zadaću određen 1. krajiški korpus, kojem je zapovijedao general-pukovnik Momir Talić, sa 6000 vojnika i 2000 pripadnika elitnih postrojbi, pod vrhovnim zapovijedanjem Ratka Mladića. S druge strane, zapovjednik ZP-a Orašje, brigadir Đuro Matuzović – danas jedan od uhićenih časnika – imao je na raspolaganju jednu gardijsku i tri pričuvne pukovnije sa 6000 vojnika, no taj je snažni napad odbijen. Oraško područje uspješno je branjeno tijekom cijeloga rata. (Renata Rašović) 