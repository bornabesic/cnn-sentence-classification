Glumac Božidar Alić izvijestio je u četvrtak kako će, unatoč tome što mu je Lisinski otkazao, svoju monodramu "Bez lustracije nema Kroacije" izvesti 1. prosinca u Dvorani Vijenac na Kaptolu čime kaže, započinje svoju posljednju glumačku i prvu političku turneju kojom namjerava obići sve hrvatske gradove i sela te dijasporu.   "Dosta je bilo vladavine partizanskih okupatora koji vladaju od 1945, do danas", poručio je Alić s konferencije za novinare koju je organizirao ispred Hrvatskog sabora.   Predstava mu je, kaže "nemušto" skinuta sa repertoara Lisinskog no njegov je odvjetnik to preuzeo kako bi naplatio njegova "moralna i materijalna potraživanja".   Predstavu je , kaže, morao nazvati monodramom ali je zapravo riječ o njegovom "političkom i životnom credu".   "Gospodin Alić je predstavu htio održati u Lisinskom, no neke je možda smetala jedna riječ u predstavi 'lustracija', rasvjetljenje. Ako se mogu prikazivati neke substandardne predstave gdje se prikazuje golotinja, seks i nasilje zašto jedan talentirani glumac ne može svoj proizvod predstaviti hrvatskim građanima", rekao je saborski zastupnik Željko Glasnović koji je došao dati potporu Aliću.