Objavljeno je deset kandidatura za deset sudačkih mjesta na Ustavnom sudu, a još je dvoje kandidata podržano. Naime, Fakultetsko vijeće Pravnog fakulteta u Zagrebu, na prijedlog Katedre za upravno pravo, još prošloga tjedna odlučilo je predložiti prof. dr. sc. Jasnu Omejec za ustavnu sutkinju, ali aktualna predsjednica Ustavnog suda još nije prihvatila kandidaturu. Reizbor izvrsnog kandidata Očito se preispituje ima li to smisla s obzirom na animozitete bivše vlasti, sada oporbe, spram aktualnog saziva Ustavnog suda. Premda, nedavno je u HTV-ovu Otvorenom istaknutiji kritičar, SDP-ov Peđa Grbin, konstatiravši da Ustavni sud nije pravosudno, već političko tijelo, ustvrdio: “Koliko god sam bio u sukobu s Omejec, treba joj se priznati da se odmakla od toga”. Objektivno je jedina prepreka njezinu reizboru to što bi joj to bio treći mandat. Iako, prema Ustavu i Ustavnom zakonu, to nije problem, nije ni za Venecijansku komisiju, savjetodavno tijelo za ustavna pitanja Vijeća Europe, ako je riječ o iznimnom kandidatu. Njezina impresivna biografija predstavljala bi još jedan snažan pritisak na Hrvatski sabor prema uvažavanju stručnih kriterija. Potrebni su jaki argumenti da zbog stava prema reizboru bude izabran stručno bitno lošiji i politički “kontaminirani” kandidat. Podršku svog Pravnog fakulteta u Rijeci još je dobila, potvrdio nam je dekan Eduard Kunštek, i prof. dr. sc. Sanja Barić, kojoj su zadnji put zbog odnosa vlasti i oporbe nedostajala dva glasa da bude imenovana. Za novi mandat kandidirao se doc. dr. sc Mario Jelušić, aktualni sudac Ustavnog suda kojem mandat istječe 26. svibnja, kao i glavni tajnik Ustavnog suda dr. sc. Teodor Antić, od kojeg je ustavna sutkinja Snježana Bagić prepisala stručni rad. Prvi put vrhovni sudac Iz Hrvatske odvjetničke komore odgovoreno nam je da HOK podržava kandidaturu svakog svojeg člana koji to zatraži, a Upravni odbor odlučio je predložiti odvjetnika Vladu Sevšeka (kandidatura još nije objavljena), poznatog kao branitelja bivšeg varaždinskog gradonačelnika Ivana Čehoka. Kandidirala se i odvjetnica Lovorka Kušan iz Zagreba koja se bavi ljudskim pravima, diskriminacijom... Optimistično je što je zasad riječ o stručnim, a ne političkim kandidatima. Prvi se put kandidirao jedan sudac Vrhovnog suda – dr. sc. Branko Brkić. Mr. sc. Antonija Kovačić, od 1997. sutkinja Visokog prekršajnog suda, jednom je ušla u uži izbor. Andrej Abramović predsjednik je Upravnog suda u Zagrebu koji je pri izboru u DSV-u impresionirao intelektualnom širinom i sudskim karakterom. Sutkinja Lana Petö Kujundžić, koja radi kao ispomoć na Vrhovnom sudu, vodeći je sudski ekspert za mladež. Dr. sc. Joško Badžim dugogodišnji je djelatnik obavještajnih službi na pravnim poslovima. Ramo Atajić kandidaturu je podnio iz Njemačke. Sudski je tumač, pravni ekspert za pravna područja u našoj regiji, bivši dekan Sveučilišta u Bihaću. Natječaj traje još sutra, ali kandidature su moguće poštom i do ponoći. 