Potpredsjednik Hrvatskoga sabora akademik Željko Reiner, izjavio je kako je za njega čin hrvatskog viteza Viteškog Reda Svetog Groba Jeruzalemskog, koji mu je dodijeljen na posebnom obredu u subotu u zagrebačkoj katedrali, velika čast ali i doživotna obaveza pružanja potpore kršćanima u Svetoj zemlji i drugdje gdje im je ona potrebna.  "To je velika čast, naravno da je čovjeku u tom trenutku srce puno", kazao je Reiner odgovarajući na pitanja novinara nakon polaganja vijenca na grob Franje Tuđmana na Mirogoju. Da li je tu čast zaslužio ili ne, procjena je onih koji su o tome odlučivali, dodao je. Istaknuo je kako je proces koji je prethodio proglašenju trajao tri godine, tijekom kojih je zajedno s drugim pristupnicima jednom mjesečno prolazio vježbe duhovne obnove te je u nekoliko navrata na po dva do tri dana odlazio u samostan. Rekao je kako je titula viteza također i jedna velika obaveza, i to doživotna. "Dali smo određene zavjete i (prihvatili) obaveze kojih se moramo pridržavati. Tako da, uz čast, to je puno više jedna obveza koja nema nikakve veze s ovim drugim dijelom moga posla i isključivo je vezana uz duhovnost, a ne politiku", naglasio je akademik Reiner. Ta titula temelji se na dva aspekta: Jedan je izgrađivanje samoga sebe i onih oko sebe u duhovnom smilu, a drugi je skrb oko kršćana i pomoć kršćanima u Svetoj zemlji, napomenuo je. "Pritom ne mislim samo na državu Izrael i sveta mjesta ondje, već mislim na puno šire područje, jer vidite što se događa s kršćanima na Bliskom istoku - oni doslovce nestaju; pod nekim režimima ih i fizički istrebljuju, drugdje su gospodarski ozbiljno ugroženi i treba im pomoć", pojasnio je. Ta pomoć treba biti konkretna, na što se i sam obavezao. "Mi smo se obavezali i financijski ih podupirati. Prema tome, to je prvenstveno obaveza, a čast dolazi uz to", rekao je. Akademik Reiner jedan je od prvih devet Hrvata, od kojih su dvojica svećenici te je sedam laika, proglašenih vitezovima Viteškog Reda Svetog Groba Jeruzalemskog. Obred je upriličen u zagrebačkoj katedrali u subotu, 13. svibnja, a euharistijsko slavlje i sam obred predvodio je američki kardinal Edwin Frederick O'Brien, Veliki meštar Viteškoga Reda Svetoga Groba Jeruzalemskog. 