Nakon jučerašnje odluke Ustavnog suda poslije koje u Hrvatskoj pobačaj ne smije biti zabranjen, ali se u dvije godine treba donijeti novi zakon, počinju lobiranja, pritisci i uvjeravanja raznih grupacija. Cilj je utjecati na taj novi zakon koji će regulirati to izuzetno osjetljivo područje. Ta tema na javnoj raspravi nije prvi put, a zasigurno neće biti ni zadnji jer svaka osoba na svijetu ima svoje mišljenje o njoj pa zato ni nakon desetljeća rasprava i stotina sudskih odluka nema jedinstvenog odgovora na pitanje koje sukobljava bioetičare, pravnike i političare diljem svijeta. Novi bi zakon trebao pomiriti nepomirljivo – stav prema kojem život počinje začećem i činjenicu da se sva ljudska prava stječu rođenjem. Vladajući HDZ u više je navrata ponovio da represivne mjere nisu rješenje. Međutim, govori se o mogućim preduvjetima koje bi trebalo ispuniti da bi žena mogla na pobačaj pa je veliko pitanje što bi to bilo. Načelno se spominju edukacija i savjetovalište. Vezano uz to, prije su se mogle čuti kojekakve ideje pa je na zakonodavcu da spriječi bilo kakvu mogućnost manipuliranja i pritisaka, pa i najsuptilnijih. Ideja da je zdravije osnažiti zdravstveni odgoj u školama, osporavanje kojega je dolazilo iz istog smjera iz kojeg se traži zabrana pobačaja – sada je i službeno uzaludna. Ono što bi svakako trebalo regulirati jest institut priziva savjesti. Kategorija je to koja se, prema svjedočenjima liječnika, u velikoj mjeri zloupotrebljava. Iako nevoljko i uz solidarnu zadršku, priznat će da mnogi im kolege svoju savjest prizivaju kad treba obavljati pobačaj, nikome ugodan zahvat, u bolnici. Obaviti ga “na crno” već su spremniji pa otud, sumnja se, i manji broj pobačaja koji bilježi službena statistika. Kako bilo, zakon oko kojeg će se zasigurno lomiti koplja trebao bi izbjeći pristranost. U protivnom, sudeći po autobusima koji svakodnevno napuštaju Hrvatsku puni žena u fertilnoj dobi s kartama u jednom smjeru, neće biti dovoljno ni onih koji će rađati, a kamoli razmišljati o abortusu.  >> Kujundžić o pobačaju: Zabrane nikada nisu riješile probLem 