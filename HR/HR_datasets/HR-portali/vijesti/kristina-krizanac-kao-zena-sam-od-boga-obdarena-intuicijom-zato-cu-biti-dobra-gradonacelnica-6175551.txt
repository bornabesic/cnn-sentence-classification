Živim život žene, majke i supruge, privatne poduzetnice i poljoprivednog zaljubljenika i sve to, čini mi se, dobro usklađujem sa poslom. Iako često kažem da je politika posao, ona je zapravo 24-satni poziv, kaže kandidatkinja Nezavisne liste dr. Stipislava Jadrijevića, Kristina Križanac u intervjuu za portal 100posto.hr. Već je stekla iskustvo u upravljanju gradom postavši vršiteljica dužnosti gradonačelnice Sinja nakon smrti gradonačelnika Ivice Glavana 2015., kojem je bila zamjenica. U politiku je prije osam godina ušla iz poduzetničkih voda na poziv dr. Stipislava Jadrijevića, i za početak razbila predrasudu da u tradicionalnoj sredini poput Sinja teško može uspjeti netko tko tamo nema korijenje, a pogotovo ako je riječ o ženi. Kristina Križanac rođena je u Širokom Brijegu, u obitelji koja je dala čak 19 liječnika. Ona je završila ekonomiju, a u Sinj ju je dovela ljubav. Prije 18 godina u tom gradu se udala i rodila sina te ga zaista doživljava kao svoj dom. U drugom krugu lokalnih izbora bitku za Sinj vodit će žene. Kristina Križanac za mjesto gradonačelnice Sinja natječe se s HDZ-ovom Ivanom Pavić, koja je u prvom krugu dobila dva posto više glasova.  Mislite li da je razlika između vas i protukandidatkinje nadoknadiva? Kome će se pripojiti glasovi Mosta i SDP-a u drugom krugu? Razlika od 2 posto glasova nije nenadoknadiva. U drugom krugu šest političkih opcija je ostalo bez svog prioritetnog opredjeljenja. Vjerujem da će moji sugrađani, bez obzira na političku opredijeljenost, izići u drugom krugu, jer u drugom krugu glasaju direktno za osobu koji ili poznaju, ili su prepoznali njen program. Nikada nisam niti dijelila Sinjane i Sinjanke po političkoj opredijeljenosti. Smatram ih dovoljno pametnima da izaberu onoga tko zna riješiti naše lokalne probleme. Zbog čega bi Sinjani trebali glasati za vas? Po čemu se vi razlikujete od Ivane Pavić? Ja ne obećavam na neviđeno, ja samo želim da moji sugrađani vlastitom voljom procijene moje dosadašnje rezultate i rezultate Nezavisne liste dr. Stipislava Jadrijevića. I da budu sigurni da, kao i do sada, neću biti niti slatkorječiva niti neargumentirano obećavati, i da mogu mirno dati povjerenje meni, jer znaju da odluke ne donosim ishitreno. U prethodnom periodu, zbog zakonskih osnova umanjeni su prihodi grada za 20-ak posto, ali smo se potrudili da niti jedan dostignuti standard korisnika gradskog proračuna ne bude umanjen. I u tim okolnostima imamo rezultate na pripremi razvojnih dokumentacija koje su nam omogućile da osiguramo bespovratne izvore financiranja iz EU. Želim istaknuti da je moja prednost što znam i mogu raditi u okolnostima koje nisu podatne, ali pažljivim upravljanjem i vođenjem grada dokazala sam da to znam i mogu. Činjenica je da je Hrvatska vrlo konzervativna država. Što vas je, kao ženu, potaklo da se uključite u politiku? Kao žena sam od Boga obdarena inituicijom da mogu procijeniti i uočiti više problema odjednom, što mi je jako pomoglo u obavljanju dužnosti gradonačelnice. Politiku smatram odgovornim radom za opće dobro, a nikako poligonom za ostvarenje uskih osobnih ili nekih partikularnih interesa. Kao majka želim da moje dijete i djeca ovoga grada žive u tolerantnoj i perspektivnoj sredini, i zato sam spremna kroz vlastitio odricanje dati svoj maksimum u rješavanju problema moje sredine. Što je okosnica vašeg političkog programa? Kako realizirati te kapitalne projekte za grad Sinj? Okosnicu političkog programa mene kao buduće gradonačelnice i moje Nezavisne liste dr. Stipislava Jadrijevića čine dva megaprojekta koja smo započeli i za koja smo osigurali 216. milijuna kuna iz EU. Prvi je kanalizacijski sustav sa pročistačem otpadnih voda za naselja Sinj, Brnaze i Glavice, a drugi je revitalizacija kulturne baštine kroz integrirani projekt 'Sinj u sridu'. Ova dva projekta potvrđuju da vodimo izuzetnu brigu o zaštiti čovjekova okoliša i da znamo čuvati našu vodu, te da viziju razvoja grada temeljimo na razvoju turističke infrastrukture, koja će omogućiti gradu Sinju razvoj i perspektivu poduzetništva, gospodarstva, zapošljavanja i u konačnici podići standarad života u Sinju. Svakako ćemo ralizirati koncept Razvojnog centra kao logistike poduzetnicima početnicima i poduzetnicma u razvoju. Realizirati ćemo sanaciju odlagališta Mojanka, kao i dovršti prvu i jedinu gradsku sportsku dvoranu. Već ste vodili grad Sinj. Jeste li u tom gradu prepoznali turistički potencijal? Znamo da okolica Splita svakim danom prolazi kroz ekspanziju u tom smislu. Nezavisna lista dr. Stipislava Jadrijevića osmislila je razvoj grada kroz jačanje turističkog potencijala uvažavajući naše stoljetne brendove Sinjsku Gospu i Sinjsku alku. U ovom mandatu relizirati ćemo projekt 'Sinj u sridu' težak 71 milijuna kuna od čega smo 58 milijuna dobili iz EU fondova. Grad Sinj više neće biti grad izletničkog turizma, već turistička destinacija u kojoj će se boraviti višednevno, a ono što će grad Sinj svom turističkom posjetitelju pružiti biti će jedinstveno i nezaboravno. Naslanjajući sinjsku gastronomiju na potencijal proizvodnje koju imamo u Sinju, grad će dobiti još jedan pečat koji će biti jedinstven i prepoznatljiv turističkom doživljaju. U ideološkom smislu, u koji politički spektar biste se svrstali? Koji birački korpus vi predstavljate? Desnicu, ljevicu, centar, revoltirane građane ili nešto drugo? Što je politika na lokalnoj razini? Za mene je to rad za opće dobro mojih sugrađana koje muče razni komunalni problemi. Komunalni problemi nemaju ideološki predznak, njih se može rješavati ili ih se ne rješava. Moj 'politički spektar' je cesta, nogostup, javna rasvjeta, kanalizacija, vodoopskrba, razvrstavanje otpada i stvaranje okruženja za investitore da u okviru tržišne utakmice dobiju najbolje u mom gradu, kako bi moji sugrađani dobili priliku da realiziraju svoje Ustavom zajamčeno pravo na rad. Cijelom političkom spektru na nacionalnoj razini preporučila bih da se prestanu baviti partikularnim interesima, i da cijelu našu lijepu Hrvatsku vide kao zemlju u kojoj je nužno imati jednake prilike za rad i život. Svakako moram napomenuti da mi je neprihvatljivo da bilo koja politička opcija protežira politički marketing na način da uvjetuje budućnost lokane zajednice dirigiranim izborom čelnika na lokalnoj razini. Što biste poručili biračima? Kao buduća gradonačelnica bit ću vam dostupna u svako doba dana, i bit ću vam sa svojim timom na raspolaganju kako bi u međusobnoj komunikaciji došli do rješenja na dobrobit svih nas.