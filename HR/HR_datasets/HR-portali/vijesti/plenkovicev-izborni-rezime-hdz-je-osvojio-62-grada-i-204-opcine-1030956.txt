"Od sutra ponovno otvaramo nacionalne teme s puno odgovornosti prema građanima, nadam se da ćemo donijeti najbolja rješenja", rekao je Plenković te zaključio na neki način kulminaciju ove izborne noći Predsjednik HDZ-a, premijer Andrej Plenković, obratio se nakon što su zaključeni glasovi drugoga kruga lokalnih izbora u Zagrebu. “Čestitam prije svega svima u HDZ-u, ali i svim drugim strankama koje su dobile povjerenje hrvatskih građana. Ovaj proces je sada iza nas. Ukupna prosječna izlaznost bila je nekih 6,5 posto manja nego u prvom krugu. Čestitam prije svega svim građanima RH. S našim partnerima HDZ je osvojio 12 županija. Čestitam Ivanu Anušiću u Osječko-baranjskoj županiji posebno, riječ je o nakon Splitsko-dalmatinske županije drugoj po veličini županiji u Hrvatskoj, to je sjajna situacija za nas i pokazuje snagu HDZ-a. HDZ je osvojio 62 grada od 127. Od 428 općina HDZ je dobio povjerenje u 204 općine. HDZ ima 279 jedinica lokalne i regionalne samouprave. Ti su brojevi dosta jasni sami za sebe pa je jasno i tko su pobjednici ovih izbora. Daruvar, Dubrovnik, Metković, izvanredna pobjeda Dalibora Milana, Karlovac u kojem je sjajan kontinuitet dvojice Damira, Ozalj, Oroslavlje, Senj, Đakovo, Požega, posebna čestitka njima tamo, stotpostotni rezultat za HDZ. Ostvarili smo i pobjedu u Kutini, Imotskom, Makarskoj, Šibeniku, Željko Burić nastavlja svoj mandat, sjajna pobjeda u Vodicama, Vinkovcima, Velikoj Gorici i Zaprešiću. Za kraj ostavljam najsjajniju pobjedu, željeli smo iskorak u velikim gradovima. Jedini grad u kojem je postojao prostor za promjenu bio je Split gdje je pobijedio Andro Krstulović Opara. HDZ će tako predvoditi razvoj tog mediteranskog središta i na tome posebno čestitam kolegi Krstuloviću Opari. Čestitke upućujem i našim županima – sjajna pobjeda našeg Nikole Dobroslavića u Dubrovačko-neretvanskoj županiji, kao i sjajna pobjeda Blaženka Bobana u Splitsko-dalmatinskoj županiji. Goran Pauk uvjerljivo je pobijedio u Šibensko-kninskoj županiji, Ivo Žinić u Sisačko-moslavačkoj te Božo Galić u Vukovarsko-srijemskoj županiji”, rekao je Plenković, navodeći prethodno kao svojevrsni rezime ovih izbora sa stajališta HDZ-a. “Dogovorili smo sa svim županima da će idući susret biti u srpnju u Požegi, nastavit ćemo tu suradnju. Što se tiče nacionalne razine, HDZ je pripravan za sve scenarije. Svi oni koji žele za Hrvatsku suočavanje na odvažan način, s krupnim političkim pitanjima, pozivam ih na razgovore o stabilnosti, rastu i razvoju, sigurnosti, ulaganje u obrazovanje. Sve to uz naglasak na društvenu solidarnost naših umirovljenika, osoba s invaliditetom. Sve te teme dio su naše političke odgovornosti. Oni koji se žele pridružiti dobro su došli. Od sutra ponovno otvaramo nacionalne teme s puno odgovornosti prema građanima, nadam se da ćemo donijeti najbolja rješenja”, rekao je Plenković te zaključio na neki način kulminaciju ove izborne noći.