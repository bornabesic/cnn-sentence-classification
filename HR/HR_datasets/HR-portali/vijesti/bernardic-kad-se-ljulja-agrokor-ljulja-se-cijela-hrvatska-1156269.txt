Kad se ljulja Agrokor, ljulja se cijela Hrvatska, slikovito se izrazio predsjednik SDP-a Davor Bernardić. – Nije mi važno što će se dogoditi s vlasnicima, ali važna mi je sudbina 40 tisuća zaposlenih u Agrokoru i najmanje još toliko njihovih dobavljača. Moramo postići da se zaštite radnici koji rade u Agrokoru, njihove obitelji, podmire potraživanja prema dobavljačima tako da oni mogu platiti svoje radnike i da se plate dugovi državi jer nitko ne smije plaćati tuđe dugove. Od potraživanja države financiraju se bolnice i škole – komentira Bernardić.  Vlada mora pronaći rješenje za problem Agrokora Na pitanje treba li onda Ivicu Todorića prijaviti zbog nesavjesnog poslovanja, Bernardić odgovara kako Vlada prije svega mora pronaći rješenje za problem Agrokora. – SDP će podržati svako dobro rješenje u interesu prije svega 40 tisuća ljudi koji rade u Agrokoru i ne smiju završiti na ulici te još toliko onih koji rade za dobavljače. Želim naglasiti da banke koje su preuzele rizik moraju sada snositi dio rizika za kreditiranje tog poduzeća. Rano je bilo što govoriti, pogotovo treba li država ući u vlasništvo Agrokora, proces treba temeljito pratiti. U Ministarstvu financija radi devet tisuća ljudi osposobljenih da prate ovakve procese. Oni zajedno s resornim ministrom imaju zadatak nešto predložiti. Iako je ministar u nezgodnoj situaciji jer dolazi iz te kompanije i bit će pod povećalom. Ali, u ovom trenutku teškom za Hrvatsku svi moramo stati na stranu razuma. Kad se Agrokor ljulja, cijela zemlja se ljulja. Imamo krhak gospodarski rast i bilo kakav pogrešan potez može ga ugroziti – tvrdi Bernardić. Upitan treba li se Zdravko Marić izuzeti iz odlučivanja o Agrokoru, predsjednik SDP-a odgovara kako je on ipak ministar financija i kao takav prvi pozvan da sudjeluje u procesu, no bit će pod posebnim povećalom cijelo vrijeme jer je prije dolaska u Vladu radio u Agrokoru. – Svatko dolazi odnekud, svi na javnim dužnostima i prije su negdje radili i to ne smije biti ograničavajuća ili diskriminirajuća okolnost. Ali, sasvim sigurno, kad odlučuješ o poduzeću u kojem si još jučer bio zaposlen, tada si pod povećalom – zaključio je Bernardić koji Vladi zamjera što se i dalje nije oglasila na njegove pozive na razgovore i postizanje određenog konsenzusa o bitnim temama za državu. >>Petrov: Nitko osim Todorića nije odgovoran za stanje u Agrokoru, ali država će braniti gospodarski sustav >>Todorićev Agrokor čeka restrukturiranje i vlasničko preslagivanje 