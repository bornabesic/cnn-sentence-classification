ZAGREB - Ministarstvo kulture i vlada svjesni su situacije u izdavaštvu i spremni u dogovoru sa svim dionicima knjižnog sektora raditi na pronalasku načina za izlazak iz krize, kazala je u petak ministrica kulture Nina Obuljen Koržinek, te najavila potporu reformi politike prema knjizi kao i mogućnost povećanja proračuna za kulturu za vrijeme njezina mandata.   "Za dva do tri tjedna imat ćemo konture proračuna. Nisam davala velike najave za prvu godinu, ali do kraja mandata sigurno ćemo ozbiljnije povećati proračun za kulturu", kazala je ministrica Hini uoči zajedničkog obilaska štandova s premijerom Andrejem Plenkovićem na sajmu knjiga Interliber u Paviljonima 5 i 6 Zagrebačkog velesajma.   To će, naravno, ovisiti o fiskalnoj situaciji općenito, napomenula je, a ono što je na početku mandata novoj vladi bilo jako važno je da se stopa PDV-a na knjigu zadrži na dosadašnjih 5 posto, nasuprot najavljenoj mogućnosti njezina povećanja na 12 posto.   "Već sam više puta rekla da smo svjesni teške situacije u izdavaštvu i jedna od prioritetnih tema koje ćemo u Ministarstvu kulture, odnosno, na koje će vlada u ovom novom mandatu staviti naglasak, to je značajnija potpora, i financijska ali i uopće, reforme politike prema knjizi", napomenula je ministrica.   "Jako je važno da knjiga bude dostupna u svakom dijelu Hrvatske, da radimo na poticanju čitanja i razvoju nove mlade čitalačke publike. To su prioriteti i zato nam je drago vidjeti da su opet nakladnici tu, da postoji interes za knjigu da građani žele čitati i žele kupovati knjige i mi ćemo se stvarno truditi sa svim mjerama koje ćemo uvoditi da tome damo podršku", poručila je.   Ministrica je istaknula da su s nakladnicima, koji su bili među prvima koje je na samome početku svojega mandata primila na razgovor i saslušala, već postignuti neki dogovori "oko određenih kratkoročnih mjera koje moraju biti provedene već ove godine, u smislu revizije nekih otkupa i dodatnih ulaganja tamo gdje ministarstvo ima prostor".   "Dogovorili smo se da počnemo ipak raditi na izradi cjelovitog Zakona o knjizi, dali smo podršku onome što oni rade u okviru hrvatskog clustera kulturnih i kreativnih industrija, jer tu su se već i oni sami usuglasili oko određenih strateških ciljeva", pojasnila je Obuljen Koržinek, istaknuvši kako je njeno ministarstvo otvoreno za partnersku suradnju za boljitak čitavog sektora i kulture općenito.   "Ministarstvo će biti otvoreno, želimo s njima partnerski (odnos), ali i sa svima drugima koji u tome sudjeluju – znači i ministarstvima gospodarstva i obrazovanja, te lokalnom i regionalnom samoupravom, koji puno mogu pomoći", ocijenila je ministrica te poručila kako "Moramo jednostavno napraviti taj jedan zajednički projekt da pokušamo doprinijeti da se iziđe iz ove ipak ozbiljne krize".   Ocijenila je pozitivnom veliku posjećenost Interlibera, ali i napomenula kako dojam koji se stječe na sajmu ne daje pravu sliku stanja u hrvatskom izdavaštvu.   "Uvijek je ovdje živo, no ljudi koji ne prate toliko stanje u knjizi, kad dođu na Interliber vidjeti ono što je atmosfera Interlibera ne mogu ni spoznati u kolikim je zapravo problemima izdavaštvo u Hrvatskoj. S jedne strane, raduje me da je ovdje uvijek toliki interes, da škole dovode djecu, da se Velesajam trudi animirati publiku, ali s druge strane, moramo biti svjesni da ono što vidimo ovdje u tih pet-šest dana nije stvarno stanje hrvatskog izdavaštva i interesa za knjigu i, naravno, da to promijenimo", kazala je.