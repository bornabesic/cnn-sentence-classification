Uz bivšeg premijera Tihomira Oreškovića, pravo na fizičku zaštitu nakon prestanka dužnosti koristi i bivši predsjednik Sabora, HDZ-ov Željko Reiner. Potvrđeno nam je to iz Ravnateljstva policije, koje je na naše pitanje koristi li Reiner još uvijek osiguranje odgovorio kako se “sukladno Uredbi o određivanju štićenih osoba, objekata i prostora te provođenju njihove zaštite i osiguranja, mjere osiguranja i zaštite za štićene osobe I. kategorije provode još šest mjeseci nakon prestanka obnašanja dužnosti”. Predsjednici države, Vlade i Sabora po zakonu su štićene osobe prve kategorije i tijekom mandata imaju danonoćnu zaštitu. U tom razdoblju, fizičku zaštitu imaju i članovi njihove uže obitelji – supružnici, roditelji i djeca. Za vrijeme mandata visoki dužnosnici bez “sigurnjaka” ne mogu odlaziti nigdje, ni u zemlji ni u inozemstvu, a takve se zaštite kroz mandat ne mogu odreći čak ni ako to žele. Tjelohranitelji ih prate i šest mjeseci po isteku mandata, no tada se već mogu odreći osiguranja, ako smatraju da im ono nije potrebno. O tome su samo pisanim putem dužni obavijestiti SOA-u. I Orešković i Reiner se, međutim, očito osjećaju fizički ugroženima jer se ni jedan ni drugi nisu odrekli pratnje. Bivši premijer tako je osiguranje poveo sa sobom u Amsterdam, gdje se vratio na posao u farmaceutskoj kompaniji Teva. To što je sa sobom o trošku države poveo i tjelohranitelje smatra posve primjerenim. Objasnio je da službenici MUP-a moraju vidjeti gdje će stanovati bivši premijer i najavio da će se osiguranja odreći kada mu MUP potvrdi da nema sigurnosnog rizika za njega i njegovu obitelj. Željko Reiner je, pak, kako se doznaje, ovih dana na godišnjem odmoru izvan Hrvatske. Navodno je na skijanju, a budući da je još uvijek pod osiguranjem, na godišnji odmor sasvim ga sigurno prate i tjelohranitelji čije troškove plaća država. Gdje su svi skupa odsjeli i koliko će sve to koštati porezne obveznike nemoguće je doznati jer su podaci o osiguranju štićenih osoba klasificirani kao tajni. Nismo uspjeli doznati ni zbog čega Reiner smatra da je pod sigurnosnom ugrozom pa nije zatražio da mu se ukine osiguranje jer ne odgovara na telefonske pozive i SMS poruke.  >> 'Nije etički da Orešković koristi zaštitu i hrvatske policajce i izvan granica Hrvatske' Bivši predsjednik Sabora Reiner očito nije puno naučio iz prošlogodišnje epizode u kojoj su ga mediji prozivali zbog odlaska na skijanje pod policijskom pratnjom. Iako je u to vrijeme još bio na funkciji i nije se mogao odreći osiguranja, Reiner je tada izazvao bijes skijaša koji su u koloni na graničnom prijelazu Bregana strpljivo čekali na carinsku kontrolu. Reiner je gužvu zaobišao uz pomoć policijskih “rotirki”, a od kritika ga nije zaštitilo ni naknadno obrazloženje da je na godišnji odmor išao vlastitim automobilom te da po zakonu zbog svoje funkcije nije smio čekati u koloni. 