Uzdrmana stranka očekuje da se Bernardić oglasi te, kako kažu, očekuju odgovore jer ga smatraju krivim za debakl u Zagrebu u kojemu je upravo on godinama vodio organizaciju i gdje SDP više nema najjaču listu. Davor Bernardić teško je razočaranje ne samo za svekoliku hrvatsku javnost željnu političkog osvježenja, nego i članova te simpatizera vlastite stranke. Objede i nezadovoljstvo na račun šefa SDP-a mogle su se čuti i prije izbora, no sada nakon ovih izbornih neuspjeha došlo je do kulminacije pri kojoj veliki broj SDP-ovaca sve jasnije traži ostavku. Uzdrmana stranka očekuje da se Bernardić oglasi te, kako kažu, očekuju odgovore jer ga smatraju krivim za debakl u Zagrebu u kojemu je upravo on godinama vodio organizaciju i gdje SDP više nema najjaču listu. Osim toga, u Zagrebu su ostali bez značajnog broja mjesta u vijećima gradskih četvrti i mjesnim odborima, a pojavila se i nova snaga na ljevici, lista Zagreb je naš, za koju dobrim dijelom vjerojatno glasaju bivši birači SDP-a. O svemu se oglasio i Mirando Mrsić: – Iako je predsjednik stranke bio prisutan terenu – stranci za pobjedu treba daleko vise od slikanja i druženja s građanima. U prvom redu jasna vizija, jasne politike i poruke te jedinstvo stranke bez dijeljenja na „naše“ i one druge. Mislim da su očekivanja naših članova puno veća i da svi imamo odgovornost i dužnost učiniti SDP boljim. Smatram da su naši članovi, ali i građani izgubili povjerenje u SDP i da do sada ništa nije učinjeno da se to povjerenje vrati. Upravo zato nismo ostvarili željeni rezultat. Pred nama su vjerojatno parlamentarni izbori. Rezultati lokalnih izbora sve nas koji vjerujemo u socijaldemokraciju trebaju potaknuti da se stvari u stranci počnu mijenjati na bolje i to ODMAH. Ako želimo da SDP ostane jedina moguća opcija protiv neoliberalne politike HDZ-a, vremena za čekanje da se dogode promjene više nema. Ako je suditi po trenutačnoj klimi među članovima SDP-a, Bernardiću su sati na mjestu vodećeg čovjeka ove stranke – odbrojani.