Ministar financija Zdravko Marić u četvrtak je kazao da od prvog dana svog mandata u Ministarstvu financija isključivo radi u javnom interesu, dok potez Mostovih ministara na Vladi nije htio komentirati. "Od prvog dana, uvijek sam isticao, samo isključivo radim u javnom interesu. Kao ministar financija, u cijelom svom poslovnom vijeku, kad god sam bio u Ministarstvu financija, tako sam radio", izjavio je ministar Marić novinarima nakon sjednice Vlade na kojoj je premijer Andrej Plenković naložio tajnici Vlade da pripremi odluku o razrješenju trojice Mostova ministara - Vlahe Orepića, Slavena Dobrovića i Ante Šprlje jer su glasovali protiv prijedloga da Vlada odbije zahtjev SDP-a za pokretanjem povjerenja ministru financija Zdravku Mariću. Na pitanje novinara može li nastaviti suradnju s ministrima Mosta koji su stali protiv njega, Marić je kazao: "Iza svih ovih argumenata, iza svih ovih optužbi koje su mi se stavljale na teret, iznio sam argumente koji, po meni, odbacuju sve ove neutemeljene optužbe". Ministar Marić nije želio ulaziti u špekulacije oko eventualne manjinske vlade.  Na upit je li se vidi u dalje u Vladi, Marić je ponovio da od prvog dana mandata, zajedno sa svojim timom i svim ostalim kolegama u Vladi, isključivo radi u javnom interesu.   