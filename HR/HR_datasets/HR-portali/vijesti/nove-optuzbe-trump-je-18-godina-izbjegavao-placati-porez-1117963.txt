Republikanski kandidat za Bijelu kuću Donald Trump na legalan je način možda izbjegavao plaćati porez punih 18 godina, izvješćuje dnevni list New York Times (NYT) u izdanju od subote. Prema dokumentu koji je elektroničkom poštom prošli mjesec poslan jednom od novinara NYT-a, Trump je 1995. u svojoj poreznoj prijavi naveo gubitak od skoro 916 milijuna dolara. Pitanje plaćanja poreza tog milijardera iz New Yorka je vrlo važno i istovremeno vrlo osjetljivo, tvrdi AFP, dodajući da Trump opetovano odbija objaviti svoju imovinsku karticu, kršeći tako dugu tradiciju američkih predsjedničkih kandidata. Za razliku od njega, njegova suparnica Hillary Clinton to je učinila.  Prema pisanju New York Timesa, prijava kolosalnog gubitka od 916 milijuna dolara bila je dovoljna da Trumpu omogući da na sasvim legalan način od svojih prihoda koji su podložni oporezivanju odbije svake godine 50 milijuna dolara tijekom 18 godina, tj. do 2013. Trumpov politički tabor odmah je objavio priopćenje, ali u njemu ne spominje gubitak od 916 milijuna dolara. U priopćenju stoji da je NYT došao u posjed spomenutog dokumenta na "ilegalan" način, nazvavši NYT "produženom rukom kampanje Hillary Clinton, Demokratske stranke i njihovih posebnih globalnih interesa". U priopćenju se također dodaje da je Trump "vješt poslovni čovjek" koji poznaje poreznu politiku bolje od bilo koga tko se ikada kandidirao za američkog predsjednika. >> Trump optužio Google da prikriva loše vijesti o Hillary Clinton >> Forbes: Trump u godinu dana izgubio 800 milijuna dolara 