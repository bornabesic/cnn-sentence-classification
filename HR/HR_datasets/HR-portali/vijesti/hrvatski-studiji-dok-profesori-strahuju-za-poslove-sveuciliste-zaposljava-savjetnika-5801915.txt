U jeku pobune na Hrvatskim studijima zbog ukidanja upisnih kvota za studij filozofije i straha od gubitka radnih mjesta profesora, Sveučilište u Zagrebu raspisalo je natječaj za izbor savjetnika pročelnika Hrvatskih studija Marija Grčevića. Točan naziv radnoga mjesta, koje se popunjava na puno radno vrijeme i na neodređeno, glasi - rukovoditelj područnog ureda, interni naziv: savjetnik pročelnika za organizacijska, kadrovska i programska pitanja. Budući da pročelnik Grčević ima svog zamjenika i četiri povjerenika (da je riječ o ustanovi u statusu fakulteta, to bi bili prodekani), postavlja se pitanje zašto je pročelniku nužan savjetnik? Riječ je o funkciji koja nije uobičajena za hrvatska visoka učilišta. K tomu, četiri povjerenika pročelnika pokrivaju sva potrebna područja, pa Hrvatski studiji već imaju povjerenika za nastavu i studente, za znanost, za poslijediplomske studije te za osiguranje kvalitete i poslovanje. Upravo se poslovi zadnje navedenog povjerenika dijelom preklapaju s poslovima novopredviđenog savjetnika. Neobično je i to što se natječaj raspisuje u fazi preustroja Hrvatskih studija, koji po odluci Senata prelazi iz statusa sveučilišnog centra u sveučilišni odjel. Riječ je o formalno nejasnoj proceduri zbog koje također negoduje dio zaposlenika HS-a i sprema se u štrajk, pa je dodatno nejasno zašto se u ovoj fazi zapošljava savjetnik. - Uzimati savjetnika pročelnika, a za koju godinu će poslati osam profesora filozofije na cestu, to je bezobrazluk prve vrste. Riječ je o radnom mjestu s koeficijentom višim od profesorskog - komentira zaposlenik HS-a koji je želio ostati anoniman. Potvrđuje nam da je natječaj za zapošljavanje savjetnika pri kraju. Prijavilo se nekoliko kandidata, a jedan od njih je Petar Marija Radelj, teolog, arhivist, prevoditelj i urednik knjiga, kao i čest komentator/kritičar na portalu vjeraidjela.hr. Pročelnik Hrvatskih studija Mario Grčević jučer nije bio dostupan za objašnjenje, no osoba iz Uprave HS-a upoznata detaljnije sa slučajem tvrdi da je riječ o nepotrebnoj funkciji i iznosi sumnju da je natječaj namješten. - Zbog uvjeta postavljenih za radno mjesto savjetnika pročelnika zvali su nas i sa Zavoda za zapošljavanje - kaže naš sugovornik s HS-a. Prema natječaju objavljenom u Narodnim novinama, na stranicama HS-a i u dnevnim novinama, uvjeti za prijavu su završen dodiplomski studij u trajanju od 4 godine ili preddiplomski i diplomski sveučilišni studij u području društvenih ili humanističkih znanosti, pri čemu se prednost daje međupodručnoj naobrazbi, znanju engleskoga i još jednoga stranog jezika. Kandidat pritom treba imati najmanje 15 godina radnog iskustva. Pravnici s kojima smo razgovarali o natječaju, ali i funkciji savjetnika pročelnika slažu se u jednome: Statut Sveučilišta i Zakon o znanosti i visokom obrazovanju nisu usklađeni, zbog čega je, nažalost, svašta moguće. Tako, primjerice, članak 64 Zakona o znanosti navodi tek da sveučilišni odjel ima pročelnika, stručno vijeće i druga tijela čiji se sastav određuje statutom. A osim natječaja za savjetničko radno mjesto, u istome se popunjavaju još četiri radna mjesta. Riječ je o voditelju informatičke službe, stručnom suradniku u Uredu za osiguravanje kvalitete, knjižničaru i stručnom suradniku za poslove organizacije i provedbe poslijediplomskih studija. - Ako je to istina, onda je skandalozno, ali ne i potpuno iznenađenje imamo li u vidu sve što se prethodno dogodilo na HS-u - kaže povjerenik novoosnovane podružnice Sindikata znanosti na Hrvatskim studijima Tomislav Janović. Podružnica Nezavisnog sindikata znanosti na Hrvatskim studijima jučer je jednoglasno izglasala ulazak u štrajk, s glavnim zahtjevom prekid nasilja nad Hrvatskim studijima od strane Uprave Sveučilišta. Potpora Hrvatskim studijima jučer je stigla i od Inicijative s Filozofskog fakulteta. Nezavisni sindikat znanosti i visokog obrazovanja donio je platformu u kojoj, među ostalim, tvrdi da je pretvaranje Hrvatskih studija iz centra u odjel nezakonito. - Sveučilišna uprava narušila je načelo autonomije sastavnice jer je sastavnica (HS) donijela odluku o 15 upisnih mjesta za studij filozofije. Za poništenje te odluke Sveučilišna uprava nema niti jedan valjani razlog - stav je Sindikata.