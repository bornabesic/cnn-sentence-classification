Nakon što je prije mjesec dana Općinsko državno odvjetništvo u Puli pokrenulo istragu protiv Vjerana Š. (43) jer je u Poreču mjesecima protiv njezine volje držao 43-godišnju zaposlenicu, koju je pri tome psihički i fizički zlostavljao te je teško ozlijedio, istraga je sada proširena i na suprugu Vjerana Š.  Tužiteljstvo 31-godišnju suprugu Vjerana Š., koja se brani sa slobode, sumnjiči za trgovinu ljudima, protupravno oduzimanje slobode, poticanje na nanošenje teške ozlijede... Sumnja se da je 31-godišnjakinja od rujna 2015. do 17. srpnja 2016. pomagala svom suprugu u zlostavljanju nesretne 43-godišnjakinje, koja je radila u ugostiteljskom objektu obitelji Vjerana Š. kao sezonska radnica. Vjeran Š. i njegova supruga 43-godišnjakinju su zatvorili na ime otplate neodređenog duga, te su joj pri tome ograničili kretanje, nadzirali su joj mobitel i laptop, a 31-godišnjakinja je 43-godišnjakinji prijetila te joj je govorila da nema kamo otići. Osim toga, sumnja se da ju je u više navrata teško ozlijedila, jer joj je prolila solnu kiselinu po leđima, te joj je gasila opuške po leđima i ubadala je oštricom po tijelu!? Sve to nije joj bilo dovoljno, pa je jednom prigodom 43-godišnjakinji odrezala kosu, dok je drugi put nesretnu ženu natjerala da to sama napravi. Sumnja se i da je 31-godišnjaka u više navrata tražila svog supruga Vjerana Š. da istuče 43-godišnjakinju, što je ovaj i učinio, teško je ozlijedivši. Kako bi prikrili što rade prisilno zatvorenoj radnici, sadistički bračni par u dva navrata tijekom veljače i ožujka prisilno ju je zatvorio i zaključao. Prvo u ostavi stana gdje je bila zaključana između pet i šest dana spavajući na podu, a drugi put u spavaćoj sobi stana, kada joj je samo povremeno dopušten odlazak na WC. Stravična priča o poslodavcima iz pakla otkrila se prije mjesec dana kada je Vjeran Š. uhićen i pritvoren. Nesretna 43-godišnjakinja nekako je ipak o svemu uspjela obavijestiti svoju obitelj koja je došla po nju te ju je odvela u Slavoniju, odakle je porijeklom, na liječenje. >> Dvojica Afganistanaca stradali na željezničkoj pruzi u Kutini