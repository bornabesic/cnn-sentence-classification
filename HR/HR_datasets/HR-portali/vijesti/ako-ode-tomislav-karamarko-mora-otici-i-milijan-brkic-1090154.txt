Na Predsjedništvu HDZ-a prvi ste stali u Karamarkovu obranu kada je zatražena njegova ostavka. Kako ste od najvećeg kritičara prije četiri godine postali njegov najveći zagovornik? Vidim puno spinova, a situacija je sljedeća: neću dozvoliti da me itko veže ni za Tomislava Karamarka ni za Milijana Brkića. A to sam trebao jedva dočekati, kada je po nekima Karamarko na koljenima, pa oplesti po njemu. Nisam takav čovjek. Svoj kredit koji sam stekao mukotrpno radeći u protekle četiri godine, vrativši se u sam vrh HDZ-a, ne želim tako lako izgubiti. To me u prošlosti gotovo došlo glave u političkom smislu. Nisam spreman više ginuti ni za koga, već razborito prosuđivati i biti faktor koji ujedinjuje, a ne razdvaja. Na Predsjedništvu je bilo glasanje o Karamarkovu prijedlogu da u idućih sedam dana sastavi Vladu i da on vodi sam pregovore. Prije toga Brkić je zatražio njegovu ostavku, a Karamarko mu je predložio da o tome glasujemo. No Brkić je odustao i nije dao taj prijedlog na glasanje. Toga sam trenutka podržao instituciju predsjednika stranke, a danas je to Karamarko. Tako sam htio osnažiti pregovaračku poziciju HDZ-a i to upravo kroz svoj primjer, jer sam jedini, sjetit ćete se, svojevremeno kritizirao Karamarka. Međutim, došlo je do raskola između Karamarka i Brkića i to je izašlo u javnost. Pregovaračku poziciju HDZ-a time smo oslabili i to ide na čast onima koji su to napravili. Još jednom – zašto sam podržao Karamarka? Zato što je Milijan Brkić na svim tijelima do ove subote bio najveći kritičar Mosta i premijera Oreškovića, a na Predsjedništvu je tražio da podržimo Oreškovića i Most i pristanemo na još jedan Mostov ultimatum. Jedinstvo je sada ono što je najpotrebnije HDZ-u. Oni koji to ne vide ili su politički nepismeni ili rade namjerno na uništavanju HDZ-a. Nakon Predsjedništva HDZ-a iskristalizirao se neslužbeni stav određenih članova Predsjedništva da bi se Karamarko ipak trebao povući iz Vlade ako ne uspije presložiti većinu kako bi se izbjegli novi izbori. Podržavate li to? Kao što sam rekao, oni koji su to predložili sami nisu htjeli da se o tome glasa i glasali su, osim Ivane Maletić, za Karamarkov prijedlog. Možda nisu svjesni da time nisu naštetili Karamarku, nego HDZ-u. Neće nama nitko davati ultimatum i svako malo govoriti tko bi se trebao povući. Sad je to Karamarko, a nakon toga Brkić, pa onda netko treći. To si stranka ne smije dopustiti. Je li vas začudilo što je Milijan Brkić zatražio Karamarkov odlazak iz Vlade? Brkić se obratio Karamarku i rekao: “Ajmo sada nakon četiri godine razgovarati otvoreno”. Kako su njih dvojica onda do sada razgovarala? S figom u džepu? To me je još više iznenadilo budući da svi znamo kako je glavni kreator politike HDZ-a bio upravo Brkić. To je rekao i sam predsjednik na sastanku, da mu je dao ovlasti koje glavni tajnik inače nema. A moram nadodati da se sa svim što je Brkić rekao slažem, osim da Karamarko mora dati ostavku u Vladi. Ako ćemo pošteno, to je bio pokušaj preuzimanja HDZ-a. Oni koji zagovaraju ostavku T. Karamarka moraju i sami otići jer se ne mogu ekskulpirati iz ove situacije. Koji je po vama najizvjesniji rasplet ove krize vlasti, odnosno što je vaš prijedlog? Ako nemamo većinu, trebamo se ispričati za ovaj eksperiment, za koji smo mi odgovorni jer nije uspio, i ići na nove izbore. Ako izgubimo te izbore, onda trebamo raspisati izvanredne izbore za predsjednika i zamjenika predsjednika. To bi bilo najpoštenije. 