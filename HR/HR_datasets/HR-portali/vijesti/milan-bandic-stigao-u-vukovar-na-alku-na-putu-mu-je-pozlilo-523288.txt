Na Svečanu Sinjsku alku, koja se danas održava u Vukovaru, pristigao je i gradonačelnik Grada Zagreba Milan Bandić koji je po dolasku prvo nazočio potpisivanju Sporazuma o suradnji između Obrtničke komore Vukovara i Udruženja obrtnika Grada Zagreba. Prema neslužbenim informacijama Bandiću, koji je prije samo nekoliko dana operiran, na putu prema Vukovaru je pozlilo. Dolaskom pred Obrtničku komoru Grada Vukovara trebala mu je pomoć da izađe iz automobila. Vidljivo je bio blijed u licu te je odmah po potpisivanju Sporazuma napustio komoru, javlja Večernji list. Podsjetimo, zagrebačkom gradonačelniku Milanu Bandiću u ponedjeljak navečer uspješno je operirana kila u bolnici "Sveti Duh".  U ponedjeljak, na tradicionalnoj proslavi Praznika rada u Maksimiru, Bandić je novinarima kazao da je dobio kilu dižući lonac s grahom i najavio da ide na operaciju. Zbog Bandićeve operacije u utorak je odgođena sjednica optužnog vijeća zagrebačkog Županijskog suda koje je trebalo odlučiti o osnovanosti optužnice u aferi štandovi u kojoj je Bandić optužen zajedno sa svojim bliskim suradnikom Ivicom Lovrićem i voditeljicom Tržnica Zagreb Zdenkom Palac. Uskok ih tereti da su udruzi U ime obitelji priskrbili nezakonitu korist od najmanje 308 tisuća kuna ustupajući im štandove na kojima su prikupljali potpise za referendum.   