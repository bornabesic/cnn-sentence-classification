Ivo Sanader i Nadan Vidošević dugo su bili dvije najsjajnije zvijezde divlje hrvatske tranzicije i privatizacije koje su kod mnogih izazivale zavist. U ove naše prostore opterećene ratom, neimaštinom i teškim ljudskim sudbinama unosili su dašak mediteranskog šarma koji je slavio život. Nema hepienda Kada su se onako naočiti i elokventni još k tome i obogatili, napokon su i ove naše "balkanske gudure" dobile svoje prinčeve nasljednike. Sve što su njih dvojica radila činilo se tako jednostavno i lako, a oni koji se nisu vinuli do njihova statusa, samo su mogli bespomoćno slijegati ramenima i ljubomorno jamrati. Mogli su se ljutiti na sebe jer nisu bili sposobni kao spomenuti splitski dvojac. Kako sad vidimo, taj njihov streloviti uspjeh imao je i svoju drugu stranu. Najprije se prije nekoliko godina srušio Sanaderov svijet. Završio je u pritvoru i gotovo svakodnevno mora ići na sud umjesto na raskalašene domjenke u najskuplje zagrebačke restorane. Kako sada stvari stoje, čeka ga i dugogodišnja robija. Poput torte od krokanta na splitskim svadbama ovih se dana počeo urušavati i svijet Nadana Vidoševića jer je Mladen Bajić, još jedan Splićanin na utjecajnoj funkciji, pokrenuo istragu o isisavanju 32 milijuna kuna iz Hrvatske gospodarske komore. Dok su neke teške optužbe protiv Sanadera već dobile i prvostupanjsku potvrdu, za sada tek postoji sumnja je li Nadan Vidošević vidio da mu se ispred očiju događa kriminal. Ako i Nadan Vidošević završi u raljama hrvatskog pravosuđa, onda ćemo već moći govoriti o zatvaranju kruga. Nimalo lijep epilog dviju životnih sudbina koje su već dvadesetak godina bile dobar predložak za priču o hrvatskom snu. Umjesto hepienda, sada je primjerenije pozvati u pomoć narodnu mudrost iz Dalmatinske zagore iz koje obojica potječu. S đavlom došlo, s đavlom otišlo, izreka je koja najbolje opisuje nezasluženo stečeno bogatstvo i slavu koje se opet preko noći izgubi. – Mislim da su Vidošević i Sanader vrlo slični. Oni su zloupotrijebili svoju ljepotu i vještine u komunikaciji. Vidjet ćemo što će biti s Vidoševićem, ali moram priznati da je uvijek bilo čudno kako je on zaobilazio pitanje kako je zaradio prvi milijun – kaže splitski sociolog Zoran Malenica. Koliko god su Sanader i Vidošević slični, postoje i neke razlike. Naši sugovornici uglavnom se slažu da je Vidošević pristupačniji od Ive Sanadera. Drugim riječima, Sanaderu je moć više "pomutila razum" pa je jednostavno izgubio vezu sa stvarnošću. Malenica smatra da je to dijelom i zbog više funkcije koju je obnašao. – Sanader je bio premijer pa mu je slava više udarila u glavu – kaže Malenica dodajući da Vidošević i Sanader nikako nisu paradigmatski Mediteranci i Splićani. – Obojica su bez ideologije. Uvijek mi je bilo čudno kako je Vidošević uspio steći puno toga. Nisam siguran da je on nevin čovjek – zaključuje Malenica. Jadranka Kosor dobro poznaje obojicu, ali bila je prilično rezervirana. Samo je kratko komentirala da je dobro surađivala s njima. – Obojica su voljela ostaviti dojam i zaista su ga ostavljala. Bili su vrlo dobro prihvaćeni u političkim, ali ne samo u političkim krugovima – ističe Jadranka Kosor. Dugogodišnji urednik Slobodne Dalmacije Josip Jović ističe da ni Sanader ni Vidošević nemaju vrednote za koje su se spremni žrtvovati. Zato je pohlepa vrlo visoko na njihovoj listi poželjnih osobina. Jović smatra da Vidošević može uspostaviti dublje odnose s ljudima. Za razliku od njega, Sanader se samo služio ljudima. Splitski gradonačelnik Ivo Baldasar pak smatra da treba razdvojiti Ivu Sanadera od Nadana Vidoševića. Smatra da je jedan bio zvijezda, dok se drugoga ne može baciti u blato dok mu se ne dokaže da je kriv. Znali se prilagođavati – Moram priznati da je i meni nejasno da je u jednoj tako jednostavnoj hijerarhijskoj strukturi kao što je HGK izvučen toliki novac bez znanja prvog čovjeka – ističe Baldasar. Baldasar ističe da postoje dvije vrste splitskog šarma koji su Vidošević i Sanader obilno koristili. Jedan je šarm a la Boris Dvornik koji je bezazlen, dječački i drag, ali postoji i onaj drugi, malo mangupski i bezobrazan, koji zna biti prilično bahat. A upravo je takav šarm Ive Sanadera. Splitski psihijatar dr. Goran Dodig dobro pozna Sanadera i Vidoševića i ne vidi ništa čudno u njihovu meteorskom uspjehu. Oni su spremno dočekali priliku koja se pruža jednom u stotinu godina. – U tranziciji se često događaju nagli obrati, ali ne smatram da je to karakteristično za Hrvatsku ili Split – ističe Dodig. Na naše pitanje koliko je obojici pomogao dobar izgled i ležeran mediteranski šarm, Dodig ističe da se to nikako ne može zanemariti. – Činjenica je da su komunikativnost i fizički izgled jako važni, čak važniji od sadržaja – kaže dr. Dodig. Slaže se sa sugovornicima da Sanader i Vidošević nisu imali neki izgrađen sustav vrijednosti te da su se znali prilagođavati situaciji. – To je poželjan obrazac društvenog ponašanja. Jako malo ljudi danas živi po principima – ističe Dodig naglašavajući da se oni koji žive po nekim principima često proglašavaju "luđacima". Dodig naglašava da bi i danas velika većina mladih ljudi željela biti kao Ivo Sanader, ali s tom razlikom da nikako ne bi htjeli završiti u zatvoru. Svi žele biti lijepi, bogati, popularni i poželjni u društvu, a takvi su bili Sanader i Vidošević. Vidošević i Sanader bili su u prednosti jer su fizičkim izgledom i šarmom na neki način amortizirali zavist i ogorčenje koje je izazivalo njihovo bogatstvo i, posebno kada je u pitanju Sanader, bahatost. >> Kako su građeni Nadanovi dvori >> 'Građane ne možeš prevariti. Brendirali smo Ivu Sanadera' Nadan prvoborac, Ivo dotepenac Pripadnik stare HDZ-ove garde iz devedesetih nema ništa dobro reći o Sanaderu i Vidoševiću. – Sanader ima mentalitet biciklista. Prema gore gladi, a prema dolje gazi. Bio je servilan prema šefovima, a one ispod sebe je gazio – kaže naš sugovornik. Vidošević nije bio tako beskrupulozan. Preživljavao je tako da se prilagođavao. Dok je devedesetih bio Tuđmanov miljenik, nakon Mesićeva dolaska na vlast odmah se priklonio njemu. – Dojam je da je kad je ušao u HDZ Vidošević imao ideala. Sanader je od početka bio karijerist – ističe naš sugovornik. Na naše pitanje koga bi radije imao za prijatelja, naš sugovornik poprilično je dugo razmišljao. – Mislio sam da bi to trebao biti Vidošević, ali i on me razočarao. Ali ako baš moram, onda bih za nijansu radije izabrao Vidoševića. Nabrojio je i neke dobre osobine Sanadera i Vidoševića. – Oni su pristojno izgledali za muškarce, elokventni su, znaju se obući, znali su da je važan PR i to su jako dobro radili. Voljeli su novac, skupa odijela i satove. Jako dobro su surađivali s vanjskim faktorom – ističe naš sugovornik koji Vidoševića smatra prvoborcem, a Sanadera dotepencem u HDZ. 