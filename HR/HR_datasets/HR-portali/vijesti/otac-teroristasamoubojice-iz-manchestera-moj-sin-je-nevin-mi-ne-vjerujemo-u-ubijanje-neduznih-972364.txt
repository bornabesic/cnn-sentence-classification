Foto: Policija, Manchester/YouTube OTAC terorista samoubojice iz Manchestera, Salmana Abedija, tvrdi kako je njegov sin nevin, piše Daily Mail. Usto, Abedijev otac je potvrdio kako je britanska policija uhitila njegovog drugog sina. U telefonskom razgovoru iz Tripolija, kazao je: "Ne vjerujemo u ubijanje nevinih. To nismo mi". Podsjetimo, trojica muškaraca uhićena su u srijedu u južnom dijelu Manchestera u vezi s istragom terorističkog napada počinjenog u ponedjeljak navečer, objavila je policija.   Prvi muškarac već je uhićen u utorak u južnom dijelu grada, nakon atentata počinjenog na koncertu u Manchester Areni u kojem su poginule 22 osobe a 59 je ranjeno. Odgovornost je preuzela Islamska država. Napadač nije djelovao sam  Bombaš samoubojica u Manchesteru vjerojatno nije djelovao sam i bio je već poznat sigurnosnim službama, otkrila je u srijedu britanska vlada,  nakon što je u zemlji proglašen najviši stupanj pripravnosti što znači "neposrednu opasnost" od napada.  "Ne možemo ignorirati mogućnost da je veća skupina pojedinaca povezana s atentatom u Manchesteru", rekla je u utorak navečer premijerka Theresa May najavljujući i raspoređivanje vojske u britanskim gradovima.  Počinitelj atentata, identificiran kao Salman Abedi (22), Britanac libijskih korijena, imao je veze s IS-om i bez sumnje je prošao kroz Siriju, objavio je u srijedu francuski ministar unutarnjih poslova Gerard Collomb.