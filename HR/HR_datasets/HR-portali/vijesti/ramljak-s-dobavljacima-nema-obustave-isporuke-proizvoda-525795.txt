Predstavnici najvećih dobavljača Agrokora sastali su se u srijedu s izvanrednim povjerenikom Antom Ramljakom, a nakon sastanka prokuristica Kraša Marica Vidaković, najavila je da neće doći do obustave isporuka roba 29. svibnja, a kazala je i kako ima informaciju da će banke prolongirati rok za naplatu regresnih mjenica.  Koordinacija proizvođača i dobavljača Agrokora u ponedjeljak je, naime, objavila svoje zahtjeve vezane uz tretman mjenica Agrokora, kao i nove plasmane njihove robe koncernu te najavila obustavu isporuka robe od 29. svibnja ove godine ne ispune li se do tada njihovi zahtjevi.   Prvi zahtjev dobavljača bio je upućen financijskim institucijama, od kojih su tražili prolongiranje datuma važenja promemorije sklopljene između dobavljača i financijskih ustanova do dana prijave tražbina (9. odnosno 20. lipnja 2017. godine).   "Ono što je najvažnije, imamo informaciju da će banke prolongirati rok o regresnim mjenicama, što je u ovom trenutku pozitivno", kazala je Vidaković te dodala da je generalni zaključak današnjeg sastanka s Ramljakom da moraju "nastaviti zajednički u oživljavanju, odnosno oporavku ovog sustava jer je to naš zajednički gospodarski interes".  Istaknula je i da će točku po točku zahtjeva dobavljača rješavati u idućim danima te da do tada neće doći do obustave robe.  "Znači, nastavlja se isporuka roba redovnim putem, ali isto tako očekujemo s druge strane da redovno s nama komunicira odnosno da rješavamo sve naše problem istaknute kroz zahtjeve", rekla je Vidaković.  Ramljak je, pak, kazao da su na današnjem sastanku sa strane Agrokora pokušali dati odgovore dobavljačima na sve zahtjeve koji se odnose na koncern. Dobavljači su u ponedjeljak, između ostaloga, zatražili očitovanje zakonodavnog odbora Hrvatskog sabora za točnim tumačenjem pojedinih odredbi Zakona o postupku izvanredne uprave u trgovačkim društvima od sistemskog značaja za Republiku Hrvatsku, odnosno da se "vrlo jasno i izravno kaže koji tretman imaju  novi plasmani roba" te jesu li oni u istom rangu kao i financijska sredstva uzeta nakon 10. travnja. Traže i formalno očitovanje izvanrednog povjerenika Ramljaka te potpredsjednice Vlade i ministrice gospodarstva Martine Dalić da sve mjenice dobavljača imaju u postupku izvanredne uprave jednak status, odnosno da su svi dugovi po mjeničnom regresnom pravu dugovi Agrokora, a ne dobavljača. Od Ramljaka traže i da u najkraćem mogućem roku dogovori novo zaduženje koncerna Agrokor te sukladno zakonu izvrši podmirenje dijela starih obveza prema dobavljačima po svim osnovama dospjelih do dana otvaranja postupka izvanredne uprave. "Mislim da se sva pitanja i svi problemi ne mogu riješiti na jednom sastanku, ali na većinu tih točaka smo pokušali dati odgovore koji bi umirili dionike ovog postupka", rekao je Ramljak. Vidaković je, pak, kazala kako su od povjerenika čuli o nizu aktivnosti koje se poduzimaju za stabilizaciju sustava Agrokor, odnosno za dobivanje novog kredita, a Ramljak je dodao da će se "pitanje izjednačavanja svih vrsta mjenica rješavati kada dođu sve tražbine", ali da o tome imaju zajednički stav. Vidaković je ustvrdila i da dobavljači ne očekuju da netko drugi plati njihov dug, već da se njihov teret podijeli s bankama.  "Teza koja se provlači u zadnje vrijeme kroz medije je da dobavljači žele da netko plati njihov dug. To nije točno. Mi smo svi poslovno sposobni da razumijemo što znači regresno pravo i svjesni smo da mi to moramo platiti. Ovdje se radi o potpuno drugom - dobavljači traže od banaka da jednako snose dio troška koji će nastati prilikom nagodbe ukoliko dođe do otpisa, odnosno diskonta. Dobavljači traže da pola-pola snosimo taj budući trošak otpisa, a ne da padne sve na dobavljače. Netko je rekao da tražimo da se naš dug prenese na porezne obveznike. Energično u ime dobavljača kažem ne, mi to ne tražimo", kazala je.  Ramljak je dodao kako su ovo pregovori, "a u pregovorima se na stol stavljaju različita rješenja"  "Ponavljam, to je dug Agrokora, koji će Agrokor onda rješavati u procesu nagodbe kad dođe do toga. Koliki postotak tog duga će Agrokor bit u stanju otplatiti ovisi o vrijednosti imovine, to se sad u ovom trenutku ne zna", istaknuo je izvanredni povjerenik.  Oboje su kazali kako očekuju da se novim kreditom vrati dio dugova dobavljačima, ali da se o iznosu treba "sjesti i dogovoriti".  Vidaković je najavila i da će se poslijepodne sastati s potpredsjednicom Vlade Martinom Dalić da s njom riješi dio pitanja koji se odnosi na državu, da će kolege koji su imenovani ispred dobavljača razgovarati i s bankama, a što se tiče zahtjeva prema saborskom odboru za zakonodavstvo, očekuju da se on ispuni kada se za to stvore preduvjeti, odnosno kada se sazove sjednica Sabora.  Pojasnila je i rokove za prijavu tražbina - rješenje o imenovanju povjereniku u Agrokoru izdano je 10. travnja, što znači da se tražbine moraju prijaviti u roku od 60 dana, a to je 9. lipnja, no 21. travnja rješenje je dopunjeno i prošireno i na ostale kompanije iz sustava Agrokor, pa je rok za prijavu tražbina prema tim kompanijama 20. lipnja.