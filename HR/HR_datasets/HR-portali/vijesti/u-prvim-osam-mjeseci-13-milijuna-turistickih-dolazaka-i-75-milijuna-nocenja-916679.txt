Foto: HinaPREMA prvim podacima sustava eVisitor i eCrew (nautika), odnosno na temelju izvršenih prijava i odjava tijekom prvih osam mjeseci ove godine, u Hrvatskoj je realizirano ukupno 12,9 milijuna dolazaka i 75,1 milijun noćenja, priopćeno je iz Hrvatske turističke zajednice. Tijekom navedenog perioda najviše noćenja je ostvareno u jadranskim županijama i to u Istri (20,7 milijuna noćenja), Primorsko-goranskoj (14,4 milijuna noćenja), Splitsko-dalmatinskoj (14 milijuna noćenja), Zadarskoj (9,7 milijuna noćenja), Dubrovačko-neretvanskoj (5,9 milijuna noćenja) i Šibensko-kninskoj (5,3 milijuna noćenja). U prvih osam mjeseci u hrvatskim su destinacijama najviše noćenja ostvarili turisti iz Njemačke (14,2 milijuna noćenja), Slovenije (8,4 milijuna noćenja), Austrije (5,7 milijuna noćenja), Italije (4,7 milijuna noćenja) i Poljske (4,5 milijuna noćenja).Očekuje se novi rekord - više od 80 milijuna noćenja "Ova sezona nam je pokazala koliko je važna suradnja javnog i privatnog sektora i kako se u kratkom periodu mogu napraviti zaista odlični rezultati. Rezultati koji su ostvareni od početka godine, a posebice tijekom ovih ljetnih mjeseci nadmašili su dosadašnje rekorde i to je nešto na što trebaju biti ponosni svi u turističkom sektoru. Najave za posezonu su odlične tako da u skorom razdoblju možemo očekivati probijanje prošlogodišnjih 80 milijuna noćenja i potvrđivanja ove turističke godine kao najbolje u hrvatskoj povijesti", izjavio je ministar turizma Anton Kliman. S ministrom se složio i direktor Glavnog ureda HTZ-a Ratomir Ivičić koji je naglasio da se ostvarene brojke rezultat rada svih turističkih djelatnika. "Hrvatska je turistička destinacija s velikim potencijalom jer, iako imamo velik broj stalnih gostiju, postoji i velik broj onih potencijalnih turista koji i nisu najbolje upoznati s našom ponudom. Upravo zbog toga u Hrvatskoj turističkoj zajednici već intenzivno radimo na sljedećoj sezoni, a određene pripremne strategije radimo i za sezonu 2018. godine. Želimo uvijek biti nekoliko koraka ispred jer samo tako možemo pratiti snažne turističke trendove koje nam nameću konkurente destinacije", poručio je direktor Ivičić, dodavši kako je boljoj evidenciji i prijavi gostiju pridonio i sam sustav eVisitor koji je već tijekom prvih osam mjeseci opravdao očekivanja. Odlični rezultati ostvareni i u mjesecu kolovozu Pozitivne brojke turističkog prometa ostvarene su i tijekom samog mjeseca kolovoza kada je u Hrvatskoj ostvareno 4,1 milijun dolazaka i 29,7 milijuna noćenja. Tijekom mjeseca kolovoza najviše noćenja je ostvareno u Istri (8,1 milijuna noćenja), Primorsko-goranskoj (5,9 milijuna noćenja), Splitsko-dalmatinskoj (5,6 milijuna noćenja), Zadarskoj (4,1 milijuna noćenja), Šibensko-kninskoj (2,3 milijuna noćenja) i Dubrovačko-neretvanskoj (2 milijuna noćenja). U mjesecu kolovozu u hrvatskim su destinacijama najviše noćenja ostvarili turisti iz Njemačke (6,5 milijuna noćenja), Slovenije (2,9 milijuna noćenja), Italije (2,8 milijuna noćenja), Austrije (2 milijuna noćenja) i Poljske (1,9 milijuna noćenja). Tijekom osmog mjeseca najviše noćenja je ostvareno u objektima u domaćinstvu, kampovima i hotelima. Većina noćenja (više od 20 milijuna noćenja) u osmom mjesecu je realizirano u osobnom aranžmanu, dok je ostatak noćenja rezultat agencijskog aranžmana.