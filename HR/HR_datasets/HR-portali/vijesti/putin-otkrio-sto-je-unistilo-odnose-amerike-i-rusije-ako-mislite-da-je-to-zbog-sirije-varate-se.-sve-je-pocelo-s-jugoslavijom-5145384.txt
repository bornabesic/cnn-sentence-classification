Ruski predsjednik Vladimir Putin koji trenutno sudjeluje na summitu zemalja BRICS (Brazila, Rusije, Indije i Kine) u indijskoj saveznoj državi Goa kazao je novinarima na konferenciji kako Moskva neće utjecati na predsjedničke izbore u Americi i kazao kako ne zna što će se događati nakon izbora. Napomenuo je kako je Hillary Clinton zauzela agresivan stav, dok je Donald Trump pozvao na suradnju, no kako Moskva pozdravlja oboje ukoliko su spremni na suradnju. - Nadam se da ćemo imati šanse za oporaviti odnose između Rusije i SAD-a. Rusija ne želi sukob s Amerikom, no to je izbor naših partnera. Ruski predsjednik prisjetio se priprema za Zimske olimpijske igre u Sočju, kada im je Amerika pomogla s osiguranjem. Putin je iskazao zahvalnost Washingtonu na pomoći. U isto vrijeme komentirao je izvješća američkih medija o tome kako CIA planira hakerske napade protiv Rusije. - Amerika svugdje zaviruje i sve prisluškuje i to nije tajna. Na CIA-u i NSA troše milijune i za to postoje dokazi. Motre ne samo potencijalne neprijatelje, već i saveznike, pa i one najbliže - kazao je Putin pa se osvrnuo na situaciju u Siriji i rekao da je informirao kolege na summitu o situaciji u Alepu.   Pritom je odbacio nagađanja da su se odnosi Rusije i SAD-a pogoršali zbog Sirije. - Oni koji tako misle su u krivu, kazao je Putin i dodao kako je sve počelo sa Jugoslavijom. - Ja tada nisam ni bio predsjednik. Jesam li ja okrenuo avion nad Atlantikom? To je bio Jevgenij Primakov. Usput, Boris Jeljcin je bio poseban. Kada je zauzeo prilično čvrst stav o pitanju Jugoslavije, odmah su se svi počeli prisjećati kako je volio popiti. Eto, odatle je sve počelo - istaknuo je Putin. - Ruske vlasti u konstantnom su kontaktu s Obaminom administracijom i to na svim područjima. Nadamo se da će ovi problemi uskoro biti riješeni - kazao je Putin i dodao kako će sastanak u Berlinu o Ukrajini biti ključan. - Sankcije protiv Rusije zbog Ukrajine ili Sirije neće riješiti problem - kazao je Putin. Kasnije, kada je upitan hoće li Rusija omekšati odgovor na zapadnječke sankcije, Putin je jezgrovito odgovorio: 'J***š njih'.