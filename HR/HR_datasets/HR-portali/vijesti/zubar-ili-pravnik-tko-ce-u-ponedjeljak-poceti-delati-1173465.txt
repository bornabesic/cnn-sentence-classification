Jeftiniji vrtići, besplatni udžbenici, nadvožnjak, uređena tržnica s lokalnim OPG-ovima koja neće raditi samo dva dana u tjednu, nove ceste, dvorane u kojima će se djeca moći baviti sportom. Po mogućnosti i lijepo uređen centar, da svatko osjeća da je stigao u grad. Mlađi sam, a iskusniji Želje su to i “pozdravi” Dugoselčana koje su obećali ispuniti zubar Nenad Panian i pravnik Darjan Budimir, kandidati za gradonačelnika koji su ušli u drugi krug izbora. – Iako sam puno mlađi, imam neusporedivo više iskustva u svim područjima koja se odnose na kvalitetno upravljanje gradom – kaže 33-godišnji Darjan Budimir, kandidat HDZ-a. No HNS-ovac Nenad Panian, kojemu su 52, uvjeren je u pobjedu. – U politici sam 15 godina. To mi nije zvanje, nego dužnost. Cijenim stručnost, znanje i volju za promjenama i još prije godinu dana krenuo sam u kampanju kako bih pronašao takve ljude i stavio ih na svoju listu. Gradonačelnik nije onaj koji troši novac, već motivira članove projektnih timova i suradnike te organizira posao – ističe dugoselski zubar. U prvom je krugu Budimir osvojio 34,42 posto, a Panian 22,86 posto glasova. Očekivan je to rezultat s obzirom na to da je Dugo Selo utvrda HDZ-a, stranke iz koje su bila zadnja dva gradonačelnika. Ne mogu djeca blatna u školu – Projektiranje i gradnja središnjeg trga, lobiranje i izrada dokumentacije za dobivanje državne zemlje za novu poslovnu zonu, ubrzavanje gradnje nadvožnjaka u suradnji s HŽ Infrastrukturom, a s Ministarstvom prometa realizacija projekta obilaznice kroz poslovnu zonu Puhovec i spajanje dvaju nadvožnjaka. Odmah ćemo početi s gradnjom nogostupa, biciklističkih staza i dječjih igrališta – nabraja Budimir svoje prve poteze ako postane šef grada. Ne ostaje “dužan” ni Panian, koji za sebe kaže da je “nepopravljivi” liberal u duši. – Najprije je potrebno riješiti komunalni sustav. Nedopustivo je da ljudi nadomak glavnog grada Hrvatske nemaju kanalizaciju i da djeca idu blatna u školu jer ceste nisu asfaltirane. Potrebno je sagraditi i vrtiće, a u tome bi mogla pomoći i država budući da smo jedan od gradova s najvećim prirodnim prirastom u zemlji – zaključuje HNS-ovac. Obojica bi riješila i aktualno pitanje autobusnog prijevoza do Sesvetskog Kraljevca. Budimir bi pokušao sa ZET-om dogovoriti produžetak linije do Dugog Sela, a Panian bi kupio nekoliko električnih autobusa te zaposlio lokalne stanovnike da besplatno ili za simboličan iznos Dugoselčane voze po gradu i do Kraljevca.