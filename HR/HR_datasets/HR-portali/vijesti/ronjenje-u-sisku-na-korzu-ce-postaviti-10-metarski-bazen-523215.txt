Prvi i jedini ronilački promotivni projekt Pogled u plavo koji spaja sigurnost u ronjenju, promociju ronjenja, edukaciju, ekologiju te podvodnu izložbu i nakon sedam godina neumornog rada na promociji Hrvatske kroz ronjenje, ljepota hrvatskog podmorja i općenito ronjenja kao aktivnosti nastavlja sa svojim gostovanjima, ovaj put u Gradu Sisku.  Na poziv grada Siska, a u suradnji s Ronilačkog kluba Sisak, Pogled u plavo nastupit će na sisačkom korzu u Sisku 06. i 07. svibnja 2017. godine.  Svi posjetitelji imat će priliku tijekom dva dana upoznati čari, vještine i tehnike ronjenja 06. svibnja 2017. god. u periodu od 10:00h do 22:00h dok se besplatna probna ronjenja nastavljaju i 07. svibnja  2017. god. od 10:00h do 18:00h. Cilj projekta i gostovanja u Sisku je potaknuti čim veći broj najmlađih na bavljenje sportom i vodenim aktivnostima.  Na svoj već prepoznatljiv i atraktivan način, u montažom bazenu promjera 10 metara i dubine od jednog metra, instruktori ronjenja bit će na raspolaganju svim građanima i građankama Siska  koji žele isprobati i osjetiti čari ronjenja s ronilačkom opremom, te uz osnovnu poduku iz ronjenja omogućiti im prvi zaron.  Kroz projekt Pogled u plavo Grad Sisak omogućio je svim zainteresiranim posjetiteljima manifestacije da besplatno zarone pod punom ronilačkom opremom uz stručno vodstvo instruktora ronjenja i na unutarnjim stranicama bazena pogledaju podvodnu izložbu fotografija poznatog hrvatskog podvodnog fotografa Marjana Radovića.  Manifestacija se odvija pod pokroviteljstvom Ministarstva turizma RH i u suradnji s Hrvatskom turističkom zajednicom. 