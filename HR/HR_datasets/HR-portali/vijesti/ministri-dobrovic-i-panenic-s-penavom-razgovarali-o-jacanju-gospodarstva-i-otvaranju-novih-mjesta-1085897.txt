U nizu ministara aktualne Vlade koji su posjetili Vukovar danas se pridružio i ministar zaštite okoliša i prirode Slaven Dobrović. S njim je bio i ministar gospodarstva Tomislav Panenić. S njima je o brojnim aktualnim pitanjima razgovarao gradonačelnik Vukovara Ivan Penava koji je rekao kako su podizanje gospodarstva i otvaranje novih radnih mjesta najveći prioritet gradskih vlasti. – Sve je lijepo i krasno ali ako nema novih radnih mjesta nećemo moći zadržati ljude na ovim prostorima, a ako nema ljudi onda se postavlja pitanje čemu sva ulaganja i investicije, rekao je Penava. U izjavi novinarima Panenić je kazao kako je zadovoljan s inicijativom koju gradske vlasti pokazuju kada je riječ o gospodarskoj obnovi grada ali i da sama inicijativa nažalost nije dovoljna da bi se situacija unaprijedila. – Moraju se promijeniti i opće okolnosti koje utječu na rast gospodarstva, rekao je Panenić. Govoreći o privatizaciji vukovarske tvrtke „Borovo“ i Luke ministar je rekao kako je Borovo i dalje u poteškoćama tako da preuzimanje tvrtke od bilo koga trenutno nije realna opcija.    – Jasno je da ovdje treba značajno promijeniti uvjete poslovanja i opterećenosti koja je nastala iz prijašnjih razdoblja i da bi se onda tek moglo razmotriti može li Borovo prihvatiti strateškog investitora. I Luka Vukovar suočava se s problemima. Jučer su me informirali o padu pretovara roba u Luci i mislim da je to pokazatelj koliko je gospodarstvo u lošoj situaciji. Bez jačanja gospodarstva bilo koje rješenje za Luku je nemoguće, rekao je Panenić. Ministar zaštite okoliša Dobrović rekao je kako je i u Vukovaru,  kao i tijekom nedavne posjete Osijeku, primijetio kako je gradska uprava svjesna u kojem pravcu treba ići kada je u pitanju izgradnja odlagališta otpada i zaštita okoliša. – Promjena politike gospodarenja otpada ide za tim da su centri koji rješavaju sve probleme otpada sekundarne naravi, a da treba ići prema odvojenom prikupljanju odnosno graditi sortirne linije na kojima reciklabilne tvari dostižu vrijednost za tržište, rekao je Dobrović. Pojasnio je i kako dosadašnji oblik sufinanciranja energetske obnove obiteljskih kuća u iznosu od 80 posto nije više održiv. Stoga će biti otkazan drugi natječaj koji je objavljen za sufinanciranje energetske obnove. >> Kružnim gospodarstvom do tisuća novih radnih mjesta >> Dobrović: Sustav gospodarenja otpadom mora postati ekološki i ekonomski održiv 