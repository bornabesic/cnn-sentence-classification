Foto: Martina Pauček Šljivak/Index CROATIA Airlines danas je obilježila 25 godina zajedničke povijesti s Lufthansom Technik. Toliko je godina prošlo otkako je CA preuzela prvi Boeing 737 iz Lufthansine flote, a iste je godine započela dugogodišnja suradnja između ove dvije tvrtke.  "S Lufthansa Technikom kao partnerom imali smo priliku surađivati već od našega prvoga međunarodnoga leta. To je jedna od globalno najkvalitetnijih kompanija na području tehničkog održavanja zrakoplova. Bili smo u mogućnosti učiti od njih, a sada smo u poziciji da možemo još više širiti vlastite kapacitete u našemu tehničkom središtu u Zagrebu, korak po korak. Naše partnerstvo tipična je win-win kombinacija", rekao je Krešimir Kučko, predsjednik Uprave Croatia Airlinesa.   Tom je prilikom u hangar Croatia Airlinesa, čije tehničko osoblje radi i na održavanju Lufthansinih zrakoplova, došao Antonio Schulthess, član Izvršnog odbora Lufthanse Technik za ljudske potencijale i tehničke usluge.  "Napravili ste odličan posao tako što ste od partnerstva Croatia Airlinesa i Lufthanse Technik stvorili izvrstan primjer uspješnoga međunarodnog poslovanja i suradnje. Naše zajedničko razumijevanje kvalitetnog rada, naše fleksibilne reakcije na neočekivane događaje i naša želja da pružimo najbolje usluge predstavljaju ključ za zajedničko stvaranje poslovnog rasta i održivog uspjeha", kazao je.  Od 2000. godine, ova dva partnera redovito provode razmjenu svojih zaposlenika, a godinu kasnije tvrtka Croatia Airlines dobila je certifikat JAR 145 za tehničko središte u Zagrebu i tada su obavljena prva dva C-pregleda na Lufthansinim zrakoplovima Airbus A320. Šef CA-a o prodaji slotova   Croatia Airlines i Lufthansa prije nekoliko tjedana su proslavili još jedan vrijedan jubilej. Naime, u tehničkom središtu Croatia Airlinesa obavljen je dvjestoti pregled na Lufthansinim zrakoplovima.   "Osim visoke razine profesionalnosti i kvalitete, naše 25-godišnje partnerstvo s Croatia Airlinesom izvor je istinskog prijenosa znanja, rekao je Jens Henningsen, viši izvršni rukovoditelj prodaje u Lufthansi Technik, ističući kako će i u budućnosti biti kvalitetni partneri.   Croatia Airlines, osim što radi na održavanju Lufthansinih zrakoplova, lani je sklopila ugovor s Thomas Cook Airlinesom, kojemu će 4 godine održavati i obavljati velike preglede, što će im donijeti višemilijunsku zaradu.  Predsjednik uprave Croatia Airlines za Index je rekao da tvrtka zadnjih godina posluje u plusu, a to se predviđa i za ovu godinu.  "Napadali su nas kad je Croatia Airlines prodala pet pari svojih jutarnjih slotova (pravo na slijetanje i polijetanje) u londonskoj zračnoj luci Heathrow, a nama je ta linija za London donosila samo gubitke. Tako smo istovremeno pokrili ogromne troškove velikih tehničkih remonta naših zrakoplova. Pet pregleda smo obavili i ostala su nam još četiri. Lani smo uveli nekoliko novih linija, od kojih nam odlično ide ova za Lisabon. Ove godine pak uvodimo linije za Skandinaviju, Oslo, Helsinki, Stockholm i Bukurešt, i mogu reći da već sad imamo veliku navalu na Oslo. Ta je linija pun pogodak. Odlučili smo se za Skandinaviju, tako da sad putujemo prema svim dijelovima Europe", rekao je za Index Kučko.