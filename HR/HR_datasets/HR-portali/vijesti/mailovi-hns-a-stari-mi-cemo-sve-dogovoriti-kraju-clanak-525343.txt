Tvornica koksa u Bakru, koja je gotovo uništila zaljev nazvan po tom gradu, ugašena je još 1994. godine. No, tvrtka Koksar, iako su tvorničke hale srušene, i dalje postoji jer sanacija onečišćenog okoliša u koju je utučeno oko 350 milijuna kuna još nije gotova. Koksar je u državnom vlasništvu, nema gotovo nikakvih vlastitih prihoda, ali ipak se našao na stolu kad se dijelio plijen među strankama Kukuriku koalicije kad su one došle na vlast. “Čistio” one koji su ga postavili Tvrtka sa samo pet zaposlenika i milijunskim gubicima koji se pokrivaju iz državnog proračuna pripala je HNS-u jer spada u resor Ministarstva gospodarstva, koji je nakon formiranja Kukuriku vlade vodio predsjednik te stranke Radimir Čačić, koji je ujedno bio i prvi potpredsjednik Vlade. A na primjeru Koksara jasno se vidi na koji se način kadrovira po stranačkom ključu čak i u tako malim i gotovo beznačajnim državnim tvrtkama i institucijama. Što su otkrili ovih dana i mailovi slani iz HNS-a njihovim članovima da se javljaju na natječaje za radna mjesta u državnim ustanovama. Pa je tako moguće i da direktor tvrtke, koji je, naravno, stranački čovjek, određuje tko će sjediti u njenom nadzornom odboru odnosno tko će ga nadgledati. No, Kukuriku vlada je barem na početku imala dobre namjere prema Koksari jer je u ožujku 2012. imenovala novi NO tvrtke nakon što je razriješila stari, postavljen za bivše HDZ-ove vlade. Tako su u NO Koksara imenovani nestranački stručnjaci Zoran Aralica i Irena Đokić (koja je i dotad bila članica NO-a), oboje znanstvenici na zagrebačkom Ekonomskom institutu, diplomirani inženjer građevine iz Bakra Davor Skočilić, pravnica Senija Kučan iz Bakra, koja je i dotad bila u NO-u, te Ivo Radković, načelnik Sektora za industrijsku politiku u Ministarstvu gospodarstva. Novom NO-u Koksara, pak, Vlada je 5. travnja predložila da smijeni dotadašnjeg direktora Viktora Polića, HDZ-ov kadar, i za novog postavi Željka Grujičića, člana središnjeg odbora HNS-a. NO je uskoro to i učinio, a onda je direktor Grujičić krenuo u akciju smjenjivanja onih koji su ga i postavili. Smjenjivanje tek imenovanog NO-a uglavnom je dogovarao e-mailovima sa svojim stranačkim kolegama u Ministarstvu gospodarstva, a nove je kadrove, naravno, tražio u stranci. A o kadroviranju u Koksaru dogovaralo se i na stranačkom skupu HNS-a u toplicama u Svetom Martinu na Muri u srpnju prošle godine. Prema e-mail korespondenciji koju Večernji list ima u posjedu, predsjednik Kluba HNS-a Primorsko-goranske županije Marko Boras Mandić već u svibnju poslao je Grujičiću životopis njihova stranačkog kolege Marka Tomića, koji bi trebao postati novi član NO-a Koksara. Grujičić je htio odmah postaviti svoje ljude u NO, ali taj mu plan nije išao glatko jer su u Ministarstvu bili skloni da se sastav promijeni tek na jesen. Tako Grujičić početkom srpnja piše pomoćniku ministra Vedranu Kružiću. “Molim te, MOLIM TE, da utječeš na Leverića (pomoćnik ministra, op. a.) da ne odgađamo promjenu za rujan. I u Sv. Marinu na Muri mi je rekao da promjena može ići kad god želimo. Ivo Radković ima životopise ljudi, ovaj mjesec imamo sjednicu Nadzornog odbora pa bih želio nove ljude”, stoji u mailu. Kružić mu odgovara da je jučer s Alenom Leverićem razgovarao o tome i da se on slaže te da “nema frke”. Ne treba se žuriti, kaže ppVRH Radković, pak, piše Grujičiću u vezi promjena NO-a kojem predsjeda upravo on. “Stari, znači mi ćemo lijepo sve dogovoriti i to je to”, piše on i na kraju dodaje smajlić. A Grujičić mu odgovara: “Bitan mi je motiv, naravno, da izguramo HDZ-ove ljude van iz NO-a. Ni po čemu ne zaslužuju da su unutra, a osobito ne nauštrub naših ljudi”. No, nekoliko dana poslije Grujičiću pomoćnik ministra gospodarstva Miki Huljić piše da je stav ppVRH (prvog potpredsjednika Vlade RH) da ne treba žuriti i da eventualnu promjenu provedu tek na jesen. Leverić je, pak, htio iz NO-a izbaciti i Radkovića, no Grujičić se tome oštro usprotivio, pa mu krajem srpnja piše: “Ja predlažem da svi zajedno razgovaramo s ministrom na ovu temu kad već nismo u stanju sami riješiti jedan operativni problem za koji imamo zeleno svjetlo i samog ministra pa opet, po tko zna koji put, s tim pitanjem moramo pred njega”. A po onome što se dogodilo u jesen 2012., može se zaključiti da je Grujičić kod ministra izvojevao pobjedu. Naime, Vlada 11. listopada smjenjuje NO Koksara koji je imenovala samo sedam mjeseci prije i za njegove članove postavlja Marka Tomića i Ivu Radkovića. U NO naknadno ulazi i Darinka Benac kao predstavnica radnika tvrtke, kojih ukupno ima pet komada. Smijenjeni članovi NO-a s kojima smo razgovarali kažu da je održana samo jedna sjednica Nadzornog odbora u tom sastavu otkad je imenovan Grujičić, s kojim su također komunicirali e-mailom. – Mi smo htjeli održati sjednice NO-a, no direktor je svaki put imao neku ispriku zašto ne može doći. Tako da se NO nije sastajao, a onda kad su nas razriješili direktor nam je rekao da je to zbog našeg nerada i neaktivnosti, da se NO nije sastajao. Tako je sam sebi u usta uskočio – ističe Davor Skočilić, koji kaže da ne pripada ni jednoj stranci i da ga je za člana NO Koksara predložio Grad Bakar. Ističe i da mjesečnu naknadu od 2000 kuna za članstvo u NO-u nikad nisu dobili. Sudionici kadroviranja u Koksaru iz Ministarstva gospodarstva odgovorili su nam na pitanja preko glasnogovornika i isto tako sebi uskočili u usta. Pa su nam, iako se iz mailova vidi da su oni određivali sastav Nadzornoga odbora Koksara, kazali da je imenovanje članova NO-a u nadležnosti skupštine društva, a ne Ministarstva gospodarstva! Grujičić je, pak, odgovarajući na naše pitanje kako je on mogao određivati tko će biti u NO-u Koksara, također uskočio sebi u usta, opet, pa nam je rekao da direktor ne bira niti smjenjuje članove NO-a i da je procedura u tome smislu jasno propisana. – Imenovanje novih članova provedeno je isključivo po kriterijima stručnosti i zahtjevima Zakona o radu. Nije točno da su iz NO-a “maknuti” stručnjaci i imenovani isključivo stranački ljudi – tvrdi Grujičić, koji je na naše pitanje je li promjene u NO-u Koksara dogovorio na stranačkom skupu HNS-a kategorički odgovorio: Ne. >>HNS članovima: Javite se i za posao u Ministarstvo kulture