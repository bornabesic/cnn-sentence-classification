Slavonija je žedna novih radnih mjesta, budućnosti i promjena. Ova regija je ispit za Hrvatsku i ako uspije Slavonija uspjet će i Hrvatska - rekao je predsjednik SDP-a Davor Bernardić koji je danas u Vukovaru prisustvovao predstavljanju kandidata koalicije SDP-HNS za župana Vukovarsko-srijemske županije kao i gradonačelnika Vukovara. Govoreći o Vukovaru danas Bernardić je rekao kako je to grad koji je stao, koji je uspavan ali i grad kojemu su nužne promjene koje će donijeti razvoj gospodarstva, nova radna mjesta, otvorenost, dijalog… - Vladajući HDZ dijeli interese, plijen ali i ljude. Njima nije važno koliko košta vlast, koliko košta zastupnik niti im je važno da osiguraju da minimalna plaća u Hrvatskoj bude barem 50 posto prosječne plaće u Hrvatskoj niti im je važno dolaze li plaće na vrijeme. Njima je samo važna vlast i to pod svaku cijenu. Obraz nema cijenu kao što cijenu nema niti budućnost građana Hrvatske i Vukovara - rekao je Bernardić. Kandidat za gradonačelnika Vukovara ispred koalicije SDP-HNS Goran Bošnjak rekao je da sadašnja HDZ-ova vlast u Vukovaru u protekle četiri godine mandata proživjela realizirajući projekte koje ime je ostavio SDP. - Vukovarski gradski proračun iznosi 292 milijuna kuna. To je čak četiri puta više od gradskog proračuna grada poput Đakova. Međutim, imamo li osjećaj da živimo četiri puta bolje nego u Đakovu? Živimo li bolje nego građani Vinkovaca ili Varaždina jer su i njihovi proračuni manji od vukovarskog? Kada vidim kako radi HDZ-ova gradska vlast mislim da prije živimo u Apsurdistanu nego u Vukovaru - rekao je predsjednik HNS Vukovarsko-srijemske županije Nenad Bučko.  