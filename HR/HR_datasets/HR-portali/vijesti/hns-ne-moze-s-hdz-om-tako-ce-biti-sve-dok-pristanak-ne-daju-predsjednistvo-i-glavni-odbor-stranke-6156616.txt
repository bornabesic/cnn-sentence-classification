- Anka Mrak Taritaš nosi novu priču HNS-a i puno ljudi u stranci vjeruje u tu njenu paradigmu. Ona simbolizira točku oko koje se lomi perspektiva HNS-a. A suočava se s nepovjerenjem u vodstvu stranke, nailazi na otpor. Posrijedi je zapravo sukob s predsjednikom stranke Ivanom Vrdoljakom i ostacima interesnih i klijentelističkih struktura koje su postojale u HNS-u - kaže nam osoba iz kruga utjecajnijih HNS-ovaca koja je, kao i dio stranačke strukture, uznemirena zbog navodne mogućnosti da HNS u preslagivanjima u Saboru podrži HDZ-ovu Vladu. - Suradnja s HDZ-om je dio ostatka klijentelističkog HNS-a. To ide izravno protiv Ankine kampanje, a i ona sama nikada ne bi pristala na pakt s ovakvim HDZ-om i zato je javno rekla da bi izašla iz HNS-a kada bi se tako nešto dogodilo. Najmanje je nas četvero u Saboru koji nikada, ni pod koju cijenu, ne bismo prihvatili preslagivanje s HDZ-om - nastavlja naš sugovornik i navodi kako nema šanse da bi to podržali Anka Mrak Taritaš, Goran Beus Richembergh, Vesna Pusić i Nada Turina Đurić. Drugi sugovornik, također jedan od prvaka HNS-a, uvjerava nas da je HNS stabilna stranka i da su nagađanja o suradnji s HDZ-om promašena jer tako nešto nije moguće bez odluke Predsjedništva i Glavnog odbora, a u tome tijelu tako nešto ne bi prošlo. - Predsjedništvo HNS-a je do sada donosilo zaključke da nema sudjelovanja u preslagivanju u Saboru i nema potpore HDZ-u. To je tako i znam da to znači visok rizik od izvanrednih parlamentarnih izbora, možda već u srpnju - kaže naš sugovornik i uvjerava nas da se ništa dramatično u HNS-u ne događa. Drugi izvori iznose nešto drugačije informacije. Prema njima, na zadnjem Predsjedništvu HNS-a došlo je do oštrijih tonova između Vrdoljaka i Srećka Ferenčaka s jedne i Mrak Taritaš s druge strane. Navodno je Vrdoljak prigovorio Mrak Taritaš da joj je kampanja za čelnicu Zagreba bez prave strategije i da je za to isključivo ona odgovorna jer ne dozvoljava da joj stranka pomogne. Zanimalo nas je kako na sve to gledaju u stožeru HNS-ove kandidatkinje za čelo Zagreba, no odbili su razgovor o unutarstranačkim temama s obrazloženjem da su fokusirani na završnicu kampanje za gradonačelnika(cu) Zagreba. - Mi moramo raščistiti stvari iz vremena Ratka Čačića, kompromisa koje je Vesna Pusić morala raditi s Čačićem, a poslije i s Vrdoljakom. Dio HNS-a je na stavu da je ideja koju u ovom času simbolizira Anka ono što treba biti identitet stranke - kaže osoba koja je zagovornik političkog identiteta Mrak Taritaš smatrajući da bi ga trebala preuzeti cijela stranka. Naglašava i kako ti stavovi ne znače da se treba približavati SDP-u, ali definitivno znače odmak od HDZ-a. - Dok su u HDZ-u ljudi poput Culeja, dok nisu riješili ploču s ustaškim pozdravom u Jasenovcu, dvojezične ploče u Vukovaru i još niz drugih takvih stvari, mi ne možemo razgovarati s njima. S HDZ-om kao europskom pučkom strankom možemo razgovarati o projektima tek pošto oni postanu takva stranka. Prije toga nema šanse - kaže naš sugovornik i navodi da je apsurdno da se u situaciji kada HNS može biti pobjednik lokalnih izbora razmišlja o preslagivanjima s HDZ-om. - Realno je da u nedjelju Mrak Taritaš postane gradonačelnica Zagreba, Valentin Dujmović gradonačelnik Dubrovnika, Predrag Štromar varaždinski župan, a Ivan Vrkić gradonačelnik Osijeka. Umjesto da se sve uloži u njihove kampanje, Anka ispada problem i već se treći put bori za to da se dokaže na izborima i potvrdi u stranci ono što je već dokazala - kaže naš sugovornik i zaključuje da će se sve rasplesti nakon 2. kruga izbora.