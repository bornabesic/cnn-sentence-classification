Europska komisija mogla bi sljedeće godine pronaći kompromisno rješenje u sporu Slovenije i Hrvatske oko zaštite imena vina teran, no ta je neslužbena informacija, koju je slovenska agencija STA doznala od izvora u Komisiji, izazvala oštre reakcije slovenskih političara koji su ustrajni u tome da ne dopuste da hrvatska vina nose oznaku teran. – Bit ću vrlo razočaran dopusti li se Hrvatskoj izuzetak u korištenju zaštićenog naziva vina teran i upotrijebit ćemo sva pravna sredstva za zaštitu slovenskih proizvođača – rekao je slovenski ministar poljoprivrede Dejan Židan, ne isključujući i mogućnost da Slovenija tuži Europsku komisiju Sudu EU u Luksemburgu u slučaju da kompromisno rješenje Komisije izađe ususret hrvatskim zahtjevima. Problem oko terana je u tome što je Slovenija, prije ulaska Hrvatske u EU, zaštitila svoj teran oznakom porijekla i sada ne uvažava povijesnu i zemljopisnu činjenicu da se teran proizvodi i u hrvatskoj Istri. Komisija je, prema neslužbenim informacijama, spremna “presjeći” taj spor tako što će donijeti kompromisno rješenje prema kojemu bi na bocama s hrvatskim teranom pisao i pojam teran i pojašnjenje “hrvatska Istra”, kako bi se znala razlika u odnosu na slovenski teran. – Smatramo da hrvatski vinari imaju pravo na korištenje imena teran i mogu samo reći da ćemo poštivati odluku Europske komisije, kakva god ona bude – komentirao je ministar poljoprivrede Tomislav Tolušić najnovije reakcije iz Slovenije. Po reakcijama hrvatskog i slovenskog ministra, čini se da je Hrvatska tu konstruktivniji igrač, dok Slovenija ne samo da ne pristaje na kompromis nego i iznosi prijetnje i prije no što je kompromisno rješenje predloženo. – Reakcije koje čitamo u slovenskim medijima pokazuju da je jasno da Europska komisija traži kompromisno rješenje za teran, a da Slovenija niti to ne želi prihvatiti. Moj je dojam da se Komisija uvjerila da je teran stoljećima prisutan u Istri. Važno je da se zadrži ime teran u Istri, a hoće li kompromisno rješenje biti takvo da ima ovaj ili onaj prefiks, to je manje važno – kaže Ivan Jakovčić, zastupnik u Europskom parlamentu iz redova IDS-a.  >> Spor oko vina teran: Kompromis koji predlaže EK ne sviđa se Sloveniji