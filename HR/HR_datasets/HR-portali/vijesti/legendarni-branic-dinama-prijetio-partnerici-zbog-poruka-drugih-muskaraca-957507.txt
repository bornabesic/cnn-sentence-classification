Zvjezdan Cvetković (54), bivši nogometaš Dinama, u ponedjeljak je doveden pred istražnog suca zagrebačkog Županijskog suda jer je prijetio svojoj partnerici (51). Povod prijetnjama bila je svađa između njega i žene s kojom je u vezi. Kako se neslužbeno doznaje, veza između Cvetkovića i 51-godišnjakinje počela se raspadati, a nakon što joj je u mobitelu našao poruke drugih muškaraca, Cvetković je pobjesnio. Prvo se s njom posvadio, a zatim joj je zaprijetio nožem. Žena ga je prijavila policiji pa je bivši nogometaš priveden istražnom sucu koji mu je odredio mjeru opreza, odnosno zabranio mu je da se približava partnerici. Cvetković je jedan od najboljih braniča u Dinamovoj povijesti. Za plave je odigrao 492 utakmice, potom je četiri godine (1987.-1991.) bio član bundesligaša Waldhofa iz Mannheima, a ima i devet nastupa za jugoslavensku reprezentaciju. Po završetku igračke karijere bio je kratko Dinamov trener (2005.) pa sportski direktor i skaut. Trenirao je zaprešićki Inter i banjalučki Borac. Kao trener Zaprešićana u trećoj ligi 2000. napravio je incident nakon kojeg je bio smijenjen. Naime, nakon utakmice Intera i Trnja u Zaprešiću Cvetković je fizički napao glavnog suca Velibora Miličevića i njegova pomoćnika Davora Pribanića. Cvetković je tada bio suspendiran na šest mjeseci. – Sjećam se dobro svakog detalja. Na toj je utakmici, u kojoj je Inter bio poražen 0:1, Cvetković vrijeđao mog pomoćnika Pribanića, a poslije utakmice dočekao nas je na ulazu u tunel koji vodi prema svlačionicama. Na mene je nasrnuo i pokušao me gurnuti niza stube. Bilo je kišno, pod je bio mokar i sklizak i, da se nisam uhvatio za ogradu, otkotrljao bih se niza stube i danas ne bih razgovarao s vama. Taj me čovjek pokušao ubiti zbog čega sam ga tužio. Odbio mi se javno ispričati, potom sam tražio 200.000 kuna, no utvrđeno je da on ne posjeduje ništa pa nisam dobio nikakvu satisfakciju – ispričao je Miličević. Otkako je bio na funkcijama u Dinamu, Zvjezdan Cvetković nije sudjelovao ni u jednom incidentu. Njegov brat Boro, legendarni igrač Dinama i Crvene zvezde, živi u Beogradu, a Zvjezdanov sin Igor, bivši nogometaš, danas je tehniko u NK Lokomotiva. >>Bandić napao novinarku: Ja određujem na koja ću pitanja odgovoriti >>Ugostitelj dao 75.000 kuna za jamčevinu 