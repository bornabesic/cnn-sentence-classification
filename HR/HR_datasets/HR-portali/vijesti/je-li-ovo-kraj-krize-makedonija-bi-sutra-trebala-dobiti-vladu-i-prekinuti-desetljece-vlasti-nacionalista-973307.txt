Foto: Hina MAKEDONSKI parlament u utorak bi trebao održati sjednicu na kojoj će se raspravljati o novoj vladi, što bi trebao biti posljednji korak u procesu prijenosa vlasti nakon prijevremenih izbora koji su potaknuli nove šestomjesečne napetosti i nestabilnost u zemlji.   Kada lider socijaldemokrata Zoran Zaev konačno preuzme mjesto premijera time će biti okončano 11-ogodišnje razdoblje vladavine nacionalističke stranke VMRO.  Zaev je u nedjelju navečer otkrio sastav svoje vlade, nakon što je potvrdio svoje vodstvo na stranačkom kongresu socijalista (SDSM).  Prijenos vlasti mogao bi biti iskorak za Makedoniju nakon dugog razdoblja krize koja je ionako vrlo napete političke i međunacionalne odnose zategnula do vrhunca u zemlji koja je već u bližoj povijesti doživjela međunacionalni sukob.  Makedoniju već više dvije godine trese ozbiljna kriza, a  praktički je paralizirana nakon prijevremenih izbora na koje su VMRO i njen čelnik, premijer Nikola Gruevski pristali tek pod pritiskom Europske unije i Sjedinjenih Država.  Posljednjih nekoliko mjeseci Gruevski, koji se suočava s istragom o korupciji, pokušao je ishoditi nove izbore, unatoč tome što je Zaev osigurao novi većinu zahvaljujući albanskim političkim strankama.  Zaev će se sada suočiti s velikim izazovima s obzirom na činjenicu da je višegodišnje izbjegavanje reformi u Makedoniji tu zemlju zaustavilo u napredovanju prema članstvu u Europskoj uniji.  On je u međuvremenu izgubio potporu jedne od tri albanske stranke, čime se njegova većina svela na 62 mjesta u parlamentu koji broji 120 zastupnika.  Albanska populacija predstavlja 25-30 posto ukupnog stanovništva zemlje.