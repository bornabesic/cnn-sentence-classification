ZAGREB - Predsjednik Vlade Tihomir Orešković u ekskluzivnom intervjuu za Media servis osvrnuo se na ostavku ravnatelja SOA-e Dragana Lozančića, medijske slobode u Hrvatskoj, ali i otkrio ide li u Bleiburg na komemoraciju. Poručio je i da prijevremenih izbora neće biti. Ministar kulture Zlatko Hasanbegović ima moju potporu, kritike su uvijek dobrodošle, ali mislim da on dobro radi svoj posao i to će se s vremenom pokazati, rekao je za Media servis premijer Tihomir Orešković osvrćući se na prosvjed novinara ispred Ministarstva kulture na Svjetski dan slobode medija. Na primjedbu kako novinari nisu zadovoljni ministrovim radom i odnosom prema medijima te da smatraju kako Vlada guši medijske slobode, poručio je: "Apsolutno ne. Gledam na svojoj vlastitoj koži. Ovih dana kad čitam novine, kad ih stignem čitati, vidim da mediji, barem ja imam taj osjećaj, tu imaju potpunu slobodu. Malo se zezaju i ne vidim da išta koči tu slobodu". Na ocjenu kako mu je zamjereno što je u jednom intervjuu u kontekstu medijskih sloboda spomenuo turskog predsjednika Erdogana, Orešković je rekao da je samo htio reći kako je on spomenuo da smo zemlja tolerancije: "Da on vidi Hrvatsku kao jedan model za Europe i to nisu bile samo njegove riječi", rekao je Orešković, a na opasku kako možda vidi Hrvatsku kao model za svoju zemlju, premijer je rekao da Hrvatska jest jedan model ne samo za Europu već za svijet. "I to je bila poruka koju sam htio reći". Osvrnuo se i na ideološke podjele u Hrvatskoj rekavši kako narod jest podijeljen no da u razgovoru s građanima, kad "šeće Dolcem" od ljudi ne čuje ništa o tome već da je glavna tema budućnost i kako riješiti ekonomiju. Na pitanje hoće li, nakon što je bio u Jasenovcu, otići i na komemoraciju u Bleiburg, odgovorio je: "Još nisam odlučio, ali mislim da ću otići. Bio sam u Jasenovcu i to je bio meni prvi put, također mislim da bi volio tako otići u Bleiburg, da vidim i odam počast onima koji su isto tamo izgubili svoje živote", rekao je Orešković koji do sada nikada nije bio ni na Bleiburgu. Osvrnuo se i na SOA-u. Otkrio je da je Lozančić ostavku podnio prošloga tjedna te da je ona sad u proceduri - već danas na nadležnom Odboru za unutarnju politiku i nacionalnu sigurnost. Nadam se da ćemo to sad staviti iza nas i krenuti naprijed, rekao je premijer. "Predsjednica je izgubila povjerenje u gospodina Lozančića i to je njezin stav. Ja sam tražio vremena da donesemo jednu pravu odluku i mislim da smo je na kraju i riješili na jedan fer način", rekao je Orešković no na opasku kako Lozančić nije samo izgubio povjerenje već da je u zahtjevu za razrješenjem predsjednica istaknula kako se on ogriješio o zakon o sigurnosno obavještajnom sustavu, poručio: "Nisam vidio nikakve podatke i rezultate koji su to potvrdili. Tako da smo ovu odluku zajedno donijeli i idemo dalje". Daniel Markić pak ima apsolutno povjerenje premijera. "Čovjek ima iskustva, bio je u ratu i uvjeren sam da će odlično voditi SOA-u". Premijer se osvrnuo i na proljetnu prognozu Europske komisije koja je snizila procjenu rasta hrvatskog gospodarstva u ovoj godini. "Mislim da ćemo mi bolje od 1,8 posto i veliki sam optimist, naša prognoza je 2% rast." O reformama koje su najavili ponavlja kako će biti teške ali fer. Oko uvođenja poreza na nekretnine poručuje da suglasje u Vladi postoji. Kad je riječ o naplati poreza kaže da i taj sustav treba biti fer te da se ne može dogoditi da netko s milijunskim dugovima ne plaća porez dok onaj koji je dužan porez za auto mora trenutno dug platiti. "Prvo se slažem - mislim da svi trebamo plaćati naš dio poreza. Ili poduzetnik, ili radnik, nije bitno, svi trebamo pratiti naš dio. To je do ministra Marića, kroz indikatore neke ćemo to pratiti i ako će trebati promijenit ćemo neke zakone tako da taj sustav opet bude fer". Poručuje i kako će tzv. porezni USKOK ostati unutar Ministarstva financija. "Opet su bili nekakvi probni baloni, tu se neće ništa mijenjati, sustav dobro funkcionira i tu neće biti nikakvih promjena". Osvrnuo se i na poruke predsjednika SDP-a Zorana Milanovića koji je poručio da su oni u oporbi spremni za prijevremene izbore. "Svima nam je jasno da građani očekuju rezultate, da smo obećali reforme i da ćemo ih provesti. Uvjeren sam da će građani za kvartal, dva vidjeti pozitivne signale", rekao je Orešković i te oporbi poručio da neće biti ništa od prijevremenih izbora. Premijera je novinarka Media servisa na kraju pitala i što na sve kaže obitelj, a on odgovara kako se trudi biti uz njih iako radi dnevno 12 sati "Hvala bogu imam podršku od supruge, četvero djece je doma, jučer sam do pola 12 radio matematiku." Ne štede Vas? "Uopće me ne štede. Ali iskoristimo priliku, subotom na Dolcu i tako. Tražimo nove načine da se družimo". Iako mu se hrvatski jezik popravio od njegovog prvog nastupa u Saboru, premijer priznaje da ga još nije počeo učiti: Nisam još krenuo ali skoro. To mi je najveći izazov i njega sam spreman preuzeti i nadam se da će mi to samo ići bolje i bolje".   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!