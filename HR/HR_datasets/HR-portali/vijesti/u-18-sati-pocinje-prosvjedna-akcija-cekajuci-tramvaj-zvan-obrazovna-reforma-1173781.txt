Više od 20.000 okupilo se danas u Zagrebu u prosvjednoj povorci Čekajući tramvaj zvan obrazovna reforma, koja je trajala oko dva sata. Prosvjednici su na zagrebačkom Trgu bana Jelačića postavili spomen ploču, čije je postavljanje pratila komorna glazba s jasnom porukom: na ovom mjestu 1. lipnja preko 50.000 ljudi čekalo je tramvaj zvan obrazovna reforma. 365 dana poslije građani su ponovno na ulicama uz jasnu poruku: Hrvatska je izgubila jednu cijelu generaciju, a kako sada izgleda, izgubit će ih još nekoliko. Prosvjedi su održani i u drugim hrvatskim gradovima poput Rijeke i Osijeka. U nastavku pratite tijek događaja: 19.45 - U Rijeci je održana repriza prošlogodišnjeg prosvjeda KuRikularna reforma, a okupljeni su nosili transparente kao što su "Odlazite otimači/ce reforme" i "Sumljam da nam treba reforma". Prosvjed je započeo na Kontu gdje su se organizatori, koordinacije triju udruga - PaRIter, Delta i KOMBINAT, prisjetili zahtjeva upućenih vlasti 1. lipnja 2016. koji do danas nisu ispunjeni. Nakon toga prosvjednici su s transparentima prošetali do Jadranskog trga. Među prosvjednicima je bio i poznati glazbenik Damir Urban s obitelji. 19.25 - Ministre, odstupi, ministre, odstupi - skandiralo je 20.000 građana. Uz ministra, traže se ostavke, Dijane Vican i ponavljanje natječaja za izbor članova i voditeljice ekspertne radne skupine. Hrvatska može i mora bolje - završna je poruka prosvjeda, a da sve bude u tonu prosvjedna akcija završila je simboličnom pjesmom "Odjeb je lansiran" TBF-a. 19.15 - Oko 20.000 građana na Glavnom kolodvoru završilo je sa svojom prosvjednom šetnjom. Zašto kolodvor? - Zbog opsjednutošću prošlošću naši političari su potjerali mlade van Hrvatske. Naši mladi s našeg kolodvora otišli su zbog njihovih lažnih diploma, prave ovdje ne vrijede. Puna su im usta društva znanja, a zbog zapošljavanja preko veze sudbine naših mladih nastavljene su u Irskoj i Njemačkoj - poručili su organizatori za dolaska na Glavni kolodvor. - Osim u Zagrebu, za bolje obrazovanje bori se u Rijeci, Splitu, Osijeku, Poreču, Zadru, Slavonskom Brodu, Karlovcu. Ako propadne obrazovanje, propada i ova zemlja. Želimo da kolodvori budu mjesta povratka, ne više mjesta odlaska naših mladih - poručili su organizatori. Prosvjednicima su se obratili i profesori, među njima i Vesna Mlinar, Žarko Gazali, Igor Lukić.   - Naša djeca žele učiti, istraživati, a što im mi nudimo? Djeca jednostavno nemaju slikovitu sliku u glavi zato što im sadržaji nisu povezani. Živimo u 21. stoljeću, a sadržaji škola nisu čak ni iz tog stoljeća - rekla je Vesna Mlinar. - Društvo se razvija, tehnologija gazi, dolaze ugradbeni čipovi, formiraju se nova obrazovanja. Ovo je vrijeme velikih promjena, većih nego i u doba renesanse i industrijske revolucije, a sada dolazi paradoks. Naši učenici štrebaju geološke procese ili moraju napamet znati gušterove organe. Uče zastarjele tehnologije. Imamo li pravo štetiti našoj djeci? Imamo li pravo ne dati im znanje? - rekao je profesor Žarko Gazali iz zagrebačke Strukovne škole. - Mi nismo ni lijevi ni desni. Ideološki neopterećeni stvarali smo one kurikule koji potiču razvoj naše djece, stvorili smo temelj kurikularne reforme zbog koje naša djeca ne trebaju bježati u Irsku. Od političara tražimo da što prije napuste svoje fotelje - kazao je Igor Lukić, jedan od članova bivše ekspertne skupine. Naglasio je da odgovornima poručuje da časno odstupe. Nakon te rečenice prosvjednici su počeli skandirati "Ostavka, ostavka". 19.00 - Na prosvjedu je i predsjednik HNS-a Ivan Vrdoljak, koji je na Twitteru objavio fotografiju s transparentom: 18.40 - Prosvjednici lagano stižu na Glavni kolodvor, a prema zasad dostupnim policijskim podacima, u prosvjednoj šetnji sudjelovalo je 15.000 građana. Prvi su to podaci, iako se procjenjuje da ih je više. Tijekom šetnje od Trga do Glavnog kolodvora bio je zatvoren promet, a vozači koji su morali čekati prosvjednicima su u znak podrške počeli trubiti. U prosvjednu povorku priključivali su se i prolaznici, a iako smo već 10 minuta na Glavnom kolodvoru, još uvijek se čeka da oni koji su u zadnjim redovima do kraja ispune Tomislavov trg. 18.30 - "Otplovi, Barišiću", poruka je to roditelja, studenata, profesora, učitelja i oporbenih političara, koji su ispunili trg. - Na ovom mjestu prošle godine bilo nas je 50.000. U samo godinu dana Hrvatsku je napustio jednak broj ljudi - poručili su s glavne pozornice organizatori prosvjedne povorke. - Hrvatska želi i zaslužuje bolje. Nismo izgubili ovih posljednjih godinu samo jednu generaciju, šteta je znatno veća. Dok politika koristi mlade u svojim kampanjama, dok je obrazovanje pod čizmom interesnih grupa, nema sretne budućnosti. Takvo obrazovanje nije utemeljeno na stručnosti. U školama nema STEM-a, nema građanskog odgoja i učenike ne učimo kako kritički razmišljati. Nema u tim školama ni sretnih učenika, ni sretnih učitelja - poručili su organizatori. - Želim svojoj djeci osigurati bolju budućnost. Ako to znači da moram biti na cesti, bit ću na cesti. Želim da znaju snalaziti se u budućnosti i koristiti svoja znanja - kazao je jedan od prosvjednika, 37-godišnji tata Danijel L.  18.15 - Djeca nisu ni desna ni lijeva, ona su naša", "Budućnost naše djece se urušava, a što mi činimo?", "Opus dej, go avej" i "Obrazovanje nije VICan" samo su neki od transparenata koje su građani donijeli na trg uoči prosvjeda. Devet minuta od službenog početka prosvjeda glavni zagrebački trg je bio pun. U prosvjednu povorku stigli su i Neven Budak, Željko Stipić, Davor Bernardić, Predrag Matić, Krešo Beljak, Zvane Brumnić, Anka Mrak Taritaš, Vesna Pusić, predstavnici zagrebačkog SDP-a, učitelji i roditelji s djecom. Prosvjednici su se počeli okupljati nešto prije 18 sati, unatoč kiši. Poruke su jasne - traže ostavku ministra Pave Barišića i Dijane Vican i ponavljanje natječaja za članove ekspertne skupine.  - Djeca koja se danas rađaju za 25 godina sudjelovat će u kreiranju i razvoju naše države. Ako ih odmah ne naučimo kritičkom razmišljanju, ako im ne usadimo potrebna znanja, što možemo očekivati? - poručio je Mario Bajkuša, jedan od organizatora. Od premijera Plenkovića očekuje da se okrene svojoj tajnici i naruči razrješenje ministra obrazovanja koji reformu nije stavio u prvi plan. Prosvjed se organizira i u Splitu, Osijeku, Rijeci, Zadru i Poreču. Prije godinu dana, 1. lipnja 2016. godine, 50 000 ljudi izašlo je na ulice za obrazovanje pod motom "Hrvatska može bolje".