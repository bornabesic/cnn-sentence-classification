U zračnim napadima na pokrajinu Idlib na sjeverozapadu Sirije u utorak ubijeno je najmanje 58 ljudi, a ranjeni su deseci, rekao je Sirijski opservatorij za ljudska prava, a piše Guardian. Među žrtvama su daleko najbrojniji civili, a među njima je minimalno 11 djece. Mnogi su se ljudi gušili, povraćali ili su se onesvijestili, pripadnici hitnih službi su šmrkovima polijevali žrtve, a nekima je na usta izlazila pjena, kaže Opservatorij navodeći medicinske izvore koji su to opisali znakom da je izvršen napad plinom. Još uvijek nije poznato o kojoj je točno supstanci riječ, navodi se iz Opservatorija. Aktivisti su na društvenim mrežama prikazali snimke tijela mrtve djece nagomilane na hrpu. Sirijska nacionalna koalicija, oporbena skupina, opisala je napad kao "masakr", a za napad optužuju avione vladinih snaga koji su bacili otrov sličan sarinu. Oni kažu da je u napadu ubijeno 70 ljudi a ranjeno više od 200. Da stvar bude još gora, liječnici iz bolnica u kojima se liječe žrtve napada rekli su za BBC da su nakon napada zrakoplovi raketama gađali te bolnice. Koalicija je pozvala Vijeće sigurnosti Ujedinjenih naroda da održi hitan sastanak zbog tog napada. Sirijski vojni izvor je pak opovrgnuo da su vladine snage koristile takvo oružje te dodao da vojska "niti sada niti u prošlosti" nije koristila bojne otrove. Ammar Abdullah / REUTERS Muškarac nosi mrtvo dijete poginulo u napadu plinom na grad Kan Šejkun u provinciji Idlib   Sirijska vlada ili ruski zrakoplovi ujutro su bombardirali grad Kan Šejkun u Idlibu, pokrajini u rukama pobunjenika pod kontrolom džihadističke grupe Fatah al-Šam, bivše filijale al-Qa'ide, navodi ta organizacija za ljudska prava. Zračne napade na provinciju Idlib dosad najviše provodile snage odane Bašaru Al-Asadu, njihovi ruski saveznici, ali i koalicija predvođena Amerikancima.  Ammar Abdullah / REUTERS Žrtve zračnih napada na grad Kan Šejkun   Ovaj napad dolazi samo nekoliko dana nakon što je opozicija optužila Asadove snage za korištenje kemijskog oružja u kontraofenzivi koja je u tijeku u susjednoj Hama provinciji. Ammar Abdullah / REUTERS Mjesto zračnih napada u gradu Kan Šejkun   Zračni napadi na sjeveru provincije u četvrtak su rezultirali s time da je više od 50 osoba reklo da pate od problema s disanjem, javlja Opservatorij iz kojeg nisu mogli potvrditi uzrok tih simptoma. Ammar Abdullah / REUTERS Muškarac nosi mrtvo dijete poginulo u napadu plinom na grad Kan Šejkun u provinciji Idlib   Opservatorij, koji svoje informacije dobiva od mreže izvora iz Sirije, nastoji utvrditi čiji zrakoplovi su proveli napade prema uzorku leta i korištene municije, piše Guardian. Ammar Abdullah / REUTERS Žrtve zračnih napada na grad Kan Šejkun Najgori napad izvršen kemijskim oružjem tijekom rata u Siriji dogodio se na području Goute 21. kolovoza 2013. godine kad su položaje pobunjenika protiv Asadova režima pogodile dvije rakete koje su nosile bojnu glavu s otrovnim plinom sarinom. Ne zna se koliko je točno osoba poginulo u tom napadu, ali brojke variraju između minimalno 281 i maksimalno 1729 osoba. Počinitelji odgovorni za taj napad i dalje su nepoznati - opozicija je optužila Asadov režim, dok su vlasti i Rusi optužili opoziciju da su sami proveli napad kako bi privoljeli zapadne saveznike na vojnu akciju u Siriji.