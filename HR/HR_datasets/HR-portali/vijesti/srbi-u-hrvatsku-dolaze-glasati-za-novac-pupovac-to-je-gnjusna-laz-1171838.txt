Potpredsjednik SDSS-a Milorad Pupovac gostovao je u Novom danu N1 televizije gdje je odgovorio na optužbe o kupnji glasova na izborima.  Hrvatski Srbi koji žive u Srbiji na izbore, navodno, dolaze organizirano i glasaju za onoga tko im plati. Naime, novinari RTL-a proveli su noć sa Srbima koji organizirano dolaze i glasaju za onoga tko im plati. Proveli su neko vrijeme s njima, no ovaj put nije sve prošlo kako treba. Za svoj dolazak i glas nisu dobili novac, zbog čega su odbijali napustiti zemlju dok im ne plate za izlazak na birališta. "Podrazumijeva se, ali dadu oni listiće, brojeve koje treba zaokružiti. Bila su tri autobusa, a malih kola bilo je vjerojatno više od 50 . Plaćaju po 2 tisuće kuna 4 glasa i prijevoz iz Srbije ovamo. Tako kupuju glasače, glasove kupuju, vjerojatno i pobjeđuju zbog toga. Uglavnom, mislim da idu sredstva iz Srpskog nacionalnog vijeća na teret poreznih obveznika Republike Hrvatske", otkrio je za RTL Dragan Milanko, Obrovac/Beograd. Milorad Pupovac pak kaže da se radi o gnjusnoj laži. "SDSS, posebno ja i predsjednik stranke, nemamo nikakvih saznanja o tome da bi bilo tko od naših ogranaka organizirao bilo kakva dovoženja bilo kakvih birača iz bilo koje zemlje. Ja sam razgovarao s predstavnikom gradske organizacije i rekao je da nema s nama nikakve veze, nego je riječ o nezavisnoj listi koja je organizirala autobus i sad širi neistine.  To je ružna objeda. Gnjusna laž, koju ja nemam namjeru ni osporavati, jer takvih stvari je nažalost bilo i vjerojatno će biti i ne znam što bih vam više rekao na tu priču, a i ne razumijem zašto pojedini mediji tome daju prostora. Mogli su provjeriti. Dana im je mogućnost da nazovu predstavnika gradske organizacije SDSS-a Stanka Mijića, mogli su ga nazvati, mogli su čuti, nisu to radili nego su pustili u medijski prostor gnjusnu laž i klevetu", rekao je, između ostalog, Pupovac.