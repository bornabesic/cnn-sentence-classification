Predsjednik Hrvatske stranke umirovljenika Silvano Hrelja neće sudjelovati u preslagivanju vladajuće većine niti ima namjeru svojim glasom osigurati većinu premijeru Andreju Plenkoviću za izglasavanje povjerenja novim ministrima ako do toga glasanja dođe u Saboru, priopćili su danas iz HSU-a. "Hrvatska stranka umirovljenika nije spremna na neviđeno podržati formiranje vladajuće većine za koju nije jasno tko je čini i koji joj je program, kako tendenciozno sugerira naslov u jednim dnevnim novinama. Zakonski prijedlozi koji imaju za cilj rješavanje nekog od brojnih problema u mirovinskom sustavu mogu dobiti potporu Hrvatske stranke umirovljenika jer smo jedini istinski predstavnik umirovljeničkih interesa u Saboru i cilj nam je bolji materijalni status umirovljenika. Kako je više puta napomenuo, predsjednik HSU-a Silvano Hrelja smatra da novi izbori neće bitno izmijeniti raspored snaga u Saboru, no njegov glas u parlamentu sigurno neće odlučivati o tome ide li Hrvatska na nove izbore ili ne, kako je zlonamjerno interpretirana njegova izjava u jednom mediju", stoji u priopćenju HSU-a. U HSU napominju da politika njihove stranke ni na koji način nije pridonijela političkoj krizi u Hrvatskoj niti imaju namjeru sudjelovati u rješavanju problema koje su stvorili drugi akteri, stoga pozivaju sve relevantne subjekte da energiju usmjere na rješavanje konkretnih životnih problema građana, a ne na tendenciozne i neprofesionalne interpretacije koje imaju za cilj dodatno narušavanje povjerenja građana u institucije ove zemlje.