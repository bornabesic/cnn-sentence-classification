Predsjednik HNS-a Ivan Vrdoljak vjerojatno će ujutro podnijeti ostavku na čelnu funkciju u stranci. Kako saznajemo od izvora bliskih Vrdoljaku, razočaran je što su ga svi prozvali zbog koalicije sa HDZ-om iako su svi sve znali.  Postoji i druga opcija, da Vrdoljak ipak proba na predsjedništvu u utorak progurati odluku o koaliciji sa HDZ-om, a ako ne dobije podršku svojih kolega, tek onda će dati ostavku. U svakom slučaju, Vrdoljak hoda po rubu.  Očito ga je koštalo koketiranje s koalicijom. Navodno je imao podršku većine u predsjedništvu, ali su upravo rezultati izbora oslabili Vrdoljaka. HNS je nenadano izgubio Varaždinsku županiju u kojoj je njihov kandidat potučen od Radimira Čačića, HDZ ih je pobijedio u Dubrovniku, u Zagrebu nije pobijedila Anka Mrak Taritaš, u Varaždinu također SDP i HNS nisu uspjeli sa zajedničkim kandidatom, a u Osječko baranjskoj županiji nije prošao Vladimir Šišljagić kojeg su podržavali.  Na Vrdoljaka se sručila lavina nezadovoljstva. Prvi je zatražio ostavku Andro Vlahušić, prozvao ga je Davor Bernardić da je naštetio Mrak Taritaš. Podsjetimo, sve je počelo kada je Vrdoljak na Twitteru i Facebooku objavio iduću poruku: 'Danas sigurniji nego ikad, na reformi obrazovanja lomi se budućnost Hrvatske. I to prava, izvorna reforma bez ideologije, nošena energijom i emocijom za budućnost, a pokretana strašću ljudi koji su je stvarali. Učinit ću sve što je u mojoj moći da krene što prije makar mi to bilo zadnje što ću učiniti u politici'. Mnogi su smatrali da upravo ova izjava značila da će Vrdoljak ući u koaliciju s HDZ-om, a što je u konačnici dovelo do poraza Anke Mrak Taritaš u Zagrebu.   Vrdoljak je, doduše, u nedjelju pokušao malo 'ublažiti' nastalu štetu. Kazao je da će njegov prijedlog Predsjedništvu stranke biti da HNS ne ide u koaliciju s HDZ-om te je pojasnio da je njegov 'tweet' nakon kojeg se počelo spekulirati o tome bio politički spin kojim su htjeli odmaknuti kandidatkinju za zagrebačku gradonačelnicu Anku Mrak Taritaš od stranke i svih tereta stranke kako bi dobili što više nezavisnih birača.