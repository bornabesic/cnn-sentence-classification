Mladi moćni princ Saudijske Arabije predstavio je ambiciozne planove okončanja ovisnosti tog kraljevstva o nafti i njegova pretvaranja u globalnu investicijsku silu. Plan pod nazivom "Vision 2030" predviđa podizanje saudijskih prihoda koji nisu od nafte na 160 milijardi dolara do 2020. godine, odnosno 267 milijardi dolara do 2030. , dok su lani iznosili 43,6 milijardi dolara.  Planovi također uključuju promjene koje će utjecati na društvenu strukturu tog ultra-konzervativnog muslimanskog kraljevstva omogućavanjem ženama veće ekonomske uloge i poboljšanje statusa stanovnika iz inozemstva. Sin kralja Salmana i zamjenik premijera Mohammed bin Salman rekao je da Saudijska Arabija, najveći svjetski izvoznik nafte, očekuje da će državna naftna kompanija Saudi Aramco biti procijenjena na više od 2.000 milijardi dolara kada na prodaju bude ponuđeno nešto manje od 5 posto dionica te kompanije. Dodao je da će kraljevstvo povećati kapital svog javnog investicijskog fonda sa 600 milijardi riala (160 milijardi dolara) na 7.000 milijardi riala  (2.000 milijardi dolara). "Razvili smo ovisnost o nafti u Saudijskoj Arabiji. Nećemo dopustiti da se naša zemlja ikada više nađe na milosti kolebanja cijena sirovina ili vanjskih tržišta", rekao je princ Mohammed na svojoj prvoj konferenciji na kojoj su sudjelovali međunarodni novinari. No, plan nije dao detalje kako će se to provesti. Princ star 31 godinu dao je sigurne odgovore na pitanja o planu, te se čini da će njegovi komentari naići na primjedbe diljem zemlje, posebice mladih koji su suočeni s nezaposlenošću i gospodarskim padom unatoč naftnom bogatstvu te zemlje. Čak i prije nego što su cijene nafte počele padati 2014. godine, ekonomisti su smatrali neodrživim fiskalnu politiku i gospodarsku strukturu Rijada, no pad prihoda od prodaje nafte požurio je  reforme. U središtu plana je restrukturiranje Javnog investicijskog fonda (PIF), za koji princ Mohammed tvrdi da će postati središte za ulaganja Saudijske Arabije u inozemstvu, dijelom prikupljanjem novca prodajom dionica Aramcoa. Na pitanje gdje će Rijad naći sredstva za fond vrijedan 2.000 milijardi dolara, rekao je da će doći iz prijenosa vlasništva Aramcoa na PIF. Zbog oštrog pada cijena nafte na svjetskim tržištima, Rijad je prošle godine zabilježio rekordni proračunski deficit od 98 milijardi dolara, a ni ove godine ne očekuju se značajnija poboljšanja u fiskalnim pozicijama. Kako bi pokrila proračunski deficit, Saudijska Arabija planira kod inozemnih banaka uzeti kredit od 10 milijardi dolara, što će biti prvo zaduženje tog kraljevstva u najmanje 15 godina, izvijestio je nedavno Bloomberg. >> Izvoznice nafte s Bliskog istoka u 2016. u minusu 500 mlrd usd