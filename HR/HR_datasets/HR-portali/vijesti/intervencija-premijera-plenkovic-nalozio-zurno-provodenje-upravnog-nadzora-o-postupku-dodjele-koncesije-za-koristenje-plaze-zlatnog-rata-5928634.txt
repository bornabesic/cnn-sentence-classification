U vezi s jučerašnjom odluku splitsko-dalmatinske Županijske skupštine o davanju koncesije za gospodarsko korištenje plaže Zlatnog rata u Bolu na Braču predsjednik Vlade Republike Hrvatske Andrej Plenković naložio je Ministarstvu mora, prometa i infrastrukture žurno provođenje upravnog nadzora. Kako je priopćeno iz Vlade, cilj je upravnog nadzora utvrditi zakonitost i pravovaljanost postupka dodjele koncesije na pomorskom dobru radi gospodarskog korištenja plaže za obavljanje turističkih, trgovačkih i ugostiteljskih djelatnosti na dijelu katastarske općine Bola, predjelu Zlatni rat, Općina Bol. Ujedno, predsjednik Vlade Andrej Plenković izražava žaljenje i osuđuje incident u kojem je ozlijeđen Siniša Vickov, novinar Radijske postaje Brač. Jučerašnjom odlukom Županijske skupštine, od 1. siječnja 2018. sljedećih 15 godina Zlatnim ratom trebala bi gospodariti zagrebačka tvrtka "Sport B" d.o.o. Posljednjih 12 godina koncesiju je imala bolska komunalna tvrtka "Grabov rat". Za koncesiju tvrtki "Sport B" glasovala su 24 vijećnika HDZ-a, HGS-a i HČSP-a, devet SDP-ovih vijećnika bilo je protiv, a pet suzdržano. Koncesionar bi na godinu trebao plaćati naknadu od 1.850.000 kuna te promjenljivi dio od 5,4 posto prihoda ostvarenog obavljanjem djelatnosti i pružanjem usluga na koncesionarskom području.  Ponuda bolske tvrtke "Grabov rat" proglašena je nepotpunom. Odluka je izazvala burne reakcije Boljana te oporbe u Županijskoj skupštini. Mještani koji su jučer prosvjedovali pred zgradom u kojoj se održavala sjednica Županijske skupštine najavili su prosvjede i blokadu plaže, a načelnik općine Bola Tihomir Marinković najavio je kako će se žaliti Upravnom sudu. Neki su mediji objavili da je zagrebačka tvrtka "Sport B" d.o.o. tvrtka bez prihoda.   Tijekom sjednice županijske skupštine dvojica su zaštitara u hodniku fizički napala lokalnog novinara koji je pokušao ući u dvoranu.