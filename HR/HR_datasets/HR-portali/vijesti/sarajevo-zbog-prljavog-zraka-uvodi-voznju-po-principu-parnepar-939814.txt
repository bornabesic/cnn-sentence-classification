Foto: FaH  NA PODRUČJU Sarajeva u petak su stupile na snagu dodatne zaštitne mjere zbog sve većeg stupnja onečišćenja zraka u tom gradu koje već danima izravno ugrožava zdravlje njegovih stanovnika.  Posebni operativni stožer koji nadzire kvalitetu zraka proglasio je stupanje na snagu drugog od predviđena tru stupnja mjera opreza uz najavu kako se s obzirom na meteorološke prilike ne očekuje znatnije poboljšanje ni u narednim danima pa je već od Božića moguće očekivati i proglašenje mjera uzbune koje podrazumijevaju i ograničenja u prometovanju automobila središtem grada.  Od petka su na snazi mjere kojima je toplotnim prostrojenjima koja za rad koriste kruta goriva ili mazut naloženo smanjenje proizvodnje toplotne energije, policiji je dana zadaća da pokuša ubrzati promet vozila kroz grad, zabranjeno je izvođenje grubih građevinskih radova a komunalnim službama je naloženo da pojačano čiste gradske prometnice.  Ako se ovako nastavi, vozit će se po sustvu par-nepar  Nastavi li se trend pogoršanja kvalitete zraka od 25. prosinca stupit će na snagu mjera kojom se uvodi ograničenje prometovanja motornih vozila po sustavu par-nepar u zadnjim brojkama na registracijskim pločicama.  Glavni uzročnik onečišćenja zraka u Sarajevu su čestice prašine čija je koncentracija još od početka prosinca počela premašivati dopuštene granične vrijkednosti.  Prema važećim zakonima ta je granica u BiH postavjena na 50 mikrograma po prostornom metru iako je ona prema standardima koji vrijede u Europskoj uniji svedena na 25 mikrograma.  No i dvostruko veće tolerirane vrijednosti u BiH ne znače ništa jer se na dnevnoj osnovi bilježi koncentracija prašine i veća od 300 mikrograma.  Građanima Sarajeva preporučeno je da u postojećim okolnostima smanje na minimum kretanje na otvorenom prostoru a kroničnim bolesnicima da uopće ne izlaze iz svojih domova.  Jedinu učinkovitu zaštitu u takvim uvjetima pružaju posebne maske s filterima kreiranim da apsorbiraju čestice prašine no njih građani moraju sami kupiti u ljekarnama.