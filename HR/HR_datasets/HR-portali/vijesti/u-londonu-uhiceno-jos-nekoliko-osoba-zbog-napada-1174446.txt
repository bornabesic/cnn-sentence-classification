Britanska policija tijekom ranih jutarnjih sati uhitila je više osoba u pretresima na području istočnog Londona u sklopu istrage terorističkog napada u kojemu je u subotu navečer ubijeno sedam osoba i ranjeno 48. U trećem terorističkom napadu u Britaniji u manje od tri mjeseca trojica napadača zaletjela su se kombijem u prolaznike na Londonskom mostu i potom su noževima napadali posjetitelje obližnjih londonskih lokala. Policija je u nedjelju uhitila 12 osoba u četvrti Barking u istočnom Londonu, a danas su pretresli dvije lokacije u Newhamu i Barkingu i uhitili više osoba. Pretresi se nastavljaju na obje lokacije. Premijerka Theresa May u ponedjeljak će predsjedati sastankom vladina odbora za hitna stanja kako bi se razmotrilo što se čini kao odgovor na napad koji se zbio uoči općih izbora 8. lipnja.