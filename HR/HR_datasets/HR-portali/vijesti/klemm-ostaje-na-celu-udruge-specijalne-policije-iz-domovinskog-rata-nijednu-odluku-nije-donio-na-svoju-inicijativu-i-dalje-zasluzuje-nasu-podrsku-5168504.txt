Josip Klemm i dalje ostaje na čelu Udruge specijalne policije iz Domovinskog rata koja je danas trebala odlučiti uživa li njihov dugogodišnji predsjednik Josip Klemm i dalje potporu članstva, nakon što je pokrenuo inicijativu za dijalogom sa srpskim ratnim veteranima koji su sudjelovali u agresiji na Hrvatsku tijekom Domovinskog rata. Iako Klemm tvrdi kako su mu namjere isključivo vezane uz poboljšanje odnosa s veteranima u svrhu otkrivanja sudbine brojnih zatočenih i nestalih hrvatskih branitelja i civila, nije tajna da dio članstva ne odobrava takvu inicijativu te smatra kako predsjednik udruge zbog nje mora otići.  - Josip Klemm nijednu odluku nije donio na svoju inicijativu i dalje zaslužuje našu podršku - poručeno je na konferenciji za novinare nakon sastanka Predsjednik HVIDRA-e i HDZ-ov saborski zastupnik Josip Đakić izjavio je da HVIDRA ne podržava susret sa srpskim veteranima dok ne vidi iskreno žaljenje vojnika i pripadnika paravojnih postrojbi zbog agresije koju su počinili nad Hrvatskom, njenim građanima i kulturnim vrijednostima. "To do sada i do danas nismo ni čuli ni vidjeli. Nema iskrene isprike, nema iskrenog žaljenja pa stoga mi nemamo što razgovarati s onima koji su Hrvatsku okupirali, razarali, uništavali i ubijali. Sve moje kolege koje žele s njima razgovarati u privatnom aranžmanu, neka to čine, ja im ne mogu zabraniti, no međutim to služi njima na čast. Ja im neću biti mentor, niti ih usmjeravati", kazao je Đakić u Hrvatskom saboru. Dodao je da su na čelu Srbije "oni koji su osmislili i provodili agresorske namjere, koji su Hrvatsku htjeli podijeliti da bude velika Srbija od Virovitice, Karlovca do Karlobaga". "Ti upravljaju Srbijom, a ovi veterani i predsjednici njihovih boračkih organizacija su samo eksponenti te četničke politike", ustvrdio je Đakić. Na novinarsko pitanje Đakić je kazao da je protiv primanja Srpske napredne stranke u obitelj europskih pučana, čija je članica i HDZ. Upitan da prokomentira najavu konferencije za novinare Udruge specijalne policije na kojoj bi, prema neslužbenim infomacijama, mogli napasti svog čelnika Josipa Klemma koji je podržao suradnju sa srpskim veteranima, Đakić je kazao da se HVIDRA ne miješa u rad drugih udruga te da eventualno mogu komentirati tek istupe pojedinaca s kojima se ne slažu. "Klemm je naš prijatelj i suborac i ratnik, no međutim ovo što je učinio s inicijativom da bi razgovarao sa srpskim veteranima mislim da je prenaglio i da nema utemeljenja ni uporišta, da stvarno nije sagledao sve aspekte iskrenoga nastojanja srpskih agresora da stvarno budu sa nama u prijateljskim odnosima", kazao je Đakić. Na pitanje je li i predsjednica Republike prenaglila kada je podržala tu inicijativu Đakić je kazao da ona još uvijek ima njegovo povjerenje te da ona "kao institucija ove države... ima pravo i obavezu uspostavljati kontakte sa susjedima".