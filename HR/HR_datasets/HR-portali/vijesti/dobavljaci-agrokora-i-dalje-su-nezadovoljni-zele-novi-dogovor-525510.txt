Koordinacija proizvođača i dobavljača Agrokora u ponedjeljak je jednoglasno dogovorila zahtjeve vezane uz tretman mjenica Agrokora, kao i nove plasmane njihove robe koncernu te najavila obustavu isporuka robe od 29. svibnja ove godine ne ispune li se do tada njihovi zahtjevi. "Nakon gotovo 40 dana kako je naš izvanredni povjerenik (Ante Ramljak) preuzeo upravljanje kompanijom, ono što moramo reći je da mi dobavljači nismo zadovoljni. To je dovelo do toga da razmišljamo i o nekim mjerama, a da li će doći do tih mjera ovisi o ispunjenju naših zahtjeva, odnosno zaključaka", kazala je Marica Vidaković, prokuristica Kraša, nakon sastanka s dobavljačima u toj tvrtki. Kako je navela, prvi zahtjev upućuju financijskim institucijama a odnosi se na prolongiranje datuma važenja promemorije sklopljene između dobavljača i financijskih ustanova do dana prijave tražbina (9. odnosno 20. lipnja 2017. godine). Najavila je da će njihov tim koji pregovara s financijskim institucijama već danas stupiti u kontakt s njima i to pokušati dogovoriti.  "Drugi zaključak je uredio kolega koji namjerava dignuti tužbu protiv financijskih institucija, bilo da se radi o faktoring društvima, bankama, pa i o HNB-u. Dobio je potporu svih dobavljača koji su sudjelovali na današnjem sastanku, a pokušat će se dokazati da je bilo zajedničkog djelovanja u zapravo prikrivenom financiranju sustava Agrokor na teret dobavljača. To je, naravno, proces koji je pred nama, ali uglavnom sve kolege koje nemaju teret regresnih mjenica vrlo su solidarno stali iza tih kolega koji će ići s takvom pravnom mjerom", rekla je Vidaković. Zatražit će se i očitovanje zakonodavnog odbora Hrvatskog sabora za točnim tumačenjem pojedinih odredbi Zakona o postupku izvanredne uprave u trgovačkim društvima od sistemskog značaja za Republiku Hrvatsku, odnosno da se "vrlo jasno i izravno kaže koji tretman imaju  novi plasmani roba" te jesu li oni u istom rangu kao i financijska sredstva uzeta nakon 10. travnja. Traži se i formalno očitovanje izvanrednog povjerenika Ramljaka te potpredsjednice Vlade i ministrice gospodarstva Martine Dalić da sve mjenice dobavljača imaju u postupku izvanredne uprave jednak status, odnosno da su svi dugovi po mjeničnom regresnom pravu dugovi Agrokora, a ne dobavljača. Također, traži se od izvanrednog povjerenika Ante Ramljaka da u najkraćem mogućem roku dogovori novo zaduženje koncerna Agrokor te sukladno zakonu izvrši podmirenje dijela starih obveza prema dobavljačima po svim osnovama dospjelih do dana otvaranja postupka izvanredne uprave. Ukoliko se svi zahtjevi ne ispune do 29. svibnja, Vidaković je najavila obustavu robe od tog dana, i to kao krajnju mjeru dobavljača, kako bi pokazali ozbiljnost situacije.  Odgovarajući na pitanja novinara Vidaković je, uz ostalo, istaknula i kako se dobavljači cijelo vrijeme osjećaju izigrano, jer ih zakon ne štiti kao ostale.  "Nije baš prirodno da se u zakonskom okviru štiti samo jedan dio firmi, dok druge firme koje nisu u sustavu Agrokora mogu preko noći kleknuti, iako su do jučer bile zdrave kompanije. I ti dobavljači imaju isto sistemsku štetu, prema tome na isti bi ih se način trebalo zaštititi", kazala je.  Pojasnila je i da od saborskog odbora za zakonodavstvo traže da se jasno očituje da li su novi plasmani dobavljača zakonom osigurani pravom senioriteta, jer "postoje određeni krugovi koji tumače da je to već u zakonu, međutim neki tumače da nije". Vidaković je istaknula da svi dobavljači žele sigurnu poziciju u novim plasmanima robe "a nikako da se dovedu u lošiju poziciju od vremena prije 10. travnja". Pojasnila je da je to razlog zašto su u ovom trenutku police nešto praznije nego što bi mogle biti. "Znači, svi dobavljači u neku ruku ne pune stolice prema 100-postotnim potrebama sustava, odnosno svi imaju malo kočnicu jer se boje za svoju novu izloženost", napomenula je. Kazala je i da prema informacijama dobavljača, ima malih zakašnjenja u plaćanju robe, do 10-ak dana, tjedna dana. "Pokušava se svesti (plaćanje) u okviru valute. Ali ima poteškoća i obećanja su da će se nakon novog priliva, odnosno novog zaduženja, i to dovesti u zakonske okvire plaćanja", odgovorila je Vidaković na upit novinara. Upitana što dobavljačima nude banke po pitanju mjenica, Vidaković je, napomenuvši da osobno ne sudjeluje u tim razgovorima, odgovorila: "Mislim da ništa od onih zahtjeva s kojima smo startali u početku nije baš ispoštovano, dapače mislim da su dosta visoke kamate koje banke traže u procesu regresnih mjenica".  Rekla je i da se još ne zna koliko je dobavljača spremno na tužbu, ali da će oni koji se na to odluče imati potporu svih ostalih dobavljača, koji će s njima biti solidarni i "u nekim drugim aktivnostima koje će uslijediti nakon toga".  Na novinarski upit da odgovori onima koji kažu da su se dobavljači sami 'uvalili' u probleme s mjenicama, Vidaković je rekla da se ne bi složila s takvom ocjenom. "Kroz naš drugi zahtjev (tužba) će vjerojatno ići dokazivanje tko nas je u to uvalio, odnosno tko je koga uvalio i tko je imao povlaštene informacije i tko je kreirao cijelu priču. A osim što je ovo financijska priča, rekla bih da ovdje ima dijelom i političke priče", odgovorila je prokuristica Kraša.  Rekla je i da se njezino mišljenje o lex Agrokoru i postupku izvanredne uprave nije bitno promijenilo od početka, ali da je potrebna unisona zaštita vjerovnika, kao privremenih vlasnika Agrokora.  "Nekakav zakonski okvir je trebao, jer da nije bilo zakonskog okvira davno bi se prije sve ovo urušilo. Međutim, da može i treba biti bolje, to je svakako točno. Vjerovnici, bez obzira da li dolaze iz financijskih skupina ili iz skupine dobavljača, moraju biti tretirani kao privremeni vlasnici, jer mi to jesmo, mi financiramo taj sustav i održavamo ga na životu. Od donošenja zakona i nije baš slučaj da nas se tretira ravnopravno, da nas se nešto pita u tom procesu i prilično smo razvlašteni".  Najavila je i kako bi se uskoro, vjerojatno ovaj tjedan, trebalo sastati privremeno vjerovničko vijeće, čiji je i ona član, kao i da je zatražila i susret s predsjednikom Vlade Andrejom Plenkovićem, "jer ima potrebe da se iskomunicira proces u sustavu Agrokor".