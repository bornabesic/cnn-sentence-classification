Zabrana koncerta Marka Perkovića Thompsona u Mariboru snažno je podijelila slovensku političku javnost, a mediji u susjednoj državi tumače kako se upravo na tom pitanju testira svjetonazorska pozicija pojedinih parlamentarnih stranaka. Bivši premijer Janez Janša oštro je prosvjedovao jer je mariborska policija kao argument za zabranu koncerta, uz povećani sigurnosni rizik, navela i “suspektan svjetonazor” Thompsona i njegove publike. Ustavno pravo na izražavanje – Ako je Thompsonov koncert zabranjen zbog njegova svjetonazora, onda u Sloveniji imamo političku policiju i policijski režim – rekao je Janša na sjednici odbora za nadzor tajnih službi slovenskog parlamenta, koji je glasovima oporbe i uz suzdržanost vladajućih zaključio da pravog razloga za zabranu koncerta nije bilo. Janša je poručio kako očekuje da će se odluka o zabrani koncerta promijeniti jer narušava ustavno pravo na izražavanje. Iz stranaka na ljevici, očekivano, dolaze suprotni stavovi pa tako predsjednik Udružene ljevice Luka Mesec Thompsonove koncerte smatra apsolutno neprihvatljivima.  – Ljudi poput Thompsona svojom su glazbom davali muzičku podlogu zločinima koji su se događali u jugoslavenskim ratovima – govori Mesec, koji se boji da bi Thompsonovi nastupi mogli podgrijati rasnu i vjersku netoleranciju u Sloveniji. Koliko je Thompsonov koncert vruća tema u Sloveniji govori i izjava njihova ministra vanjskih poslova Karla Erjavca, koji je i ovaj problem uspio povezati s arbitražom o granici. Ministar je uvjeren da su negativne reakcije iz Hrvatske rezultat nervoze zbog skore odluke arbitražnog suda. Rat na društvenoj mreži Zabrani Thompsonova koncerta prethodilo je mjesec dana pritisaka lijevo orijentiranih udruga koje su hrvatskog pjevača prozivale za fašizam, a potporu su im dali i vodeći slovenski političari. Thompson je zatražio zaštitu hrvatske politike i institucija, a u obranu su mu stali predsjednica Kolinda Grabar-Kitarović i premijer Andrej Plenković. Angažman dužnosnika nije ostao bez odgovora društvenih mreža, koje su se podijelile po već poznatom ideološkom ključu i još jednom na temu prirode ustaškog pozdrava “Za dom spremni”. Pravi mali rat jučer su na Facebooku vodili SDP-ov zastupnik Bojan Glavašević i Thompsonov tim. Glavašević je od Thompsona zatražio objašnjenje prvog stiha Thompsonove pjesme “Bojna Čavoglave” koji glasi “Za dom, spremni”, na što su mu Thompsonovi ljudi uzvratili da je riječ o pozdravu zakonom priznate hrvatske postrojbe iz Domovinskog rata HOS-a. Podsjetili su pritom i na izjavu Glavaševićeva oca, slavnog ratnog izvjestitelja, da bi Vukovar bez HOS-a pao već u rujnu. – Moj je otac, za razliku od onih koji to danas ne čine, razlikovao ljude od ideologije. Priznanje je dao ljudima, a ne ustaškom pozdravu o kojemu mi danas govorimo – otpisao im je Glavašević. Podsjetio je i na riječi prvog hrvatskog predsjednika Franje Tuđmana, koji je borce HOS-a kritizirao zbog nošenja “crnih košulja i fašističkih oznaka iz izgubljenog 2. svjetskog rata”. Nakon zabrane koncerta u Mariboru, Thompson je pozvao hrvatske vlasti da ga zaštite od šikaniranja u Sloveniji. Premijer Andrej Plenković od hrvatske je veleposlanice u Ljubljani zatražio da ispita o čemu se radi, a isto je učinilo i Ministarstvo vanjskih poslova, tražeći objašnjenje od slovenskih vlasti. Upućeni, međutim, kažu da Hrvatska tu ne može puno učiniti, s obzirom na to da je koncert zabranjen na temelju sigurnosne procjene slovenske policije, na što svaka zemlja ima suvereno pravo. Thompsonov koncert tako bi mogao spasiti jedino pritisak slovenske oporbe. Nakon zabrane koncerta u Mariboru, Thompson je pozvao hrvatske vlasti da ga zaštite od šikaniranja u Sloveniji. Premijer Andrej Plenković od hrvatske je veleposlanice u Ljubljani zatražio da ispita o čemu se radi, a isto je učinilo i Ministarstvo vanjskih poslova, tražeći objašnjenje od slovenskih vlasti. Upućeni, međutim, kažu da Hrvatska tu ne može puno učiniti, s obzirom na to da je koncert zabranjen na temelju sigurnosne procjene slovenske policije, na što svaka zemlja ima suvereno pravo. Thompsonov koncert tako bi mogao spasiti jedino pritisak slovenske oporbe.