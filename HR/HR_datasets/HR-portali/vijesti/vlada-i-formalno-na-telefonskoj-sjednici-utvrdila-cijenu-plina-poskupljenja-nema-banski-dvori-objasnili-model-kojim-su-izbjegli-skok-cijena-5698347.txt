Cijena plina za kućanstva neće porasti, priopćila je u utorak hrvatska Vlada s telefonske sjednice na kojoj je utvrdila da cijena plina po kojoj je opskrbljivač na veleprodajnom tržištu plina (Hrvatska elektroprivreda) dužan prodavati plin opskrbljivačima u javnoj usluzi opskrbe kupaca iz kategorije kućanstava iznosi 0,1809 kn/kWh. Cijena plina po kojoj je opskrbljivač na veleprodajnom tržištu plina dužan prodavati plin opskrbljivačima u javnoj usluzi za kupce iz kategorije kućanstvo u razdoblju od 1. travnja ove do 31. ožujka 2018. godine iznosi 0,1809 kuna po kilovatsatu (kn/kWh), utvrdila je Vlada, iz koje poručuju da temeljem te odluke cijena plina za kućanstva od travnja ostaje ista. "Sukladno naputku predsjednika Vlade RH Andreja Plenkovića, Ministarstvo zaštite okoliša i energetike obavilo je razgovore sa svim dionicima koji sudjeluju u strukturi cijene plina, a temeljem danas donesene odluke, cijena plina za kućanstva od travnja ostaje ista", navodi se u priopćenju Vlade. U cijenu plina od 0,1809kn/kWh uključen je trošak naknade za korištenje transportnog sustava i trošak naknade za prekoračenje ugovorenog kapaciteta, sukladno odredbama Mrežnih pravila transportnog sustava, trošak naknade za korištenje sustava skladišta plina i korištenje ostalih usluga, sukladno odredbama Pravila korištenja sustava skladišta plina, trošak naknade za organiziranje tržišta plina i svi troškovi temeljem obračuna propisanih odredbama Pravila o organizaciji tržišta plina. Utvrđena cijena, pak, ne uključuje naknadu za prekoračenje ili manje preuzete količine plina od ugovorene količine plina iz ugovora o prodaji plina opskrbljivaču u obvezi javne usluge kao ni porez na dodanu vrijednost. Vladina odluka stupit će na snagu 1. travnja ove, a primjenjivat će se do 31. ožujka 2018. godine. Samu odluku Vlada je donijela temeljem izmjena Zakona o tržištu plina, koje je Sabor donio sredinom veljače. Tim je izmjenama, uz ostalo, utvrđeno da će Vlada, na prijedlog resornog Ministarstva, odrediti cijenu plina po kojoj je opskrbljivač na veleprodajnom tržištu dužan prodavati plin opskrbljivačima u javnoj usluzi za opskrbu kupaca iz kategorije kućanstvo i onih energetskih subjekata, pravnih i fizičkih osoba kojom se toplinskom energijom proizvedenom iz plina opskrbljuju kućanstvo u skladu sa zakonom kojim se uređuje toplinska energija. Inače, do 31. ožujka ove godine na snazi su Vladine odluke iz ožujka prošle godine, kojima su regulirane cijene prema kojima je proizvođač prirodnog plina, odnosno Ina, dužna plin proizveden na području Hrvatske prodavati opskrbljivaču na veleprodajnom tržištu, odnosno Hrvatskoj elektroprivredi (HEP) te o cijeni po kojoj je HEP dužan prodavati plin opskrbljivačima u javnoj usluzi opskrbe plinom za kupce iz kategorije kućanstva. Prema tim odlukama, Ina od 1. travnja prošle do 31. ožujka ove godine plin proizveden na području Hrvatske prodaje HEP-u po cijeni od 0,1369 kuna po kilovatsatu (kWh), a HEP opskrbljivačima u javnoj usluzi opskrbe plinom kućanstava po cijeni od 0,1734 kune po kWh. No, već spomenutim  izmjenama Zakona o tržištu plina predviđena je daljnja liberalizacija tržišta te je njima ukinuta obveza proizvođaču plina da cjelokupnu proizvedenu količinu prirodnog plina plasira opskrbljivačima na teritoriju Hrvatske. Prihvaćenim izmjenama određuje se novi model tržišta plina na način da će nadležno ministarstvo u suradnji s Hrvatskom energetskom regulatornom agencijom (Hera) i operatorom tržišta plina (Hrote) provoditi natječaj za određivanje opskrbljivača na veleprodajnom tržištu plina. No, u prijelaznom razdoblju, do natječaja, izmjenama Zakona je utvrđeno da će djelatnost opskrbljivača na veleprodajnom tržištu plina obavljati Hrvatska elektroprivreda (HEP). Ministarstvo zaštite okoliša i energetike krajem prošlog tjedna najavilo da će Vlada pokušati ublažiti poskupljenje plina smanjivanjem udjela u cijeni koji imaju tranzitni i transportni troškovi, troškovi skladištenja te da će pokušati utjecati i na cijenu koju HEP plaća Ini za domaći plin. Naime, računice su pokazale da bi bez tih mjera plin od 1. travnja poskupio za 23 posto, budući da njegova tržišna cijena u zadnje vrijeme raste. Nakon ove Vladine odluke opskrbljivači kućanstava plinom trebaju za svoje krajnje cijene plina tražiti odobrenje regulatornog tijela, odnosno Here, koja će donijeti tarifne stavke odnosno utvrditi cijenu za svakog opskrbljivača.