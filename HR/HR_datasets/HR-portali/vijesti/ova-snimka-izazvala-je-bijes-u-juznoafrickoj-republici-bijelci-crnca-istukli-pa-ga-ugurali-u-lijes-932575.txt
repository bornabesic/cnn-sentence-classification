Screenshot: YouTube SNIMKA na kojoj dva bijelca mladog crnca prisiljavaju da uđe u lijes već danima izaziva rasprave u Južnoafričkoj Republici, zemlji s dugom poviješću rasizma.   Podsjetimo, dva južnoafrička bijelca koji su pokušali zatvoriti mladog crnca u lijes ostat će do siječnja u pritvoru, odredilo je pravosuđe na saslušanju koje je okupilo stotine prosvjednika osuđujući rasizam u zemlji u kojoj je prije 22 godine ukinut apartheid no ona se još bori s demonima prošlosti.   "Ne tražite oslobađanje uz kauciju, ostat ćete u pritvoru do 25. siječnja 2017.", datuma sljedećeg saslušanja, kazao je sudac Jongilizwe Dumehleli sa suda u Middelburgu, na sjeveroistoku Južnoafričke Republike.  Optuženi za napad i pokušaj batinjanja i ozljeđivanja, Willem Oosthuizen i Theo Martins Jackson, obojica 28-godišnjaci, nakratko su se pojavili u prepunoj sudnici, u prisustvu žrtve.  Privedeni su u ponedjeljak nakon općeg zgražanja izazvanog internetskom objavio video-snimke incidenta od 17. kolovoza na kojoj se vidi žrtva, Victor Mlotshwa (27), živ polegnut u lijes na tlu, dok ga jedan od optuženih pokušava zatvoriti silom dok žrtva jeca i pod svaku cijenu ga pokušava spriječiti.  Veliki prosvjedi pred sudom  U intervjuu postaji Enca, Mlotshwa je rekao kako je kasnio pa je "krenuo prečacem u Middelburg. Optužili su me da sam upao na njihov posjed. Istukli su me i zavezali te poveli sa sobom na susjednu farmu. I ondje su me polegli u lijes", objasnio je mladić odjeven u majicu s oznakom Afričkog nacionalnog kongresa, vladajuće stranke.  U srijedu je pred sudom prosvjedovalo više od 200 osoba okupljenih na poziv glavnih južnoafričkih stranaka većine i oporbe.  "Doživotni zatvor rasistima" i "za rasizam nema mjesta u našem demokratskom društvu", moglo se pročitati na transparentima.  Dvadeset dvije godine nakon službenog završetka rasističkog režima apartheida i izbora prvog crnog predsjednika Nelsona Mandele, JAR se još uvijek bori s demonima iz prošlosti. I dalje su česte rasne kontroverze koje na veliko koristi politička klasa.