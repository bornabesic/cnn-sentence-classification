Ministrica za demografiju, obitelj, mlade i socijalnu politiku Nada Murganić na konferenciji za medije nakon sjednice Vlade priznala je da je HDZ odustao od svog predizbornog obećanja o jednokratnoj naknadi od 7.500 kuna za svako novorođeno dijete.  Tu mjeru je još 2015. godine najavljivao HDZ, kada je na njegovom čelu bio Tomislav Karamarko, a u svoj program uvrstili su je i za izbore 2016. godine, nakon što je na čelo stranke došao Andrej Plenković.  "Mjera tisuću eura nikada nije postojala" Ministrica Murganić na konferenciji za novinare objašnjavala je današnji prijedlog izmjena i dopuna Zakona o rodiljnim i roditeljskim potporama kojima je Vlada povećala iznose naknada tijekom korištenja roditeljskog dopusta.    Murganić se prvo samo nasmijala na pitanje novinara je li se definitivno odustalo od obećanja od tisuću eura za svako rođeno dijete. – Mjera tisuću eura nikada nije postojala – kazala je Murganić i dodala kako postoji razlika između zakona o kojem se danas raspravljalo i mjera tipa "1000 eura". – Ovo što sada predlažemo su trajnije mjere, a ono su nekakva obećanja – kazala je Murganić. Objasnila je da se naknadom za pomoć novorođenom djetetu od 2320 kuna koristi roditelj svake novorođene bebe.  – U onim gradovima i općinama koji imaju jake socijalne programe, prilikom rođenja djeteta gradovi daju još dodatna sredstva koja znatno premašuju i tih 1000 eura – rekla je Murganić i dodala da bi se odustajanjem od mjera koje su predložili stvorili još veću nejednakost između onih koji žive u tim sredinama i drugih koji žive u područjima koja ne daju takve naknade. Pravedniji sustav – 1000 eura može biti i više ili manje, ali naknada za pomoć novorođenom djetetu  postoji u zakonu i ona može, u skladu s proračunskim sredstvima rasti, ali kada smo to pretvorili u rodiljne i roditeljske potpore, dobili smo pravedniji sustav kojima smo stimulirali korištenje roditeljskog dopusta za drugih šest mjeseci i za oba roditelja – objasnila je Murganić.  HDZ je u svom programu za parlamentarne izbore istaknuo da će "za svako novorođeno dijete osigurati jednokratnu naknadu od 7.500 kuna", a čini se da je ovom objavom ministrica priznala da su od toga odustali. 