Na događaje vezane uz kurikularnu reformu osvrnula se i predsjednica Kolinda Grabar-Kitarović koja je proučila kako se previše vremena izgubilo te da Hrvatska mora 'sprintati' kako bi dostigla države koje 'imaju suveren kreativni obrazovni sustav'. Predsjednica je također istaknula kako proces donošenja kurikularne reforme mora biti lišen bilo kakve ideologizacije i politizacije. "Pozorno pratim sve što se događa u vezi s kurikularnom reformom i još jednom pozivam sve odgovorne da proces njezina donošenja ubrzaju i lišen bilo kakve ideologizacije i politizacije. Hrvatska ima nadarenu djecu, i, unatoč nevelikim plaćama, izvrsne i požrtvovne nastavnike, profesore i ravnatelje. Ni jedni ni drugi više ne mogu čekati. Previše se vremena izgubilo i Hrvatska sada mora sprintati da bi dostigla države koje imaju suvremen kreativan obrazovni sustav, sustav koji stvara samostalne, samosvojne i odgovorne osobe. Moramo stoga naš obrazovni ustav osloboditi nepotrebnih gomilanja činjenica, zbog kojeg trpe i djeca i nastavnici i roditelji. Moramo stvoriti sustav koji će doslovce rasteretiti torbe i ruksake naše djece, koji će omogućiti što više individualnog rada, koji će prepoznati talente i razvijati ih i koji će adekvatno vrednovati rad profesora i nastavnika. Imala sam sreću steći iskustvo školovanja i u svijetu. Uz najveće pohvale mojim nastavnicima i profesorima na trudu, tada sam shvatila koliko smo svi žrtve tromog i činjenicama prenatrpanog kurikuluma. Vrijeme provedeno u školi u Los Alamosu bilo je pravo osvježenje jer sam bila oslobođena od „bubanja“ brojnih nepotrebnih činjenica, a, s druge strane, dobila sam priliku maksimalno izraziti svoje mogućnosti, učila sam formirati i braniti stavove i angažirati se za opće dobro, a ne prigovarati zašto ništa ne valja. To kao roditelj želim i svojoj djeci i svoj hrvatskoj djeci.  I dalje ću pozorno pratiti sve što se događa u vezi s kurikularnom reformom jer je to prevažno pitanje za našu budućnost. Svakako, očekujem da se dovršetak kurikularne reforme postavi na najvišu razinu državnih prioriteta i da što prije krenemo u njegovu provedbu", poručila je predsjednica.