Foto: FaH BIVŠI potpredsjednik vlade Damir Polančec i sedmorica njegovih suokrivljenika su na zagrebačkom Županijskom sudu nepravomoćno oslobođeni optužbe da su novcem Podravke pokušali preuzeti vlasništvo nad tom tvrtkom te da su je pritom oštetili za gotovo 400 milijuna kuna, a četvorica optuženih proglašeni su krivima da su Podravku oštetili dajući 65 milijuna kuna zajma splitskoj tvrtki SMS. Jedan od najkompleksnijih postupaka  Sudac Siniša Pleše presudu u jednom od najkompleksnijih postupaka u povijesti hrvatskog pravosuđa počeo je čitati u 9,30 sati, a zbog duljine tzv. činjeničnog opisa svi nazočni u sudnici, suprotno ustaljenoj praksi, mogu sjediti tijekom izricanja presude.  Prema ranijim najavma čitanje činjeničnog opisa moglo bi potrajati do dva sata, a još toliko trebalo bi trajati i usmeno obrazloženje.  Uz Polančeca i bivše čelnike koprivničke tvrtke Darka Marinca, Zdravka Šestaka, Josipa Pavlovića i Sašu Romca, Uskok je u tzv. aferi Spice teretio vlasnika i direktora splitske tvrtke SMS Srđana Mladinića, suvlasnika varaždinske Fima Grupe Milana Horvata te odvjetnika Zorana Markovića.  Za zajam SMS-u kojima je Podravka oštećena za 65 milijuna kuna nepravomoćno su osuđeni Marinac, na dvije godine zatvora, Šestak i Pavlović na 10, odnodno devet mjeseci koje mogu zamijeniti društveno korisnim radom, a Mladinić na šest mjeseci zatvora uvjetno, uz rok kušnje od dvije godine.   Marinac, osim toga, postane li presuda pravomoćna Podravci mora vratiti 65 milijuna kuna, a ostala trojica nešto više od 10 milijuna kuna.  Suprotno Uskoku koji je u svom završnom govoru zatražio osuđujuću presudu za sve optuženike, obrana je isticala da tužiteljstvo nije dokazalo ni jednu tvrdnju iz optužnice.  Optužbe da su se udružili kako bi preuzeli većinsko vlasništvo nad Podravkom svi su od početka odbacivali tvrdnjom da su koprivničku prehrambenu tvrtku tek branili od neprijateljskog preuzimanja. USKOK: Polančec i ostali htjeli preuzeti dionice u nekoliko koraka  Uskok je u optužnici isticao da su Polančec i ostali navodno planirali preuzeti dionice Podravke u nekoliko koraka, od kojih je svaki bio pomno razrađen i opisan, dok obrana s druge strane tvrdi da je riječ o neutemeljenim konstrukcijama jer su optuženici zapravo branili koprivničku tvrtku.  Suđenje je trajalo od lipnja 2011. U pet godina postupka održano je oko 300 rasprava i ispitano preko 130 svjedoka, a sudski spis imao je preko 50 tisuća stranica. Na suđenju je zabilježen i rekord u iznošenju obrana. Tako je primjerice Šestak svoju obranu iznostio čak 32 dana, a Polančec deset.