Nekim su ženama godine samo brojka, a baka četvero unučadi i majka troje djece Carolyn Hartz pravi je primjer toga. Australka koja će u srpnju napuniti 70 godina svojom linijom i dalje mami poglede, a kako izgleda u bikiniju, pozavidjele bi joj mnoge žene.  Iako se vidi da nije u cvijetu mladosti, mnogi bi joj dali bar 20 godina manje. No, tajna njezina izgleda ne krije se u strogim dijetama i satima teretane.  – Morate samo paziti što stavljate u svoja usta, a drugo, pokrenite noge – otkrila je ona tajnu svoje linije.  Carolyn tako nikada nije zbog svojih godina ''usporila'' sa životom. Iako ove godine ulazi u osmo desetljeće, počela je ponovno igrati tenis.  Danas se zdravo hrani, ali prije trideset godina to nije bilo tako. No kada joj je dijagnosticiran predijabetes, morala se odreći slatkoga.  – Do kraja godine izgledala sam kao na slici iz časopisa o zdravlju, a razina šećera u krvi bila mi je dobra. No, nije mi se sviđalo živjeti tako jer sam morala izbaciti sve ono što volim – priznaje ona. No, umjesto da postane depresivna, odlučila se zdravo hraniti te ponekad uživati u čarima slatkoga, ali samo radi zadovoljavanja želje, a ne prejedanja.  – Postala sam vrlo svjesna onoga što jedem. I dalje sam pravila kolače i kušala sam ih, ali u ograničenim količinama – ističe ona. Nakon toga postala je poduzetnica u 55. godini života i otvorila tvrtku SweetLife koja distribuira zamjenu za šećer.  – Kada mi ostane torte, ne ostavim je samo u hladnjaku jer vas tako stalno vuče da je jedete, nego je izrežem na komade i smrznem pa izvadim neki drugi dan – kaže ona.  Druga tajna njezina izgleda je u šetnjama sa suprugom. – Svaki dan zadnjih 40 godina suprug i ja šetamo – dodaje ona. Ističe i kako svaku noć spava osam sati, ali da je najveća tajna njezine linije u ''čaši punoj stava''.