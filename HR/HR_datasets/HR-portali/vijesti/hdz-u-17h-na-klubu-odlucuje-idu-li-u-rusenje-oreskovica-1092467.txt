Saborski Kluba zastupnika HDZ-a i Domoljubne koalicije donio je na današnjem sastanku zaključak da će sutra glasovati za opoziv premijera Tihomira Oreškovića. Sastali su se odmah nakon novinske konferencije Tomislava Karamarka na kojoj je objavio da je podnio ostavku na mjesto prvog potpredsjednika Vlade. Tijek događaja pratite u nastavku: 23.15 sati - Član Predsjedništva HDZ-a Darko Milinović u emisiji Otvoreno HRT-a kazao je da Oreškovića smatraju odgovornim za krizu vlasti i zato će sutra glasati za njegov opoziv. - Oreškovića smatramo odgovornim za krizu i da je bio neuspješan premijer - kazao je Milinović i dodao da će potom sa koalicijskim partnerima prikupiti 76 ruku za stvaranje nove Vlade. - Imamo ih dovoljno sada za startnu poziciju. Sada ih imamo 68. HDZ ne bi ušao u ovaj proces kako bi najbolje napravili Hrvatskoj. Uvjereni smo da ćemo formirati novu Vladu. Bolje novi izbori nego ovakva Vlada kakva je bila dosad. Bila je neučinkovita zbog premijera koji nije znao koordinirati dobrim ministrima - rekao je Milinović i dodao da je prvu kriznu situaciju Orešković napravio kada nije želio potpisati razrješenje ravnatelja SOA-e. - Mi i Most smo imali nekoliko kriznih situacija, sve i jednu smo riješili. Generator ove krize je Tihomir Orešković. Nakon Sabora HDZ-a gdje je pobrao ovacije, sutradan traži ostavke potpredsjednika Vlade. Generator krize nije HDZ, a ni Most, već je Tihomir Orešković - kazao je Milinović. Na pitanje kakva je atmosfera u HDZ-u, Milinović je kazao da u stranci postoje različita mišljenja o različitim temama. - Ali kada su se na stranačkim tijelima donose odluke, sve su bile jednoglasne, kada se govorilo o preslagivanju i opozivu premijera - kazao je Milinović. 20.35 sati – Predsjednik Sabora, HDZ-ovac Željko Reiner, kazao je u intervju za Dnevnik Nove TV da će sutra druga točka u raspravi biti opoziv premijera Tihomira Oreškovića te da će rasprava početi oko 11 ili 12 sati. Objasnio je da "kada bi se striktno gledalo", premijer Tihomir Orešković se ne bi imao pravo obratiti zastupnicima. – Naime, po proceduri i po poslovniku se Vlada trebala u roku od osam dana očitovati o tom prijedlogu. Nažalost, Vlada to nije učinila. Ja sam i osobno nazvao premijera i skrenuo mu pozornost na to, da bi to trebalo napraviti, nažalost on to nije učinio. Nije čak niti telefonsku sjednicu Vlade sazvao, a kamoli drugu sjednicu, dapače, premjestio je sjednicu Vlade, koliko ja znam iz medija, s danas na petak. Prema tome, kad bi se striktno gledalo, on se ne bi mogao obratiti – objasnio je Reiner i dodao kako će mu dopustiti premijeru Oreškoviću da se obrati Saboru. – Ja mislim da je Hrvatska dosegla te demokratske standarde i da bez obzira na to što će time on kršiti Poslovnik ovog visokog doma, naravno da ću mu dopustiti da se obrati Saboru – kazao je Reiner. 19.00 sati – Nakon nešto manje od dva sata zasjedanja, prvo Kluba zastupnika HDZ-a, a poslije i cijele Domoljubne koalicije, završena je sjednica. Iako su se tijekom sjednice čuli povišeni tonovi i svađanje, HDZ-ovci su kasnije objašnjavali da "nisu krivi što neki glasnije govore". – Zaključak je na tragu onoga što je rečeno, sutra će se krenuti s točkom koja je najavljena (Zakon o obveznom zdravstvenom osiguranju op.a.), a nakon toga rasprava oko izglasavanja povjerenja predsjedniku Vlade i kad završi rasprava, pristupit će se glasovanju i to je to – pojasnio je nakon sjednice predsjednik Kluba zastupnika HDZ-a Ivan Šuker. Novinare je zanimalo hoće li svi unutar HDZ-a i Domoljubne koalicije glasovati za opoziv premijera, budući su sve glasnije priče da dio HDZ-ovaca ne želi rušiti Vladu jer time dovode na vlast Zorana Milanovića, očito uvjereni da će se teško sastaviti neka nova većina. – Za milog Boga, ako se donese politička odluka, onda je to to. Uvijek ima spekulacija, uvijek ima spinova, ali vidjet ćete sutra. Što se tiče povišenih tonova, nije ih bilo, ima ljudi koji glasnije govore i ljudi koji tiše govore – poručio je Šuker. Informaciju o tome da HDZ ne odustaje od opoziva premijera Tihomira Oreškovića nakon sjednice za RTL potvrdio je i HDZ-ov zastupnik Darko Milinović. – Sutra idemo s izglasavanjem opoziva premijeru Oreškoviću, ali još uvijek očekujem da će premijer prije sutrašnje rasprave podnijeti ostavku – kazao je Milinović. Osvrnuo se i na izjavu Bože Petrova koji je na današnjoj konferenciji rekao da postoje samo dvije opcije za rješenje ove političke situacije, a to su ili opoziv opoziva premijera Oreškovića ili novi izbori. – HDZ više ne prihvaća ultimatume, a svatko onaj tko želi pridonijeti stabilnosti nove buduće Vlade Hrvatske dobro je došao pa tako i članovi Mosta – naglasio je Milinović. Na upit boje li se u HDZ-u raspuštanja Sabora, Milinović je kazao da se toga ne boje jer ako do toga i dođe HDZ će pobijediti na idućim izborima, bili oni i prijevremeni. Milinović se dotakao i odluke Povjerenstva za odlučivanje o sukobu interesa u slučaju Tomislava Karamarka s kojom je, kako kaže, zadovoljan. – U odluci nije rečena niti jedna jedina riječ o kriminalnim radnjama. To da netko nema pravo izreći svoje mišljenje je stav Povjerenstva, a ne i moj stav. Mislim da predsjednik HDZ-a, SDP-a ili bilo koje stranke ima pravo izreći mišljenje o bilo čemu – rekao je Milinović. 16.38 sati – Na Klubu će se raspravljati ide li HDZ sutra, kako je najavljeno, u opoziv premijera Oreškovića, potvrđeno je Večernjem listu iz dva izvora. Iako je Predsjedništvo HDZ-a donijelo odluku da se sutra u Saboru ide u izglasavanje nepovjerenja Oreškoviću, zastupnici s kojima smo razgovarali kažu kako bi šef HDZ-a nakon današnje odluke Povjerenstva ipak trebao ponovno razmisliti je li to najpametniji potez. – Nije problem srušiti premijera, ali je problem što nećemo imati 76 ruku za sastavljanje nove Vlade. To znači nove izbore i povratak SDP-a na vlast – kažu naši sugovornici. Izvori Večernjeg lista tvrde da će dobar dio zastupnika HDZ-a biti protiv opoziva premijera, dakle rušenja cijele Vlade, nakon odluke Povjerenstva prema kojoj je Karamarko u sukobu interesa zbog poslovne suradnje njegove supruge s MOL-ovim lobistom. No napominju da odluku o odustanku od opoziva može donijeti samo Predsjedništvo HDZ-a. Naši sugovornici iz HDZ-a koji se protive opozivu premijera kažu da rušenje Vlade vodi novim izborima, što će biti poražavajuće za HDZ i za Tomislava Karamarka. >>Tomislav Karamarko održava konferenciju za novinare u Središnjici HDZ-a 