Dobiju li Neven Hrvatić, Valentina Jerković, Suzana Vuletić, Eva Kirchmayer Bilić, Ljiljana Klinger, Ivana Katavić i Đuro Blažek “blagoslov” u Saboru za rad u Nacionalnom vijeću za odgoj i obrazovanje kao njegovi novi članovi, počinje eutanazija reforme obrazovanja. Mišljenje je to Ivana Vrdoljaka, predsjednika HNS-a, nakon što su na Vladi spomenuti kandidati predloženi kao oni koji će nastaviti s radom u Vijeću. Doduše, dijelu bivših članova mandati su istekli još lani pa već punih šest mjeseci Nacionalno vijeće nije imalo nijednu sjednicu. Sada se imenuju novi, i to onda kada je u fokusu zanimanja imenovanje voditeljice kurikularne reforme Jasminke Buljan Culej. I dok spomenuti kandidati čekaju zeleno svjetlo za ulazak u Vijeće koje je prije svega zaduženo za kvalitetu sustava predškolskog, osnovnoškolskog i srednjoškolskog obrazovanja, oporbenjaci poručuju: konzervativnim krugovima daje se ulaz u vijeće i prilika da ga unište. Tako je za predsjednika predložen Neven Hrvatić, profesor s Filozofskog fakulteta, a za jednu od članica Valentina Jerković s riječkog Učiteljskog fakulteta. Baš ona javnosti je poznata kao jedna od onih koji su se u kampanji udruge U ime obitelji na referendumu o braku zalagali za formulaciju braka kao isključive zajednice muškarca i žene. Uz nju, želju za radom u NVOO-u ima i Suzana Vuletić, docentica Katoličkog bogoslovnog fakulteta, zagovornica stava da biomedicinske intervencije odstupaju od svoje izvorne plemenitosti te da tehnikama manipuliraju životom pa ga i proizvoljno okončavaju. Na listi je i povjesničar Alexander Buczynski, kao i Eva Kirchmayer-Bilić, profesorica s Muzičke akademije, koji su podršku dali Zlatku Hasanbegoviću. Upravo je Bilić zagovornica usklika “za dom spremni”, za koji kaže kako je povijesni pozdrav, istinska i iskonska hrvatska poruka. Želju za imenovanjem dijeli i Ljiljana Klinger, ravnateljica osnovne škole, koja je prije dvije godine poručila kako se protivi reformi jer je, kazala je – reforma skupa. – Sve je to dokaz da pobjeđuje konzervatizam i da nećemo postati europska država – poručio je Vedran Mornar, koji se i sam prijavio na natječaj za člana NVOO-a. Nije dobio zeleno svjetlo – navedeni kandidati imali su bolje kompetencije. – Tko su društveni cenzori koji će određivati da oni koji su bili na referendumu “nisu dostojni” obnašati funkcije – odgovara na prozivke Željka Markić. Vrdoljak, kaže, napada i nju i U ime obitelji jer ukazuju na činjenicu da bi koaliranje HDZ-a s HNS-om spriječilo kazneni progon brojnih afera koje se dovode u vezi s Vrdoljakom i strankom – od razdjelnika, preko zapošljavanja i ugovora u HEP-u. – On bi milijune građana koji su uključeni u referendumske ili društvene inicijative UIO-a tretirao kao građane drugog reda onemogućujući im da djeluju kao stručnjaci ili u civilnom društvu. Pa iz kojeg on filma dolazi? Na referendumu o braku, a za ustavnu zaštitu braka kao zajednicu žene i muškarca, glasalo je gotovo 70 posto birača – tko su ti društveni cenzori koji će određivati da oni “nisu dostojni” obnašati bilo koju funkciju u hrvatskom društvu? – kazala je Markić.