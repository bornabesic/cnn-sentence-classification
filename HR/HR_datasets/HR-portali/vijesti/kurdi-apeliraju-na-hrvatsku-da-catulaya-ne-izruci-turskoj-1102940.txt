Vijest o uhićenju njemačkog državljanina turskog porijekla, Murata Catulaya, proširila se među Kurdima diljem svijeta koji apeliraju na hrvatsku vlast da pusti Murata Catulaya da se vrati u svoju domovinu Njemačku te da ga ne izruče Turskoj gdje će zasigurno biti pogubljen. Ali Basar, koordinator kurdske koalicije u Siriji, kazao je za Večernji list da Murata Catulaya zna osobno te da je siguran kako je nevin i nema nikakve veze s terorističkim napadima za koje ga tereti Turska. – Nije nam poznato je li Murat Catulay bio pripadnik TIKKO-a, ali nikad nije počinio zločin. Nad njegovom obitelji učinjen je zločin. U njegovom rodnom selu turska vojska je sve pobila i spalila čitavo selo. Gotovo cijela njegova obitelj i rodbina tada su poginuli, nakon čega je otišao u Njemačku – kazao je Ali Basar ističući kako danas svijet vidi da u Turskoj nije teško dobiti etiketu terorista, pogotovo ako si Kurd. – Za Erdoğana je svaki Kurd terorist. Znate li vi što se događa u Turskoj na području gdje žive Kurdi? Tamo je rat. Mi Kurdi samo branimo svoja ognjišta i obitelji – napomenuo je Ali Basar. Obitelj i prijatelji Murata Catulaya nadaju se da ga Hrvatska neće izručiti Turskoj gdje bi sigurno bio pogubljen. Ustav RH u članku 21. propisuje: „Svako ljudsko biće ima pravo na život.” U međuvremenu, njemačko veleposlanstvo u Zagrebu komentiralo je da im je slučaj poznat i da obitelj uhićenoga Murata Catulaya, kao njemačkog državljanina, od veleposlanstva dobiva konzularnu pomoć. No, veleposlanik Thomas E. Schultze bio je pogođen time da se, samo na temelju tjeralice, u medijima izvještavalo o “teroristu” i da se čak njegovo puno ime pojavilo u novinama, ističu iz veleposlanstva. >> U sukobu Ankare i Kurda razoren drevni grad na listi UNESCO-a 