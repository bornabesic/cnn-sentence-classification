Foto: 123rf  KAKO zakuhati izbore? U grad srednje veličine ubaciti šesto-sedamsto glasača, te ih zamiješati s domicilnim stanovništvom. Na 25-godišnjoj vatri potrebno je otopiti moral, te polako miješajući, dodavati kredite, otkaze i vjeru. Sve to ostaviti da se kuha nekoliko dekada. Kad stanovništvo provrije, maknite ga s vatre i ostavite da se hladi. U stanovništvo dodavati krupno sjeckanu ideologiju dok se smjesa ne zgusne. Zatim ga posuti obećanjima i držati na stalnoj tinjajućoj vatri. U lonac oporbe sručiti sitno nasjeckane uvrede i laži, te presoliti, zapapriti i kuhati dok ne zakipi. Ako oporba dotad ne omekša, a trebala bi, istucite je batom za meso. Oporbu, za razliku od stanovništva, ne treba neprekidno miješati, dovoljno je povremeno protresti lonac. Paralelno s time, za saborskim stolom najprije razvlačite tuđe živce, a potom ih isjecite na komadiće. Što tanje, to bolje. Kad su živci dovoljno tanki, valja ih namočiti u razmućene mrvice ponosa i nade, te ubaciti u kipuće ulje. Živcima neće trebati dugo da procvrče. Za uspješne izbore treba pričekati da se oporba i živci malo ohlade, inače mogu izazvati probleme sa stolicom, odnosno foteljom. Ako se stanovništvo još nije potpuno raspalo, odnosno zgusnilo, propasirajte ostatke koji nisu homogeni. Učinite to što je brže moguće tako da izbori dobiju lijepu, plavu, boju. Ako rezultatima izbora niste najzadovoljniji, moguće da količina obećanja ili laži nije bila dovoljna. Naredni put povećajte dozu. Stanovništvo, koje ste prethodno ugasili, možete mazati na kruh ili ga zaliti po živcima - u oba slučaja radi se o hranjivom obroku koji će vas držati sitim za vrijeme mandata. Oporba se ne smatra glavnim jelom već(vam)ide u-prilog i, premda zdrava, nerijetko je bljutavog okusa. Postoje osobe koje ne mogu provariti zakuhane izbore, ali to je manjinski poremećaj. Pokušajte ga otkloniti tako da ih pospete šećeron. Nakon zakuhavanja, sve šta ne izgustirate - od stanovništva do oporbe - bacite u smeće. Oporba je lako kvarljiva roba i može vam naštetiti. Kad ste toliko zakuhavali, ne bi bilo pošteno da vam ovo bude Posljednja večera. Pošteno bi bilo da nemate ni za ručak.