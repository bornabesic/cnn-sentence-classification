Pravoslavni biskup iz Rusije našao se na meti javnosti nakon što je prihvatio luksuzni terenac kao poklon. Radi se o luksuznom vozilu vrijednom 106 tisuća dolara (705 tisuća kuna). Predstavnik biskupije Oryol, koja se nalazi oko 350 kilometara jugozapadno od Moskve, tvrdi kako je odluka biskupa Nektaryja zapravo u duhu kršćanstva te je sugerirao kako bi Isus učinio isto, javlja Times. - Isus Krist je sam nosio skupu odjeću koju su mu darovali, recimo to tako, ljudi koji su ga slavili - objašnjenje je predstavnika.  Na vozilu se također nalaze posebne državne registarske pločice iako se radi o poklonu vlasnika lokalnog poljoprivrednog gospodarstva koji mu je htio zahvaliti što je posjetio zabačena sela tijekom loših vremenskih prilika. Patrijarh Kiril, šef pravoslavne crkve, pozvao je još 2012. godine članove svećenstva da odbiju darove poput luksuznih automobila objasnivši da ta praksa diskreditira crkvu.