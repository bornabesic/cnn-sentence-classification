Dijana Vican je izvijestila o aktivnostima povjerenstva u protekla četiri mjeseca te pojasnila na koji način je izabrana nova voditeljica radne skupine za kurikularnu reformu. Vican je kazala da je povjerenstvo svoju zadaću obavilo besprijekorno i pohvaljeno je od onih koji sada prigovaraju. "Naše zadovoljstvo je poraslo kada se 125 kandidata prijavilo na natječaj. Uvid u prijavljene kandidate, svi članovi povjerenstva mogli su obavljati cijelo vrijeme. Povjerenstvo za izbor voditelja i članova svoju zadaću je obavilo izvrsno. Koji su bili uvjeti i zašto je izabrana Buljan Culej? Tražio se životopis, akcijski plan... Dogovor povjerenstva je bio jednoglasan da se za voditelje obave i razgovori. Članovi povjerenstva su unaprijed dogovorili kriterije po kojima su ocjenjivali kandidate. Prevagnulo je mišljenje da je od 11 prijavljenih jedan član ili članica nije imao/la potpunu dokumentaciju pa je eliminiran/a. Kada su došli  do šest izvrsnih, došli su do toga da je Jasminka Buljan Culej sa svojim referencama iznad drugih kandidata. Ono što je čini različitom od drugih jesu: ona je znanstvenica i stručnjakinja u STEM području, u području odgoja i obrazovanja, u tom je području 26 godina, od toga 10 godina u istraživačkim poslovima, nacionalnom centru za vrednovanje obrazovanja, surađuje s učiteljima, učenicima, roditeljima, poznaje odgojno obrazovnu infrastrukturu, legislativu... Njezine odlike osobnosti su suradnja, timski rad, energičnost, upornost. Procjena povjerenstva za izbor voditelja i članova ocijenila je da njezina motiviranost nije ni trunke manja od ostalih kandidata i njezino uvjerenje da Hrvatska može bolje, povjerenstvo je u svim segmentima potvrdilo, naglasilo i nama prenijelo. Za izbor voditelja ne vidim nikakav problem", kazala je Dijana Vican. "Članovi su bili predstavljeni imenom i prezimenom. Od predloženih članova sedam je dobilo većinu glasova i oni su prihvaćeni kao izabrani članovi ekspertne skupine. Pet članova nije dobilo većinu glasova i za njih vrijedi isto pravilo, da se raspiše natječaj i da se izaberu", dodala je Vican. "Ponosni smo i radosni da se nakon tolike želje za nastavkom kurikularne reforme, možemo nastaviti s procesom", poručila je Vican. Jasminka Buljan Culej izjavila je da se prihvatila posla voditeljice s velikom odgovornošću. "S velikim zadovoljstvom i odgovornošću prihvatila sam se posla voditeljice ekspertne skupine. U obrazovanju sam više od 20 godina, u svim projektima koje sam vodila učenici su bili na prvom mjestu. Mi moramo unaprijediti naše obrazovanje, ne zato jer je sve loše. Učenici su nam u čitalačkim kompetencijama u 4. razredu osnovne škole osmi na svijetu, no loši su nam 15-godišnjaci u PISA istraživanju. Naši učenici su najsretniji i najzadovoljniji učenici u Europi, a naš je zadatak da tako i ostane. Naši učenici osjećaju snažnu pripadnost školi. Imaju dobre odnose s nastavnicima. Odgoj i obrazovanje zreli su za reformske procese. Svatko za sebe, roditelji, učitelji, nastavnici, stručnjaci... trebaju se zapitati što je cilj reforme?  Očekujem da ću i nadalje imati široku suradnju s učiteljima i nastavnicima. Kolege su dosad napravile veliki posao, koji ćemo mi nastaviti. Vrijeme je da zajednički nastavimo reformu. Hrvatska ima stručne učitelje i nastavnike koji su predani svom poslu, rade s ljubavlju, oni vjeruju u budućnost koja je dobar za našu djecu. Upravo oni su nositelji promjena u obrazovanju. Sva djeca zaslužuju jednake prilike u procesima odgoja i obrazovanja, na jednaku uspješnost, jednake kompetencije stečene tijekom obrazovanja", rekla je Buljan Culej. Javnosti se obratio i ministar obrazovanja Pavo Barišić. "Školstvo i obrazovanje je itekako važno i što vi svjedočite zanimanje to pokazuje", započeo je ministar Pavo Barišić. "Želim odlučno nastaviti i ubrzati reformu, kako je i Europska komisija zatražila. Strategija znanosti, obrazovanja i tehnologije koja je usvojena 2014. godine imala je cijeli niz faza. Neki segmenti su napredovali, neki su imali poteškoća. Ja bih išao samo na ono što se odvijalo za mandata ove Vlade", nastavio je Barišić. Ponovio je da je procedura izbora voditelja ekspertne skupine za kurikularnu reformu bila transparentna te da je provedena stručno. "Zaključio bih obraćanje s ocjenom koju moramo imati pred očima, a to je kako se provodi reforma obrazovanja. Obrazovanje je javna djelatnost u kojoj škole pripadaju većinski javnom sektoru i za njih su zadužena vlada i ministarstva, ali i ustanove od škola do agencija. Nositelj reformi je ovo Ministarstvo obrazovanja. Provedba ovakve reforme bez utjecaja javnih ustanova iz tih bi razloga bila nemoguć.", kazao je Barišić.  Na pitanje zašto je interes javnosti tako velik za novu voditeljicu ekspertne skupine, ministar pojašnjava kako je to pozitivno te da je dijelom razlog i sve ono što je napravio Boris Jokić sa svojim timom.  Barišić je kazao da je 125 kandidata poslalo dokumente na natječaj, ali da Ministarstvo ne može objaviti sve te dokumente. Ipak, najavio je da će objaviti biografiju Jasminke Buljan Culej. "Životopis Culej je pripremljen i bit će objavljen danas. Opravdano je zanimanje javnosti i mi ćemo to staviti pred oči javnosti", rekao je ministar Barišić.