Županijski sud u Zagrebu u četvrtak je potvrdio optužnicu protiv bivše ravnateljice Uprave za područja posebne državne skrbi Ministarstva regionalnog razvoja, šumarstva i vodnog gospodarstva Ane Marije Radić koju terete da je obitelji bivše kninske gradonačelnice, a na štetu državnog proračuna, pribavila nekretnine vrijedne više od 548 tisuća kuna. Optužnica protiv Ane Marije Radić podignuta je 21. siječnja, a Uskok je tada izvijestio da je obustavio istragu protiv HDZ-ove saborske zastupnice i bivše gradonačelnice Knina Josipe Rimac i njezina supruga koje su sumnjičili za poticanje na zlouporabu položaja i ovlasti pri stjecanju stambenog prostora. No, Uskok istodobno nije odustao od progona Ane Marije Radić koju terete da je pogodovala obitelji bivše kninske gradonačelnice pribavivši joj nekretnine vrijedne više od pola milijuna kuna. Uskok je na svojoj internetskoj stranici tada objavio kako optuženu tereti da je od sredine 2008. do kraja 2009. protivno odredbama Zakona o područjima posebne državne skrbi “poduzela niz protuzakonitih radnji kojima je obitelji gradonačelnice Grada Knina, osim stambenog prostora površine 126,28 m2, omogućila neosnovano stjecanje vlasništva nad još dvije etažirane stambene jedinice u istoj zgradi u Kninu, površine 128,68 m2”. Tužiteljstvo je objasnilo da je istragu protiv Josipe Rimac i njezina supruga obustavilo jer nije utvrđeno postojanje relevantnog stupnja sumnje da bi počinili kaznena djela poticanja na zlouporabu položaja i ovlasti. >> Rimac dobila kaznu, Mostovac Kovačić 'čist ko suza', Merzel u sudskom postupku 