Kada je u ožujku 2013. prvi put sjeo na klupu za svjedoke u aferi Fimi medija, Jozo Petrović bio je bivši član Uprave Ine, čovjek iz sjene i intimus Ive Sanadera.   Četiri godine kasnije, Petrović je ponovo sjeo na klupu za svjedoke ponovljenog suđenja, a u međuvremenu je doznao i kako je biti optuženik u sudskom postupku jer mu je nedavno počelo suđenje pod optužbom da je dio skupine koja je za novac pribavljala informacije iz najtajnijih uskočkih istraga. Što se tiče suđenja za Fimi mediju, Petrovića su neki svjedoci apostrofirali kao osobu koja je radila pritisak da Ina posluje s Fimi medijom.   Jedan od njih bio je i Tomislav Štengl, bivši direktor marketinga u Ini, koji je svjedočio da je Petrović na njega radio pritisak, govoreći mu da se ugovor s Fimi medijom mora potpisati. Te Štenglove tvrdnje, Petrović je zanijekao kazavši: - Štengl je opasan lik i neznalica koji je došao iz ureda predsjednika, a bio  je podređen Tomislavu Dragičeviću. Ne sjećam se da sam od Sanadera ili Barišića ikada primio zahtjev da Ina posluje s Fimi medijom. Za razliku od njega, Josip Sapunar, bivši član Uprave HAC-a, u svom iskazu kazao je da je HAC suradnju s Fimi medijom počeo na izričit zahtjev Mladena Barišića. Sapunar koji je u HAC-u od 2001. do 2011. bio član uprave za financije, kazao je da je suradnja s Fimi medijom trajala od 2005. do 2009. - Bilo je više ugovora vrijednih oko 15 milijuna kuna, a da poslujemo s njima izričito je traži Mladen  Barišić. Njega sam upoznao na ručku u jednom zagrebačkom restoranu na koji me je, zajedno s kolegom iz HAC-a Milivojem Mikulićem pozvao tadašnji ministar Kalmeta - kazao je Sapunar. Odgovarajući na pitanja kazao je da je na Barišićev zahtjev pristao jer je to tražio Kalmeta kao predstavnik vlasnika. No, iako je Kalmeta bio ministar Sapunar je kazao da je Barišića, šefa Carine i stranačkog rizničara, hijerarhijski doživio iznad Kalmete. -  Bilo je vrlo jasno na sastanku da je Barišić hijerarhijski u političkom smislu iznad Kalmete. To je i sam Kalmeta rekao. Jednostavno njegovo ponašanje je pokazivalo da je slušao Barišića - kazao je Sapunar. Govoreći o poslovima koje je obavila Fimi media, Sapunar je kazao da su poslovi obavljeni profesionalno i korektno te da nije bilo fiktivnih ni neispunjenih ugovora. Dodao je i da se dio poslova sklapao izravno s Fimi medijom, dok bi u slučaju pozivnih natječaja Fimi media davala imena konkurentskih tvrtki koje bi se pozvale. - Znalo se tko će biti pozvan i tko će dati ponude - kazao je Sapunar. Istinitosti  njegovog  iskaza  prigovorio je Čedo Prodanović, branitelj Ive Sanadera, kazavši da je Sapunar sklopio neformalni sporazum s DORH-om koji nije završio obećanim postupkom. Sapunar je, inače  jedan  od onih svjedoka koji je i sam optužen u više postupka, a u kraku afere Fimi media koji se bavio izvlačenjem novca ih HAC-a, 2014. osuđen je na djelomičnu uvjetnu kaznu od dvije i pol godine zatvora te povrat 7,7 milijuna kuna.  >> Svjedokinja: Za pet milijuna kuna plaćenih Fimi mediji mogao se snimiti srednji igrani film >> Dragičević: Nazvali ste Barišića i rekli mu da ovi ne priznaju hrvatsku vladu i njezine odluke jer ne žele poslovati s nama