Diljem južne Europe očekuje se dugo i vruće ljeto, stoji u sezonskoj prognozi AccuWeathera čiji meteorolozi poseban naglasak stavljaju na područje Italije i balkanskog poluotoka gdje se očekuju duga razdoblja iznadprosječno visokih temperatura. Tijekom lipnja i kolovoza, upozoravaju iz AccuWeathera, mogu se očekivati opasni valovi vrućina. POGEDAJTE VIDEO: - Temperature iznad 32 Celzijeva stupnja bit će uobičajene tijekom cijelog ljeta, a doći će i do najmanje jednog dužeg razdoblja opasnih vrućina koje će trajati najmanje tjedan dana. Tijekom tih valova vrućine moguće je i rušenje temperaturnih rekorda, prognozirao je Alan Reppert vrijeme za područje Balkana. Dodao je kako će najveća mogućnost toplotnih udara biti na području Makedonije, Mađarske i Rumunjske. Reppertov kolega Tyler Roys upozorio je pak na mogućnost još dvaju nepogoda. - Na području Balkana tijekom ljetnih mjeseci mogla bi se pojaviti povećana razina smoga, pa samim tim i loša kvaliteta zraka, kazao je te dodao kako se zbog mogućnosti dugih razdoblja bez padalina može očekivati i suša. - Nakon nekoliko prodora hladnog zraka tijekom proljeća, usjevi na području Balkana nastavit će patiti zbog dolaska razdoblja u kojem će količina oborina biti ispod prosjeka, piše u sezonskoj prognozi poznate američke meteorološke službe. 