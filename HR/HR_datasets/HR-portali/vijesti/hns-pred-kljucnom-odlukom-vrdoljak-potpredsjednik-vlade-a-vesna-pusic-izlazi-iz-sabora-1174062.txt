U HNS-u ozbiljno razmišljaju o koaliciji s HDZ-om u sklopu prekrajanja saborske većine i formiranja nove Vlade koja se, bude li dogovorena, mora dogoditi idućeg tjedna jer je glasanje o nova četiri ministra predviđeno najkasnije do četvrtka. Iz HDZ-a sve više cure informacije o tome što su spremni ponuditi HNS-u, posljednje kažu: dva ministarstva i pozicija potpredsjednika Vlade Ivanu Vrdoljaku, šefu HNS-a, ali bez portfelja, uz uvjet da Vesna Pusić u strukturama buduće Vlade ne bude baš ništa. Odluka u utorak Za Vesnu Pusić se nagađa da bi mogla dobiti poziciju u diplomaciji, pa bi u Sabor ušla njezina zamjena ili Sanja König ili Igor Kolman, te time V. Pusić u preslaganju većine ne bi ni sudjelovala. Prijašnje su informacije govorile o tri ministarstva HNS-u, ali izvori iz vrha HDZ-a jučer su uvjeravali da će u konačnici HNS-u biti ponuđena dva resora. U HNS-u je najzagrijaniji za Vladu s HDZ-om Ivan Vrdoljak, a glavni uvjet mu je da HNS preuzme Ministarstvo obrazovanja, koje bi vodio Pero Lučin (bivši rektor Riječkog sveučilišta), ali i preuzimanje kurikularne reforme. Kada je riječ o drugom ministarstvu, u HDZ-u kažu da postoje razne ideje i da će se to utvrđivati idućeg tjedna, nakon drugog kruga lokalnih izbora. Spominje se i mogućnost da HNS preuzme Ministarstvo zaštite okoliša i energetike, koje je imao Most, ili navodno i Ministarstvo gospodarstva, pa bi aktualna ministrica Martina Dalić preuzela Ministarstvo financija. To bi podrazumijevalo odlazak ministra financija Zdravka Marića, zbog kojeg je prekinut brak s Mostom. Međutim, to su zasad samo nagađanja. Odluku hoće li ući u Vladu Andreja Plenkovića HNS će donijeti u utorak. U ponedjeljak će se sastati šira koordinacija HNS-ovaca, najuže vodstvo i najjači ljudi s terena kako bi vidjeli što je na stolu i što bi točno odluka o ulasku u Vladu s HDZ-om značila za stranku. U utorak će se održati i Predsjedništvo HNS-a pojačano svim saborskim zastupnicima koji nisu u vrhu stranke, i to u hotelu Sheraton, gdje će se i donijeti odluka ići ili ne s HDZ-om. O tome će se glasati i u srijedu na Središnjem odboru stranke, opet u Sheratonu. Naš sugovornik iz vrha HNS-a kaže kako je pitanje ulaska u HDZ-ovu Vladu vrlo delikatno za HNS i kako trebaju dobro odvagnuti sve za i protiv te odluke prije nego je donesu. – Ako stranka bude podijeljena po pitanju preslaganja, vjerojatno se neće u to ići jer ne vjerujem da će Vrdoljak učiniti nešto što bi moglo uništiti HNS – kaže naš sugovornik iz HNS-a. Sve je to realno Neke jučerašnje informacije iz izvora bliskih šefu HNS-a govorile su da je čak sedmero od devetero saborskih zastupnika HNS-a spremno podržati Plenkovićevu Vladu. I u HNS-u potvrđuju informacije iz HDZ-a da bi Vrdoljak bio potpredsjednik Vlade bez portfelja, a HNS bi dobio i ministarstvo obrazovanja, znanosti i sporta. – To je sve dosta realno, ali mislim da bi šef stranke koalicijskog partnera trebao dobiti i mjesto ministra zaštite okoliša i energetike – kaže izvor iz vrha HNS-a. Prema nekim informacijama HNS-u se nudi i Ministarstvo graditeljstva, ali u HDZ-u kažu da takva ponuda još nije stavljena pred HNS. Vrdoljaku je najvažnije da se ne dogodi raskol u stranci, ali i medijski linč. No, HNS je već počeo napadati dojučerašnji glavni partner SDP. Iz SDP-a su poručili da su spremni podržati HNS-ov zahtjev za opoziv Vlade, što u neugodnu poziciju dovodi Vrdoljaka, koji je pak u gluho doba noći nakon prosvjeda za kurikularnu reformu tvitnuo da će učiniti sve da se ona provede makar mu to bilo zadnje što će u politici učiniti. To je interpretirano kao neizravna potvrda koalicije s HDZ-om, no ujutro se vadio tvitom da HNS ostaje odan svojim vrijednostima. – Tko sakrije svoju podršku HDZ-u iza kurikularne reforme politički je mrtav – odbrusio mu je pak SDP-ov Gordan Maras.