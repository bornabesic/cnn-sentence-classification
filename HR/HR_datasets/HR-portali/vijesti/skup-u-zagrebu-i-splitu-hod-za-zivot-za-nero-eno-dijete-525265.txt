Više tisuća ljudi okupilo se jutros na Trgu Franje Tuđmana u Zagrebu, a u 11 sati povorka je krenula u smjeru Trga bana Josipa Jelačića. Na skup su došle obitelji s malom djecom. Pjevale su se domoljubne i navijačke pjesme, prodavale su se majice, baloni i bedževi.  Među okupljenima su glumac Božidar Alić i Željka Markić iz udruge U ime obitelji. Skup osigurava velik broj policajaca. Stotinjak metara od Trga, povorka je naišla na 20-ak aktivistica koje blokiraju prolaz kolone. U pozadini je transparent s natpisom 'Hod za život gazi žene'. Morala je intervenirati i policija koja je aktiviste odvezla u 'marici'.  Na uglu Ilice i Frankopanske nalazi se nova skupina aktivista s transparentima 'Hod za ilegalni pobačaj', 'Hod unatrag', 'Hodaj, zabrani, kazni, uhiti'. Nakon intervencije policije, koja je prosvjednike uhitila i udaljila ih s mjesta prosvjeda u policijskim automobilima, povorka "Hod za život" došla je do Trga bana Jelačića gdje se priprema glazbeni program. Policija čitavom rutom osigurava put povorci, neke od privedenih kontraprosvjednika morala je nositi u svoja vozila. Nakon toga povorka je ušla na Trg uz pjesmu Lijepa li si Marka Perkovića Thompsona. Po procjeni policije  u Zagrebu se okupilo oko 15.000 ljudi. Uz poruke koje promiču pravo na život od začeća do prirodne smrti, povorku su na raskrižjima dočekivale protuporuke da žene imaju pravo na odabir i da povorka ugrožava njihova prava, posebice u kontekstu gospodarskog stanja u društvu i nebrige društva za prava žena i prava rođene djece. Za vrijeme trajanja povorke u potpunosti je bio zatvoren promet, a na prilaznim pravcima otežan. U isto vrijeme u Splitu Hod je krenuo ispred Gospe od Zdravlja preko Marmontove ulice do Rive gdje se održava prigodni program. Odmah na početku uklonili su plakat koji se tijekom noći osvanuo iznad pirije u Marmontovoj u znak protesta njihovoj inicijativi, s natpisom 'Hod za život gazi žene'. Dok se povorka kreće gradom, iz kamiona koji ih prati svira glazba, brojni sudionici povorke odjeveni su u majice s prigodnim porukama te nose šarene balone. POGLEDAJTE FOTOGRAFIJE IZ SPLITA: Moto ovogodišnjeg hoda je 'Hod za život, obitelj i Hrvatsku', a posvetili su ga i nerođenoj djeci s Downovim sindromom. Cilj inicijative je, kažu organizatori, zaštita vrijednosti života i obitelji te promicanje demografskog napretka i razvitka Hrvatske.  - "Hod za život" je hod građana u znak potpore nerođenom djetetu, njegovoj majci i obitelji kako bi se skrenula pozornost na poštivanje svakoga ljudskog života - od začeća do prirodne smrti. Pravo na život temeljno je ljudsko pravo i preduvjet svakoga drugog ljudskog i građanskog prava, bez obzira na spol, rasu, financijske uvjete i slično, kazali su organizatori. Danas su na ulice izašli svoja prava tražiti i kontraprosvjednici. Jedna od njih kaže da se nalaze duž čitave povorke i da su tu kako bi raskrinkali političke motive Hoda za život. - Danas smo ovdje jer ovo nije nikakav hod za život, ovo je politički skup kojemu je cilj ukinuti pobačaj. Fundamentalne i crkvene udruge vrše pritisak na donošenje tog zakona. Ima nas duž cijele povorke, želimo raskrinkati političku pozadinu ovog hoda i poručiti im da im ovo neće proći, kazala je jedna od aktivistica s istaknutim natpisom 'Ne damo svoja tijela'. U oba grada obavljene su noćne akcije aktivista.  Skupina revoltiranih građanki i građana Splita, piše Slobodna Dalmacija, obojila je fontanu na Rivi u crvenu boju te postavila plakate s natpisom 'Hod za život gazi žene' kako bi, kažu, izrazili svoje nezadovoljstvo 'perfidnom i nazadnjačkom manifestacijom koja se ove subote održava u našem gradu'. U Zagrebu su, kako piše Libela, anonimne aktivistkinje na ruti kretanja povorke ostavile obrise žena koje su stradale od posljedica nesigurnog pobačaja, uz koje su otisnute vješalice s natpisom 'Nećemo natrag'.