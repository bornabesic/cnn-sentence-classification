Jedinstvene šare su domaći dizajn kojim će se, vjeruju, pozicionirati i na tom području Hrvatska vojna industrija jedna je od gospodarskih grana koja bilježi rast, čak 20 posto na godišnjoj razini. Tome pridonosi i inovativnost domaćih proizvođača. Među njima i čakovečkog Čateksa koji je prvi u Europi proizveo novu vrstu tkanine za specijalne namjene. Kao u znanstvenoj fantastici, vojnici postaju nevidljivi. Nije riječ o snu kakvog ratnog stratega, već o proizvodu čakovečke tekstilne industrije. Nova tkanina dizajnirana je tako da, među ostalim, bude i zaštita od nekih najmodernijih uređaja za otkrivanje. “Izradili smo šaru koja doslovce već na 5 metara postaje stopljena s okolinom a sve dalje od toga u infracrvenom spektru evo gotovo da čovjeka vidite kao neku dio prirode”, objašnjava za HRT Ivan Karol, projekt menadžer u Čateksu. Jedinstvene šare su domaći dizajn kojim će se, vjeruju, pozicionirati i na tom području. “Uzeli smo potpuno novi koncept razmišljanja u razvoju kamuflaže, a to je triangularno-poligonalni način prikrivanja. U samoj esenciji on je najprirodnija struktura u prirodi. To smo iskombinirali s bojama, nekakvom vegetacijom”, tumači Karol. Osim po uzorku tkanina NYCO EKTREME od dosadašnje je, od koje se šiju i odore za Hrvatsku vojsku, bolja još po mnogočemu: Po parametrima za 30 do 50% bolja, radi se o kvalitativnim obilježjama poput izdržljivosti, habanja i sam njen vijek upotrebe – čak i do 4 godine. Razvijali su je dvije godine u suradnji s američkim partnerom i trebala bi biti novi standard idućih deset. Komercijalna proizvodnja počinje 2018. godine. Svi žele tkaninu odmah, a to naravno nije moguće. Čateks izvozi čak 80% svoje proizvodnje. Posluju s gotovo svim članicama Europske unije i diljem svijeta, pa primjerice i s Kuvajtom, piše HRT.