Oko 4.15 sati čuo sam strašan prasak i odmah skočio iz kreveta. Pomislio sam da se srušio dimnjak na mojoj kući, ali onda sam vidio da gori kuća mojih roditelja. Odmah sam pozvao policiju i otrčao do njih, rekao nam je sav potresen Željko Antolović (59) iz Suhopolja. Kuća je uništena u požaru koji je uslijedio nakon eksplozije plinske boce u noći na četvrtak. Željko je odmah krenuo po roditelje, provalio je i potražio oca Slavka (85), ali ga nigdje nije vidio. Zbog velike vatre nije mogao ući u sobu, pa je uz pomoć prvog susjeda Ivana Cicvarića (33) ušao u kuću preko terase. U međuvremenu se na prozoru do ulice pojavila majka Jana (84) dozivajući u pomoć. Kako je kuća bila sva u plamenu, susjed Ivan je ušao kroz prozor te je iznio. - Svaka mu čast na iskazanoj hrabrosti, jer Ivan ima troje male djece, ali nije mario za vlastitu sigurnost kako bi spasio život mojoj majci - rekao je Željko grleći susjeda koji je skromno rekao kako je to normalno. Lakše ozlijeđenu Janu je Hitna pomoć prebacila u virovitičku Opću bolnicu, a dok su vatrogasci gasili požar, Željko i Ivan nastavili su tražiti Slavka. - Slučajno sam podigao vrata od hladnjaka koja su ležala na podu i ugledao mrtvog oca kako leži, a štaka je bila ispod njega. Vjerojatno je bježeći pred vatrom pao - tužno nam je prepričao Željko, koji pretpostavlja da je u kući curio plin iz loše spojene boce. Policija je napravila očevid koji će pokazati uzroke ove tragedije.  