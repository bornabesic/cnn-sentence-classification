Klub SDP-a zatražio je u srijedu u Saboru ostavku prvog potpredsjednika Vlade Tomislava Karamarka, prozivajući ga da  je zbog poslova svoje supruge s MOL-ovim konzultantom Josipom Petrovićem stavio privatne interese ispred nacionalnih. "Jasno tražimo da Tomislav Karamarko, prvi potpredsjednik Vlade podnese ostavku zbog načina na koji je obnašao dužnost, zbog činjenice da je kontinuirano privatni interes i svoj vlastiti džep stavljao ispred javnog interesa. Zbog toga mora otići, a ukoliko ne ode, ukoliko pokaže krajnji prezir prema hrvatskim građanima i njihovim interesima, tada će Klub zastupnika SDP-a u ovom Saboru pokrenuti postupak njegova opoziva", rekao je Peđa Grbin (SDP), nakon stanke koju je zatražio u ime kluba.Grbin je podsjetio da je Vlada na samom početku mandata ostala bez ministra branitelja Mije Crnoje. "Članovi Vlade kada dolaze iz HDZ-a uvijek imaju jednu te istu manu, a to je da im je privatni interes ispred javnog", ustvrdio je Grbin.Upozorio je na ugovor tvrtke Karamarkove supruge Ane Šarić s Petrovićevom tvrtkom, upitavši kako je mala i nepoznata hrvatska firma, "sasvim slučajno povezana sa supružnicima Karamarko, usred velike ekonomske krize pronašla klijenta koji im je svakog mjeseca isplaćivao 20 tisuća kuna, koji im je osiguravao egzistenciju, da se u svakom trenu mogu voziti skupocjenim mercedesom".Karamarka je prozvao da mu nije smetalo što je tvrtka povezana s MOL-om ni onda kada je odlučivao o arbitraži oko INA-e "i što je čovjek koji plaća 20. 000 kuna angažiran od MOL-a da u Hrvatskoj provodi političke obavještajne aktivnosti"."Karamarku je zasmetalo kad se u medijima počela pisati istina o njegovim poduhvatima, tada su novinari počeli dobivati otkaze, kad su političari počeli postavljati pitanje odgovornosti, tada su njihovi zdravstveni kartoni postali javno dostupni", rekao je Grbin.Zaključio je kako "vuk mijenja dlaku, a ćud nikada" te kako je "potpuno svejedno je li na čelu Vlade Ivo Sanader ili Tomislav Karamarko, jer je način rada uvijek isti, da se privatni interes stavlja ispred javnog."Ova je afera pokazala da Hrvatska trenutno nema vladu, nego skupinu pojedinaca koji se u interesu stranih lobista smucaju po Banskim dvorima. Hrvatska je postala talac osoba koje pronalaze 10. 000 hektara za strane investitore, talac osoba koje pokušavaju privatizirati HEP, Hrvatske šume, koje kontinuirano rade za svoj vlastiti džep, a ne brinu o interesima hrvatskih građana", ustvrdio je Grbin. Drago Progmet je pak rekao: 'Pozivam Vladu da umjesto kaosa koji proizvodi, umjesto neprovođenja reformi - neka odstupi. Gospodo, uspjeh ove Vlade je naš uspjeh, a njihov je neuspjeh naš neuspjeh'. Podsjetimo, tjednik Nacional u najnovijem broju navodi da je lobist mađarskog MOL-a Josip Petrović plaćao usluge savjetovanja tvrtki u vlasništvu Karamarkove supruge Ane Karamarko. Navodi kako je uoči dolaska HDZ-a i Karamarka na vlast Petrovićeva tvrtka njegovoj tadašnjoj partnerici, a sadašnjoj supruzi za usluge savjetovanja platila najmanje 60 tisuća eura, odnosno oko pola milijuna kuna.  Nacional je objavio i ugovor između Petrovićeve tvrtke "Peritus Savjetovanje" i tvrtke "Drimia", u vlasništvu Ane Šarić, danas Karamarko, iz kojega se vidi da je od od 1. veljače 2013. do 31. siječnja 2015. godine tvrtka "Drimia" primala 2500 eura mjesečno da za Petrovića prati stanje na energetskom tržištu.