Foto: Index, Hina U SPLITU, gradu u kojem je bilo gotovo 10 posto nevažećih listića, HDZ-ov kandidat Andro Krstulović Opara pobijedio je Željka Keruma za oko 1100 glasova, Milan Bandić je svoj šesti mandat na čelu hrvatske metropole osigurao s oko 16 tisuća glasova više od protukandidatkinje, HNS-ove Anke Mrak Taritaš, dok su kandidati za gradonačelnike Osijeka i Rijeke - nezavisni Ivan Vrkić i SDP-ov Vojko Obersnel odnijeli uvjerljive pobjede. Vrkiću 9 tisuća glasova više nego Šojat  Vrkić je HDZ-ovu Ivanu Šojat pobijedio s gotovo dvostruko više glasova (19.694 naprema 10.633),  dok je Obersnel pobjedu odnio sa 17.410 glasova te je sa četiri tisuće glasova bio bolji od nezavisnog Hrvoja Burića. Mostovka izgubila u Metkoviću  Iznenađenje lokalnih izbora su Mostova utvrda Metković, u kojem je 'mostovku' Katarinu Ujdur za 130 glasova pobijedio HDZ-ov Dalibor Milan, ali i Gospić i Knin, gdje je HDZ po prvi puta izgubio gradonačelnike. HDZ izgubio Gospić i Knin  Gospić je od HDZ-a preuzeo HSP-ovac Karlo Starčević koji je pobjedu nad Petrom Krmpotićem odnio u samom 'finišu' s tijesna 53 glasa.  Knin je od HDZ-ovke Josipe Rimac uvjerljivo preuzeo nezavisni Marko Jelić, kojem je povjerenje poklonilo 1378 glasača više.  Jedno od iznenađenja je i istarsko mjesto Žminj u kojem je SDP-ov Željko Plavšić pobijedio IDS-ovog Marka Križmana.  U Pločama je HDZ-ovog Krešimira Vejića pobijedio SDP-ov Mišo Krstičević, Makarsku će u predstojećem mandatu voditi HDZ-ov Jure Brkan, a Imotski će voditi HDZ-ov Ivan Budalić, koji je s tristotinjak glasova više pobijedio nezavisnog Ivicu Kukavicu. Čehok preuzima Varaždin  Na čelo Varaždina dolazi nezavisni Ivan Čehok sa 68,50 posto glasova, čime je za više od dvostruko nadmašio SDP-ovca Alena Kišića.  Bjelovar će voditi u idućem mandatu kandidat HSLS-a i HSS-a Dario Hrebak (64,25 posto), a Veliku Goricu Dražen Barišić (HDZ-HSLS-HSU) koji je osvojio nešto više od 61 posto.  Sisak će ponovno voditi SDP-ovka Kristina Ikić Baniček, Šibenik će voditi HDZ-ov kandidat Željko Burić, a Karlovac Damir Mandić (HDZ-HSLS).  Dubrovnik preuzima HDZ, čiji kandidat Mate Franković osvaja 58,45 posto glasova, Slavonski Brod nastavlja voditi dosadašnji gradonačelnik Mirko Duspara, u Koprivnici je pobijedio SDP-ov Mišel Jakšić, a u Križevcima nezavisni kandidat Mario Rajn koji je uvjerljivo pobijedio Branka Hrga.   Svi gradovi Tri nova župana, među njima i Radimir Čačić Hrvatska nakon drugog kruga lokalnih izbora dobiva tri nova župana – u Varaždinskoj, Osječko-baranjskoj te Splitsko-dalmatinskoj županiji, a pet župana potvrdilo je svoje pozicije, kao i gradonačelnik Grada Zagreba koji ima status županije.  U Varaždinskoj županiji reformist Radimir Čačić pobijedio je dosadašnjeg župana Predraga Štromara iz HNS-a, HDZ-ov Ivo Anušić je u Osječko-baranjskoj županiji pobijedio dosadašnjeg župana Vladimira Šišljagića (lista birača), a u Splitsko-dalmatinskoj županiji Blaženko Boban (HDZ) pobijedio je Miru Bulja (Most). Mjesto župana u Splitsko-dalmatinskoj županiji i do sada je "držao" HDZ.  Čačić je u Varaždinskoj županiji osvojio 52,68 posto glasova, a Štromar (HNS) 43,5 posto glasova birača. Ostalo je neobrađeno samo jedno biračko mjesto.  Pet župana koji su potvrdili svoje pozicije dolazi iz HDZ-a koji je tako od osam županija u kojima su ponovljeni izbori, prema podacima sa svih obrađenih biračkih mjesta, s partnerima osvojio sedam mjesta župana te ih sada ima ukupno 13.  Anušić (HDZ) je u Osječko-baranjskoj pobijedio s 51,96 posto glasova, dok je Šišljagić osvojio 45,43 posto glasova birača.  U Splitsko-dalmatinskoj Boban je zadržao HDZ-u poziciju župana s osvojenih 54,19 posto glasova. Mostov Miro Bulj dobio je 41,94 posto glasova.  U Šibensko-kninskoj županiji županom ostaje HDZ-ov Goran Pauk koji je osvojio 67,76 posto, dok je SDP-ov Franko Vidović dobio 27,77 posto glasova.  U Sisačko-moslavačkoj županiji i dalje će župan biti Ivo Žinić (HDZ) koji ima 64,28 posto glasova, a SDP-ov protukandidat Zdenko Vahovec 31,49 posto.  Koprivničko-križevački župan ostaje Darko Koren (Mreža, HDZ) koji ima 51,41 posto, a Slavko Tucaković (SDP, HSS, HNS, HSU, laburisti) osvojio je 45,58 posto glasova.  Župan Vukovarsko-srijemske županije i dalje će biti HDZ-ov Božo Galić koji je osvojio 53,85 posto glasova, dok je Tomislav Panenić iz Mosta dobio 42,87 posto glasova.  Dubrovačko-neretvanskom županijom i dalje će "vladati" Nikola Dobroslavić (HDZ) koji je osvojio 58,54 posto glasova. Protukandidat Nikola Grmoja iz Mosta dobio je 38,01 posto glasova.