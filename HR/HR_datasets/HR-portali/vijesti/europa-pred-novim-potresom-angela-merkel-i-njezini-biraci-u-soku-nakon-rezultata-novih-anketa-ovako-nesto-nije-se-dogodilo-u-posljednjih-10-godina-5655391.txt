Iznenadni porast popularnosti Martina Scuhlza u Njemačkoj upalio je novo zvono za uzbunu u Europi. Ovaj bivši gradonačelnik malenog gradića u Njemačkoj i bivši predsjednik Europskog parlamenta prije samo dva tjedna nije imao nikakvih šansi u utrci za nasljednika Angele Merkel. U anketama je zaostajao preko 20 posto za aktualnom kancelarkom, a njegovi Socijalni demokrati uživali su tek 17 posto naklonosti birača, piše Politico. No, kao i puno puta dosad u turbulentnoj političkoj karijeri Martina Schulza, izgleda da će se ipak on posljednji smijati. Naime, njegovi socijalni demokrati prema anketama koje je Bild objavio u ponedjeljak popularniji su od Merkelinih kršćanskih demokrata po prvi put u više od deset godina, no pitanje je može li se Schulz nositi s novostečenom popularnošću. Voljeli je ili ne, Angela Merkel smatrana je favoritom za svoj četvrti mandat, usprkos tome što joj je popularnost uzdrmana izbjegličkom krizom. Schulz se činio autsajderom, bez prave podrške stranke i široke javnosti. Čak petina Nijemaca tvrdila je da nema pojma tko je on, a sama tema kampanja - socijalna pravda - činila se kao potpuni promašaj i tumačila kao pomanjkanje vizije. No sve se promijenilo u manje od mjesec dana, a Schulz sada izgleda kao prava prijetnja dosad neprikosnovenoj kancelarki. Da će ovi izbori biti iznimno neizvjesni svjesna je i sama Angela Merkel. - Nadolazeća kampanja bit će najteža koju sam dosad iskusila - priznala je Merkel u ponedjeljak. Vijest da su socijalisti prešli demokrate u anketama koje je objavio Bild dolazi u nezgodno vrijeme po Merkel, jer stiže u vrijeme kada Merkel pokušava 'zakopati ratnu sjekiru' s Horst Seehoferom, čelnikom Kršćansko-socijalne unije, bavarske sestrinske stranke Merkeličinih kršćanskih demokrata. Merkel i Seehofer već su mjesecima u tihom ratu zbog različitih pogleda na migrantsku krizu, pri čemu se Bavarac zalaže za puno oštrije mjere. Sve ovo moglo bi oslabiti Merkeličinu bazu, pogotovo one glasače konzervativnijih pogleda. A tu se pruža šansa Schulzu pa se i desnom centru naklonjeni Bild pita prošli tjedan jesu li Nijemci nakon 12 godina umorni od Angele Merkel? Osim što su se njemački građani zaželjeli novog lica, zaželjeli su se i novog pristupa i tu se otvara mjesto Schulzu. Bez obzira što Schulz još uvijek više igra na kartu pojavnosti (još uvijek nije predstavio program), biračima su privlačni njegov energičan stil i svježe lice. Ono što su kao njegove najveće nedostatke isticali analitičari (relativna opskurnost), sada se pokazuje kao njegova najveća prednost. Nedavno je i jedan satirični program napravio prilog u kojem su slučajni prolaznici morali prepoznati novog šefa njemačkih socijalista i tek su rijetki bili oni koji su ga prepoznali. S druge strane njegovi protivnici ističu kako je riječ o nedokazanom političaru koji puno bolje poznaje situaciju u Bruxellusu nego li u Njemačkoj. Demokršćani su tako isticali njegova visoka primanja kao predsjednika Europskog parlamenta, no čini se kako njihove kritike nisu naišle na plodno tlo. Također, demokršćani su u strahu od Schulza ne samo jer je novo lice, već i zato jer su njegove govorničke sposobnosti puno bolje od Merkeličinih, što ih posebno plaši. Schulza već nazivaju i europskim Donaldom Trumpom zbog njegove rastuće popularnosti na društvenim mrežama, a brojne meme i akronim MEGA (Making Europe Great Again) već su postali hitovi. Toga je svjestan i Schulz pa se i službeno zahvalio prigodnim videom svojim pristašama na Redditu. - Oslobodili ste val koji mi uvelike pomaže. Svjestan sam vaše podrške koja je kreativna i uživam u njoj - kaže Schulz u videu. No njegov rast popularnosti naišao je odmah i na brojne protivnike, a među njima prednjači ministar financija Wolfgang Schäuble. - Ako Schulz među svojim pristašama veselo pjevuši 'Make Europe Great Again' (Učinimo Europu ponovno velikom), onda je on i doslovno postao Donald Trump - kazao je za Der Spiegel Schäuble u intervjuu objavljenom u petak. Upozorio je i da bi političari u ova prevrtljiva politička vremena trebali paziti što pričaju i ne bi se trebali razbacivati populističkim izjavama. Kako bilo, izgleda da pristaše Martina Schulza i njegove socijaliste ne zabrinjavaju kritike, a i brojke im idu u prilog. Naime, ankete pokazuju kako njegova stranka nije uživala ovoliku popularnost još od 2013. a to puno govori.