Ministar zaštite okoliša i prirode Slaven Dobrović izjavio je danas da će struka odrediti treba li termoelektrana Plomin C biti u okviru hrvatskog energetskog sustava, a konačna odluka donijet će se zajedno s partnerima. "Plomin je pitanje energetske strategije, koju treba napraviti jer je 2009. godina bila davno u pogledu energetske politike. Znamo da je Europa napravila također zaokret u energetici, postavljaju se visoki ciljevi. Rekao bih samo to da će struka biti ta koja će definirati treba li Plomin C biti u okviru hrvatskog energetskog sustava, a konačnu odluku ćemo donijeti zajedno s našim partnerima", rekao je Dobrović novinarima. Na upit u vezi s problemom onečišćenja zraka u Slavonskom Brodu, Dobrović je odgovorio da ministarstvo vrlo aktivno prati taj problem. "Smatramo da su naši građani tamo doista ugroženi i poduzet ćemo neke korake“, rekao je. Na upit što se može poduzeti, kazao je kako se ti koraci još razmatraju.   Dobrović je obišao novoizgrađeni Županijski centar za gospodarenje otpadom Marišćina u općini Viškovo kraj Rijeke, koji je sada u probnom radu.  >> HDZ uvjerava: Plomin C neće se ugasiti, ide se u redefiniciju!  >> 'Očito je da odustajemo od Plomina C i termoelektrane u Pločama' 