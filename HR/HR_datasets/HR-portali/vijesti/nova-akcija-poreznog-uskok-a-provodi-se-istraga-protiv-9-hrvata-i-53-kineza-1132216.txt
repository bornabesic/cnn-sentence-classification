Dok Zdravko Marić, ministar financija, planira napraviti “novi i bolji” porezni USKOK, ovaj stari radi nesmiljenom žestinom pa je tako danas na temelju kaznene prijave koju je podnio Samostalni sektor za otkrivanje poreznih prijevara Ministarstva financija pokrenuta istraga nad devetero hrvatskih državljana, 53 kineska državljanina i 45 trgovačkih društava, koji se sumnjiče za niz koruptivnih djela. Fiktivni računi Radi se o klasičnom izvlačenju novca preko fiktivnih računa i poduzeća, a poduzetni osumnjičenici su, kako sumnjaju PNUSKOK i USKOK, tako izvukli oko 50 milijuna kuna, dok je državni proračun oštećen za oko 13 milijuna kuna. Mozak cijele operacije, kako se neslužbeno dodaje, bio je Gorki Grubišić, poduzetnik koji je imao nekoliko tvrtki i obrta koji su se bavili kemijskim čišćenjem odjeće. Prema podacima s Poslovne Hrvatske, većina tih obrta je od 2010. naovamo u financijskim problemima pa su neki zatvoreni i izbrisani, dok su drugi završili u stečaju. Grubišić je danas s nekolicinom najbližih suradnika trebao biti doveden u USKOK na ispitivanje pa se očekuje da će oni osumnjičenici za koje tužiteljstvo zatraži određivanje istražnog zatvora sutra biti dovedeni pred suca istrage zagrebačkog Županijskog suda. U međuvremenu je USKOK od suca istrage zatražio i dobio privremenu mjeru kojom se blokira imovina svih 45 trgovačkih društava kako bi se osiguralo oduzimanje protupravno stečene imovinske koristi. Spomenutim trgovačkim društvima blokirani su i računi. USKOK sumnja da je Grubišić od 13. veljače 2013. do sredine studenog 2016. organizirao ostale osumnjičenike u zločinačku grupu. On je, kako se sumnja, bio stvarni osnivač 12 trgovačkih društva, a ta društva su osnovana isključivo kako bi drugim društvima izdavala račune za naručenu, a neisporučenu robu. Kada bi se takvi fiktivni računi platili, novac bi se podizao u gotovini, a onaj tko bi ga podigao, zadržao bi za sebe proviziju od osam posto umanjenu za iznos PDV-a. Ostatak novca vraćan je trgovačkim društvima kako bi mogla evidentirati nevjerodostojne račune u poslovnim knjigama, čime su, sumnjaju istražitelji, umanjene osnovice za obračun PDV-a i poreza na dobit. Organizirali i smještaj Grubišić je, sumnja se, pokušao prikriti što točno radi pa je pronalazio osobe, koje su formalno vodile trgovačka društva koja je on osnovao i čije je poslove stvarno vodio. Da je riječ o dobro uhodanom poslu i organizaciji, svjedoči i podatak da su takvim osobama ostali osumnjičenici pronalazili smještaj u Zagrebu te su im osiguravali sve što im je bilo potrebno za otvaranje računa u bankama. U cijelu priču bila su uključena i trgovačka društva zainteresirana za ovakav oblik poslovanja, odnosno za izdavanje nevjerodostojnih računa temeljem fiktivnih poslova. Istražitelji sumnjaju da je na račune društava kojima je stvarni osnivač i voditelj bio Grubišić uplaćeno najmanje 49,3 milijuna kuna, dok su osumnjičenici između sebe podijelili oko tri milijuna kuna, oštetivši pri tome proračun za neplaćeni porez za 12,9 milijuna kuna.