Reformist Radimir Čačić gostovao je u Novom danu na N1 televiziji i komentirao njihove informacije da se razgovori oko naftnih polja u Siriji već vode, odnosno da je na djelu 'tiha diplomacija' vezana za njihov povratak ili prodaju. Rekao je da je bio energično protiv toga da se Hrvatska svrsta uz EU kada su u pitanju sankcije Siriji. "Zahtjev je bio takav, pritisak izvana je bio takav. Nismo čak bili u EU i nismo imali čak ni obvezu da to činimo. A ako smo već to činili, onda smo mogli tražiti kompenzaciju od EU, tih 800 milijuna dolara koliko smo izgubili, jer smo prihvaćali politiku EU i nanijeli sebi štetu. Hrvatska čini 0,5 posto društvenog proizvoda EU i dio smo bili spremni nositi, ali ostalo? Mi nismo tražili ni kompenzacije! Sadašnje priče da ćemo dobiti kompenzacije od Asada su, naravno, potpuno neprimjerene. Bit ćemo presretni ako ćemo se vratiti", rekao je Čačić. Upitan je kakve su nam mogućnosti da se dogovorimo oko prodaje ili oko kompenzacija za izgubljenu dobit od eksploatacije, koja se kreće između milijardu i dvije dolara, odnosno je li to mogući model otkupa dionica Ine od MOL-a, Čačić je odgovorio da je to sasvim sigurno.  "Mi smo 800 milijuna dolara godišnje neto dobivali od Ine do 2011. godine, a onda to više nismo imali", dodao je.   "Bio sam na tim poljima, to je impresivno, fantastično, najveći uspjeh u istraživanju koji smo ikada postigli, radi se o desetina milijardi dokazanih i neupitnih vrijednosti. Nismo utjecali na rat u Siriji, dogodilo se što se dogodilo, ali pritisak Amerike s jedne strane i prihvaćanje politike EU - to nismo smjeli, nismo trebali prihvatiti, a strašan je propust vanjske politike što makar nismo tražili kompenzaciju. I ta vanjska politika male pudlice, koja nas je i prije koštala, ovdje nas košta najviše", rekao je Čačić i dodao da se na tom području naša naftna polja nalaze u blizini grada Palmire - pod vlašću ISIL-a trenutno.  "Da se desilo da moramo obustaviti proizvodnju zbog toga imali bismo pravo na kompenzacije. Ali s obzirom da smo mi političkom odlukom, zbog sankcija EU prema Asadu, to napravili i izašli iz Sirije - kompenzacije nećemo dobiti", smatra Čačić.  >>Imam dokaze o muljažama zbog kojih poskupljuje struja 