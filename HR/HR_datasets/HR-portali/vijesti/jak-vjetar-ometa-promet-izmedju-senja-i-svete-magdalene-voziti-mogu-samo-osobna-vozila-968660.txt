Foto: Hak NA JADRANSKOJ magistrali (DC8) između Senja i Svete Marije Magdalene zbog jakog vjetra zabrana je prometa za autobuse na kat, motocikle i vozila s kamp prikolicama (I.skupinu vozila), izvijestio je Hrvatski autoklub (HAK).  Jak vjetar puše i na dionicama autocesta: A1 između tunela Bristovac i vijadukta Božići i A6 Rijeka-Zagreb, između čvora Oštrovica i tunela Tuhobić.  Mokrih i skliskih kolnika ima u Hrvatskom primorju, Lici, Gorskom kotaru, Dalmaciji i sjeverozapadnoj Hrvatskoj, navodi se u izvješću od 8,30 sati.  Zbog opasnosti od naleta na divljač, na autocesti A6 Rijeka-Zagreb između 30 i 31. kilometra, kod čvora Ravna Gora, vozi se uz ograničenje brzine.  Na dionicama cesta gdje se zbog radova vozi uz privremenu regulaciju moguće su povremene smetnje.  Zbog redovitog održavanja na dionici autoceste A5 Đakovo-Svilaj, od 86. do 81. kilometra, vozi se uz ograničenje brzine na 60 km/h.  Danas, u utorak 9. svibnja, od 7:30 do 13 sati bit će zatvorena državna cesta DC33, Zvonimirova ulica u Kninu od raskrižja s ulicom Cesarićeva obala do Trga franjevačkih žrtava. Obilazak je gradskim ulicama Cesarićeva obala-Pavlinovićeva ulica-Autobusni kolodvor, i obratno.  Također, danas, 9. svibnja od 13 do 19 sati, zbog snimanja promotivnog filma prekidat će se promet u intervalima od tri do pet minuta na državnoj cesti DC106 Žigljen-Novalja.  Zbog snimanja putopisnog serijala na području Paškog mosta i državne ceste DC106 Novalja-Žigljen, danas će se voziti uz privremenu regulaciju prometa.  Pojačan je izlazak teretnih vozila na graničnom prijelazu Pasjak. S obzirom na povremene, sustavne granične kontrole i pojačan promet moguća su čekanja na pojedinim graničnim prijelazima sa Slovenijom, BiH i Mađarskom.  Trajekti i katamarani plove prema plovidbenom redu.