Foto: Getty USUSRET predsjedničkim izborima u Francuskoj, čiji prvi krug je ove nedjelje, Washington Post je napravio reportažu o revoltu mladih u toj zemlji u pozadini uzleta krajnje desnice, predvođene euroskeptičnom, antiimigracijskom i antiislamskog populistiknjom Marine Le Pen. "Naša mladež je očajna. Ja ću biti glas onih bez glasa", grmjela je 48-godišnja Marine Le Pen, predsjednica Nacionalne fronte (FN), na nedavnom predizbornom skupu u francuskom gradiću La Bazouche-Gouet. 25-godišnji Adrien Vergnaud, istetovirani i mišičavi 25-godišnji građevinski radnik koji ju je slušao iz publike, znao je da se obraća njemu. "Bez nje, naša zemlja nema budućnosti", rekao je novinaru Washington Posta. Nezaposlenost, imigracija, terorizam - samo ona može riješiti ove probleme, vjeruje veliki broj mladih Francuza čiji glasovi bi mogli biti presudni na skorim predsjedničkim izborima. "Mladi ne vole ovaj sustav" Francuski populistički val znatno se razlikuje od onog u drugim zemljama upravo u ovom aspektu. Brexit i pobjeda Donalda Trumpa u SAD-u dogodili su se unatoč glasovima mladih "milenijalaca", koji u pravilu simpatiziraju imigraciju, multikulturalizam i slobodnu trgovinu. Stariji glasači su bili ti koji su podržali nacionalistička rješenja za probleme globaliziranog svijeta. Ali Francuska je zemlja mladenačke pobune, od Francuske revolucije 1789. do pariških studentskih prosvjeda 1968. A sada, sa stopom nezaposlenosti mladih od 25%, reakcionarni poziv Le Pen na povratak staroj slavi Francuske zatvaranjem granica, izlaskom iz Europske unije i povratkom na nacionalnu valutu raspalio je strasti mladih koji žele promjenu. "Cijeli život govore nam da je sve zadano. Slobodna trgovina. Zaboravljanje na granice. Jedna valuta za cijelu Europu. Ništa se ne može promijeniti. Ali mladi ne vole ovaj sustav. Ovaj sustav je promašaj", komentira Gaetan Dussausaye, 23-godišnji lider mladeži FN-a. "Europa ima snažne protivnike, ali slabe pristaše" Snaga FN-a među "milenijalcima" sugerira da je bi val populizma koji je zahvatio Zapad mogao biti trajniji nego što mnogi pretpostavljaju. Isti je slučaj u Njemačkoj, gdje nasuprot liderima dvaju glavnih stranaka, Angeli Merkel i Martinu Schultzu, političkim veteranima u šezdesetima, stoji 41-godišnja Frauke Petry iz Alternative za Njemačku. Zastupnici Švedskih demokrata, stranke koja se donedavno smatrala ekstremnom, mahom su u dvadesetima. I Nacionalna fronta se donedavno smatrala ekstremnom, neofašističkom strankom prepunom rasista i antisemita koju je vodio Jean Marie Le Pen, čovjek osuđen za poricanje Holokausta. Za mnoge starije glasače, stranka je i dalje takva, unatoč energičnom rebrandingu. No mlađe glasače, koji prate stranku tek otkad ju je Marine Le Pen preuzela od svog oca 2011., lakše je uvjeriti da je ekstremistička reputacija FN-a prenapuhana. Stranka sada ima najmlađeg zastupnika i u Senatu i u Nacionalnoj skupštini, gornjem i donjem domu francuskog parlamenta. Le Pen se i sama okružila savjetnicima u dvadesetima i tridesetima, a njeni studentski aktivisti mogu se vidjeti u otmjenim četvrtima Pariza kako dijele letke. Le Pen poziva svoje mlade pristaše da "idu nasuprot struji povijesti". I čini se kako bi je mogli poslušati - prema jednoj anketi, Le Pen će dobiti dvostruko više glasova među onima od 18-24 godine od svog glavnog protukandidata, nezavisnog centrista i bivšeg ministra gospodarstva Emmanuela Macrona - 40% prema 20%, i to unatoč tome što Macron ima samo 39 godina. Prema francuskom sociologu Remyu Oudghiriju, paradoks leži u tome da su radikalni mladi konzervativci puno skloniji izlasku na izbore od njihovih liberalnih i kozmopolitskih vršnjaka. Macron se posebno muči s podrškom mladih koji ne dolaze iz velikih gradova i nemaju fakultetsko obrazovanje. "Europa ima snažne protivnike, ali slabe pristaše", kaže Jeremier Patrier-Leitus, 28-godišnji lider Macronove mladenačke organizacije. "Glavna briga mladih je pitanje imigracije" A drugo najpoznatije lice FN-a poslije Le Pen je njena nećakinja, 27-godišnja Marion Marechal Le Pen, koju je Trumpov glavni strateg Steve Bannon proglasio "zvijezdom u usponu" populističke desnice. Mnogo otvorenija od svoje ujne, Marion je u intervjuu za Washington Post odbacila tezu da mladi simpatiziraju FN zbog ekonomskog protekcionizma. "Glavna briga mladih je pitanje imigracije. Imaju osjećaj da ih se lišava njihovog vlastitog identiteta. Multikulturalni model kojeg brane elite je model koji ne radi", zaključuje Le Pen mlađa. Rješenje za koje se FN zalaže je drastičan rez imigracije i izlazak iz Šengenske zone slobodnog kretanja unutar EU. Vergnaud se slaže: "Problem Francuske je što je prevelikodušna. Dajemo strancima koji dolaze u zemlju, ali ne i Francuzima." Problemi su svugdje, ističe: "Tvrtke koje odlaze. Farme koje propadaju. Ljudi koji masovno ginu u terorističkim napadima. Džamija koja je niknula u ovom gradu, odmah pored crkve. Ja živim pored muslimana. Oni ne rade, samo uzimaju što im vlada daje". Vergnaud i njegova četiri prijatelja, koji su došli čuti Le Pen iz susjednog gradića, uvjereni su da je ona zadnja nada za zemlju koja je na rubu kolapsa.