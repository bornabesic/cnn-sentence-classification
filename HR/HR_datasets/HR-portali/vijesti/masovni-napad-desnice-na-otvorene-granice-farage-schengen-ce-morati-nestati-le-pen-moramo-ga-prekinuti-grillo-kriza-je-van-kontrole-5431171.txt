Nakon što je u Milanu ubijen Anis Amri, osumnjičeni za teroristički napad na Božićnu tržnicu u Berlinu, europski desničari podigli su se na noge i iskorištavaju taj događaj kako bi kritizirali politiku otvorenih granica u Europskoj uniji. - Dakle Anis Amri je ušao u EU kao tražitelj azila, počinio teroristički napad u Njemačkoj i odputovao u Italiju, napisao je vođa nizozemsje krajnje desne Slobodarske stranke Geert Wilders na Twitteru. - I onda je zatvaranje granica loša ideja?, napisao je Wilders, čije statove dijele i francuska predsjednička kandidatkinja Marine Le Pen, bivši vođa britanskog UKIP-a Nigel Farage i čelnik talijanskog pokreta Pet zvjezdica Beppe Grillo. - Ako je muškarac ustrijeljen u Milanu ubojica iz Berlina, onda je schengensko područje dokazani rizik po sigurnost građana. Morat će nestati, napisao je Farage. - Bez trajnih nacionalnih granica, Francuska i njezini susjedi prisiljeni su doznati da je naoružani i opasni džihadist lutao po našem teritoriju tek nakon što je već otišao, izjavila je Le Pen. - Ponavljam svoju predanost vraćanja punog nadzora nad francuskim granicama, i zaustavljanju schengenskog sporazuma, kazala je. Beppe Grillo također smatra kako schengen treba 'preispitati'. - Suludo je da se dvojica običnih policajaca nađu u opasnosti i da se moraju nositi s teroristom kojeg traži pola Europe. Problem je rezultat izbjegličke krize koja je van kontrole, rekao je Grillo.