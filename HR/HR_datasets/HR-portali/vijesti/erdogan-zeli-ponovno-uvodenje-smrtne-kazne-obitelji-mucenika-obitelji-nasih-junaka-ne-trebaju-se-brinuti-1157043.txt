Turski predsjednik Recep Tayyip Erdogan izjavio je da očekuje da će parlament ponovo uvesti smrtnu kaznu nakon referenduma 16. travnja o proširenju predsjedničkih ovlasti. "Obitelji mučenika, obitelji naših junaka ne trebaju se brinuti. Vjerujem, ako Bog da, da će parlament učiniti što je potrebno u vezi s vašim zahtjevima za smrtnu kaznu nakon 16. travnja", rekao je Erdogan u govoru koji je održao u Canakkaleu, na sjeverozapadu zemlje. Budući da on mora potpisati takav nacrt zakona nakon njegova prihvaćanja u parlamentu, rekao je da će to učiniti "bez oklijevanja". Smrtna kazna je ukinuta 2004. u okviru kandidature Ankare za članstvo u Europskoj uniji, a njezino ponovno uvođenje značit će kraj pristupnih pregovora. "Ne zanima nas što će reći Hans ili Georges", izjavio je Erdogan koristeći se dvama imenima kojima obično označava Europu. "Što će reći narod? Što će reći pravo? To nam je važno". Turski predsjednik je nakon propalog puča 15. srpnja više puta rekao da će odobriti ponovno uvođenje smrtne kazne ako parlament bude glasovao u tom smislu. Čak je spomenuo mogućnost referenduma o tom pitanju u veljači. No ovo je ipak prvi put da poziva parlament da prihvati uvođenje smrtne kazne nakon glasovanja o ustavnim promjenama radi proširenja predsjedničkih ovlasti 16. travnja. Veze Turske i EU-a naglo su se pogoršale zadnjih tjedana nakon zabrane skupova potpore referendumu u Njemačkoj i u Nizozemskoj na kojima su trebali sudjelovati članovi turske vlade. Erdogan je odluke o zabrani održavanja skupova usporedio s nacističkom praksom i osudio "duh razularenog nacizma" u Europi. >>Erdogan odgovornost za Srebrenicu pripisao Nizozemskoj i upozorava na fašizam u Europi >>Zašto Turska od Rusije kupuje jedan od najboljih protuzračnih sustava na svijetu? 