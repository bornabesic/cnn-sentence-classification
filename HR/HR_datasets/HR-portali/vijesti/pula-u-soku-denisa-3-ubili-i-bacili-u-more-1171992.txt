Bilo je oko tri izjutra kada je zazvonio telefon u domu jednog Puljanina. Žena s druge strane linije pitala ga je li on uzeo Denisa, njezina sina. Nije mu bilo najjasnije zašto baš njega to pita, no odgovorio je da nije i pitao ju je što je bilo. – Tražimo ga – kratko je odgovorila i prekinula vezu. Prijavljivali su sve policiji U to je vrijeme potraga za trogodišnjim dječakom, čiji je nestanak majka Chiara prijavila oko ponoći, u prvim minutama srijede, bio u punom jeku. Negdje u devetom satu potrage beživotno tijelo trogodišnjeg Denisa pronađeno je u plićaku u bivšem vojnom kompleksu Valelunga, nedaleko od pulske lučice Mandrač. Smrt je, potvrdila je sumnje policija, bila nasilna. Obdukcijom će se utvrditi kako je ubijen. Neslužbeno, spominje se da je zadavljen i zatim bačen u more. Do mrtvog dječaka policiju je odvela majka. Pulska policija cijeli je dan provodila kriminalističko istraživanje u sklopu kojeg su bili i razgovori s četiri osobe – dvije žene i dva muškarca, no do popodneva nitko od njih nije bio uhićen niti su se potvrdile sumnje i nagađanja Puljana da upravo te osobe znaju za zločin ili su za njega odgovorne. Neslužbeno, policija je razgovarala s Denisovom majkom Chiarom Rojnić, jednom maloljetnicom iz popravnog doma koja je navodno desetak dana bila u bijegu, njezinim deset godina starijim dečkom i još jednim njegovim prijateljem. Oko 16 sati inspektori su pretraživali kontejnere nedaleko od zgrade u kojoj je na drugom katu Chiara živjela sa sinom Denisom. – Doselila se tu prije nekoliko mjeseci, njezin djed Ive još je bio živ. Umro je oko Uskrsa – govore susjedi u Akvilejskom prilazu, nedaleko od Željezničkog kolodvora. Otac u zatvoru Chiara Rojnić u Pulu je došla iz Bosne i Hercegovine kamo se bila odselila zbog ljubavi. Svog je supruga, Denisova oca, navodno upoznala preko Facebooka. Dječakov otac, inače iz okolice Velike Kladuše, trenutačno je u BiH na izdržavanju zatvorske kazne. Susjedima je Chiara kazala da je zatvoren zato što “nije bio dobar”. Navodno ju je tukao. Ona nije radila i govorila je da joj financijski pomažu majka i teta koja je, kako je tvrdila, uskoro trebala doći živjeti s njom i Denisom. U parku na Pontu, kamo je Chiara svakodnevno dolazila sa sinom, jučer su svi razgovarali o ubojstvu dječaka. Kažu da su Chiaru vidjeli dan prije. – Zvali smo je Lepa Brena. U utorak popodne kad smo je vidjeli bila je dotjerana, s torbicom, u štiklama, našminkana. Nekoliko je puta prošla gore-dolje prema obližnjoj trgovini. Izgledalo je kao da nekoga čeka, a taj se nije pojavio. Denis nije bio s njom – rekli su. – Bio je s tom djevojkom iz doma. Ona ga je čuvala – kazala je jedna žena, no ostale kažu da ga nisu vidjele. – Chiara je uvijek uvaljivala dijete nekome da ga pazi. Uopće nije za njega marila. On bi istrčavao na cestu, a ona bi bila na telefonu. Opominjali smo je da će dijete podletjeti pod auto, govorila je da neće i da se ne moramo brinuti jer se ni ona ne brine. A Denis je bio živahni dječak, razigran, umiljat, sladak kao med – rekla je starija žena pa se rasplakala. – Ona bi sjedila s nekim dedom u parku, a malom okrenula leđa. A ta mala iz doma s kojom se družila u parku seksala se sa svojim deset godina starijim dečkom. I u parku je napala djevojčicu i kazala joj da će je pretući ako joj ne da torbu – govore žene tvrdeći da su pokušale nadležnima dojaviti što se događa, no da ništa nije poduzeto. Park se s prozora ne vidi Očevid na mjestu pronalaska mrtvog trogodišnjeg dječaka trajao je oko dva sata. Uz policiju su mu nazočili patolog iz Opće bolnice u Puli dr. Ilija Kučinar te zamjenik županijske državne odvjetnice Eddy Putigna. – Državno odvjetništvo nastavlja s provođenjem izvida odnosno potrebnih radnji radi utvrđivanja okolnosti događaja – priopćili su. Kada je Chiara Rojnić policiji prijavljivala nestanak sina kazala je da je dječak nestao jučer između 18 i 19 sati. Ispričala je da se igrao ispred zgrade i da ga je ona pazila tako što ga je gledala kroz prozor. No, u jednom trenutku više ga nije bilo. Najprije ga je išla sama tražiti po gradu, zatim je pozvala policiju u pomoć, istodobno valjda nazivajući sve kojih se sjetila da ih pita jesu li možda odveli Denisa. – Nemoguće da je bilo tako. Kroz prozore njezina stana ne može se vidjeti park na Pontu niti park na rivi – kažu susjedi.