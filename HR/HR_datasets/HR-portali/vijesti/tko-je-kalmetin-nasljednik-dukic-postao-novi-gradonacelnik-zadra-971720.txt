Foto: FAH  BRANKO DUKIĆ novi je zadarski gradonačelnik. HDZ-ov kandidat osvojio je 51,20 % glasova, čime je ostvario pobjedu već u prvom krugu.   Dukić je po struci ginekolog, predsjednik je zadarske Lige protiv raka, a na ginekologiji zadarske Opće bolnice počeo je raditi 1995. godine. U kratkom životopisu stoji da je rođen u Zadru 1996. godine, u Rijeci je diplomirao na Medicinskom fakultetu te je u tom gradu i specijalizirao ginekologiju i opstetriciju.  Dukić je 13 godina rukovoditelj Odjela ginekologije i opstetricije u zadarskoj Općoj bolnici.  U politiku je ušao još 2006. godine, bio je dva puta predsjednik lokalnog Mjesnog odbora, no šira javnost za njega je prvi put doznala kad je HDZ odlučio da će upravo on biti njihov kandidat za gradonačelnika Zadra, umjesto Božidara Kalmete. U ratu četiri godine  Dukić je u Domovinskom ratu sudjelovao gotovo četiri godine, od 1992. Kako je sam rekao, u početku je bio na bojištima u Zadarskoj županiji, zatim u Dubrovniku, a potom i neko vrijeme u Bosni.  Podsjetimo kako je Gradski odbor HDZ-a Grada Zadra na sjednici održanoj dana 6. ožujka 2017. godine jednoglasno donio odluku da Branko Dukić, dr.med. bude kandidat HDZ-a za gradonačelnika Grada Zadra na ovim lokalnim izborima.  HDZ je tada poslao priopćenje s izjavama dr. Dukića. U svojoj izjavi Dukić je naveo da mu je velika čast biti HDZ-ov kandidat za gradonačelnika Zadra, ali i velika odgovornost i obveza. "Zadar 2021. mora biti najugodnije mjesto za život, ne samo u okvirima Lijepe Naše"  Jedan od koraka će mu, kazao je, biti sudjelovanje Grada Zadra u kupnji aparata za zračenje za zadarsku bolnicu, kako teško oboljeli pacijenti ne bi više morali svakodnevno putovati u druge gradove.  "Zadru se uspjeh nije dogodio preko noći, dogodio se zahvaljujući kontinuiranom, predanom zajedničkom radu građana i naših timova, kao i svih dosadašnjih gradonačelnika, i taj kontinuitet ćemo svakako nastaviti.  Zadar je na dobrom putu, stalno se razvija, ali to ne znači da se smijemo opustiti. To će mi, kao budućem gradonačelniku, biti samo dodatni motiv da budemo još bolji. Evo, odmah vam na prvu mogu dati jedan primjer, jer mi je to blisko, da ću kao gradonačelnik učiniti sve da zadarska Opća bolnica u sljedeće četiri godine osigura još bolju zdravstvenu skrb i zaštitu svim našim građanima, a jedan od koraka bit će sudjelovanje Grada Zadra u kupnji aparata za zračenje, kako naši teško oboljeli pacijenti ne bi više morali svakodnevno putovati u druge gradove. Zadar 2021. mora biti najugodnije mjesto za život, ne samo u okvirima Lijepe Naše.  U Zadru sam se rodio, tu živim i budućnost svoje obitelji, pogotovo svoje četvero djece, vidim u našem gradu. Profesionalno sam se ostvario kao liječnik i rukovoditelj Odjela koji vodim gotovo 13 godina. Vrijeme je da se u potpunosti posvetim gradu kojeg volim. Siguran sam da ćemo zajedno ostvariti velike stvari", naveo je Dukić u svojoj izjavi nakon što ga je HDZ jednoglasno proglasio kandidatom za gradonačelnika Zadra.  Novi zadarski gradonačelnik je oženjen i otac je triju kćeri i jednoga sina.