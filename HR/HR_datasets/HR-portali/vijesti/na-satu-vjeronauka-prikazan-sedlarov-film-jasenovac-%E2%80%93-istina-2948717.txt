SISAK - Je li dozvoljeno u školi, na nastavi, prikazivanje filma „Jasenovac – istina“ autora Jakova Sedlara, pitanje je koje se nameće nakon objave vijesti da je u petak, 8. travnja, na satu vjeronauka, učenicima 4. razreda srednje strukovne škole prikazan ovaj film? Je li to veličanje ustaštva i pravdanje njihovih zločina, što kažu neki ili tek jedan od načina rasprave o ovih dana vrlo aktualnoj temi jasenovačkog logora smrti, pitaju se u Sisku, neki učenici i neki roditelji. Javno o tome nije želio govoriti nitko, ali smo uspjeli dobiti komentar ravnatelja srednje strukovne škole Ivice Beloglavca. – Koliko ja znam taj film nije zabranjen, što znači da ga se smije javno prikazivati pa i na nastavi, s obzirom da je inače praksa u našoj školi u raznim prigodama i iz različitih tematskih područja prikazivati filmove. Mene je vjeroučitelj Danijel Krakar obavijestio o tome filmu i nisam vidio ništa sporno da ga prikaže učenicima, jer je riječ o učenicima završnog razreda srednje škole, punoljetnim osobama, koji već dosta toga mogu samostalno procjenjivati i odlučivati. Nekima od njih 25 film se svidio, nekima ne, neki su odšutjeli, neki su se žalili pa i javno – medijima. Ja sam o svemu razgovarao i s nekim od roditelja učenika iz toga razreda, razgovarao sam s vjeroučiteljem i ponavljam – ne vidim ništa sporno da se o temi Jasenovca raspravlja i preko gledanja filma „Jasenovac – istina“. Slobodno smo demokratsko društvo, ja svojim profesorima vjerujem, ne odlučujem ja što je prikladno, a što ne za temu razgovora  učenicima, ili koji film smijemo, a koji ne prikazati. Ovim je riječima jučer medijske napise o emitiranju kontroverznog filma u srednjoj Strukovnoj školi Sisak   prokomentirao Ivica Beloglavec, ravnatelj Strukovne škole Sisak, kojeg smo dobili telefonom jer je na stručnom seminaru u Zadru. Do vjeroučitelja Krakara nismo mogli doći, a s učenicima nam u školi nije bilo omogućeno razgovarati. U medijskim napisima može se pročitati kako je vjeroučitelju Krakeru, navodno ne samo njemu, film s uputom da ga prikaže učenicima dao sisački biskup Vlado Košić osobno. To nismo uspjeli provjeriti, jer je na našu zamolbu da  prokomentira  cijeli slučaj, biskup Košić  SMS porukom odgovorio „No coment“. Navodno je vjeroučitelj Kraker tvrdnju da je od biskupa dobio film iznio učenicima prije prikazivanja filma.  Prema tvrdnjama t-portala, kojemu se javio jedan od učenika sisčake srednje Strukovne škole, koji je odgledao film: “Vjeroučitelj nije učenicima objasnio da se radi o filmu koji nema veze s istinom, već im ga je prikazao kao dokumentarac, nakon čega su reakcije bile podijeljene. Neki su film uistinu shvatili kao dokumentarac, što je s obzirom na njegovu prirodu strašno i nedopustivo. Nevjerojatno je da se takve stvari događaju. Ne mogu reći da vjeroučitelj ima radikalne stavove, no ovo je zasigurno propagiranje ustaštva, bilo namjerno ili ne”, požalio se taj učenik prema pisanju tportala.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!