Nakon što je izvanredni povjerenik za Agrokor Ante Ramljak novinarima otkrio kako Ivica Todorić ostaje predsjednik Nadzornog odbora Konzuma jer je predstavnik Agram grupacije, koja ima preko 25 posto dionica, glasao protiv njegova opoziva, oglasila se i potpredsjednica Vlade i ministrica gospodarstva Martina Dalić. Kazala je kako će svi kreditori će imati mogućnost sudjelovati u novom kreditu na jednak način i pod istim uvjetima. - Temeljno polazište je fer i jednak tretman kreditora. Dogovori su u završnoj fazi i očekujem da mogućnost sudjelovanja bude dostupna svima pod jednakim uvjetima. Na pitanje zašto i štiti li netko Ivicu Todorića, ministrica Dalić je odgovorila kako je proces izvanredne uprave pokrenut na zahtjev tadašnje Uprave predvođene Todorićem i usmjeren je na zaštitu Agrokora, gospodarstva i vjerovnika. - Ovo zorno prokazuje da su lažne bile optužbe da se procesom izvanredne uprave štitio Todorić. Današnji događaj, nakon što je Todorić zadužio Agrokor i doveo ga na rub bankrota, vidim kao nastavak iracionalnog ponašanja. Izgubio se u svojim kombinacijama, no mislim da to neće ni na koji način utjecati na proces restrukturiranja. Proces izvanredne uprave ići će svojim tijekom, a pojedinci otkrivaju svoje pravo lice. - Dva druga člana nadzornog odbora su dali ostavke respektirajući proces, a gospodin Todorić očigledno nije želio dati ostavku na mjesto predsjednika Nadzornog odbora, a podržao ga je manjinski dioničar. Koji su razlozi ja ne mogu znati. Ali na ovaj se način razotkrivaju različiti sudionici u ovom procesu, i pojedinci pokazuju motive i stvarne namjere, rekla je Dalić.