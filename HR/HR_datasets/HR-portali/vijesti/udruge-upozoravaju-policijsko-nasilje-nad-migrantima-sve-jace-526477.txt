Policijsko nasilje na hrvatsko-srpskoj granici ponovno je uzelo maha, a prema svjedočanstvima izbjeglica, nasilje je sve jače i brutalnije, upozorili su udruga Are you Syrious? i Inicijativa Dobrodošli! predstavljajući Izvještaj o novom valu nasilja nad izbjeglicama na granicama Republike Hrvatske. Prema iskazima koje Are you Syrious i Inicijativa Dobrodošli bilježe proteklih desetak dana, hrvatska policija izbjeglice koji iz Srbije prelaze na hrvatski teritorij nasilno protjeruje prema Srbiji. Lea Horvat iz inicijative Dobrodošli ističe kako je uz nasilje izbjeglicama zapriječen i pristup azilu, odnosno sustavu međunarodne zaštite što nije u skladu s ciljevima međunarodnog humanitarnog prava omogućavanja pristupa sigurnom teritoriju i pružanja zaštite onima kojima je potrebna. Ovime Republika Hrvatska evidentno krši vlastite zakone. “U prijavama i svjedočenjima izbjeglice navode kako hrvatski policajci, koje zaustave izbjeglice dalje od graničnog područja, vozilima dovode na mjesta blizu hrvatsko-srpske granice, gdje ih premještaju u drugo vozilo, kombi i dalje voze do mjesta na samoj granici. Tamo ih iz kombija izvode jednog po jednog, nakon čega ih udaraju rukama, nogama, štapovima, remenjem, kao da s njihovim tijelima “igraju nogomet”, kako je to pisalo u jednoj od poruka koje smo primili”, navodi Kelsey Montzka iz udruge Are You Syrious. U ovim tvrdnjama Are You Syrious i Inicijativa Dobrodošli nisu sami. Slične informacije već dulje vrijeme iznose i HRW, MSF- Liječnici bez granica i MDM- Liječnici svijeta, OXFAM, JRS i UNHRC Srbija.   Tako, Dr. Momčilo Đurđević iz organizacije Liječnici bez granica, koja djeluje u Beogradu poručuje da su u posljednjih deset dana zabilježili deset slučajeva nasilja za koje su izbjeglice svjedočile kako su djelo hrvatskih policajaca te da se nasilje dogodilo na potezu između Šida i Vinkovaca. Na temelju navoda izbjeglica danih različitim organizacijama, udruge zaključuju da se radi o učestalom i kontinuiranom policijskom nasilju koje sa sobom nosi sve ozbiljnije posljedice po sigurnost i zdravlje izbjeglica. Nasilje ne prestaje, a broj pretučenih i protjeranih izbjeglica sve je veći. Zbog toga, udruga Are You Syrious? i Inicijativa Dobrodošli! zahtijevaju od hrvatskih vlasti: - Hitan prekid nasilja prema osobama koje se nalaze na graničnim prijelazima i teritoriju Republike Hrvatske, - Omogućavanje pristupa sustavu međunarodne zaštite svim osobama koje ga zatraže, - Žurnu provedbu temeljite istrage i sankcioniranje nasilnih djelatnika hrvatske policije i nadležnih osoba, - Civilni nadzor granica Republike Hrvatske, - Povrat nezakonito protjeranih izbjeglica, koji i dalje žele zatražiti azil u Hrvatskoj, u Prihvatilišta za tražitelje azila u Zagrebu i Kutini, a time i nastavak procedure zahtjeva za međunarodnom zaštitom, - Suspenziju Dublinske uredbe i drugih opresivnih mehanizama kontrole granica koji uzrokuju ljudska stradanja. - Izvještaj o novom valu nasilja prema izbjeglicama na granicama Republike Hrvatske Iz policije su kazali da oni štite hrvatsku granicu koristeći sva sredstva, ali poštujući ljudska prava. - Suglasni smo s udrugama da je nasilje nedopustivo. MUP ne stoji iza niti jednog djelatnika koji vrši nasilje. Ali uvijek nedostaju podaci o identitetu, o povredama, a time se ruši ugled policije. Takva navodna premlaćivanja bi siguno bila zabilježena i u srpskoj policiji, a oni to nisu zabilježili - kazali su. Dodali su da s početkom veljače zaprimili pijavu o nasilju nad migrantima. - Dio tih provjera nije objavljen i ne smijemo još objaviti je li policija nešto pogrijesila. Ali, nema zapovjedi da se prema migrantima smije tako ponašati. Je li bilo pojedinačnih zlouporaba vidjet ćemo u krim istraživanju - rekli su u Ravnateljsku policije.