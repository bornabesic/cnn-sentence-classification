Foto: Hina GOVOREĆI o uvođenju tzv. prioritetnih listi čekanja na operacije i pretrage, ministar zdravstva Milan Kujundžić najavio je da bi kroz nekoliko dana trebao započeti pilot projekt, a za mjesec dana prioritetne liste čekanja trebale bi se početi primjenjivati u svim bolnicama. "U ponedjeljak imam prezentaciju informatičke kuće i očekujem da ćemo u narednih nekoliko dana krenuti s pilot projektom", izjavio je Kujundžić novinarima uoči sjednice Vlade dodavši kako bi nakon toga primjena u bolnicama trebala početi kroz mjesec dana. Prioritetne liste primjenjivat će se u svim bolnicama i odnosit će se na pacijente s najtežim bolestima, koji ne smiju čekati duže od 10-15 dana, pojasnio je Kujundžić. Trenutno je na listama čekanja 750 tisuća pacijenata Ministar zdravstva tvrdi da je trenutno na listama čekanja oko 750.000 pacijenata te da se taj broj bitno ne mijenja.  "U nekim bolnicama liste nešto porastu, u nekima se čeka manje, ništa se dramatično ne događa. Problem lista čekanja ne može riješiti nitko u svijetu, pa ni u Hrvatskoj. Trebalo bi puno dodatnog novca i alata da bi se to riješilo. Ali bit je da oni koji ne smiju čekati - ne čekaju. Sve drugo je, nažalost, problem svjetske medicine, pa i hrvatske", rekao je Kujundžić. Ne zna ništa o imenovanju novih ministara Na upit o imenovanju novih ministara odgovorio je kako ne zna ništa o tome, a na pitanje ostaje li on u Vladi rekao je kako je došao raditi, a zdravstvo je težak resor.  "Došao sam raditi, a neću biti tužan ako i ne budem radio. Zdravstvo je uistinu težak resor", poručio je Kujundžić.