Centar za vozila Hrvatske d.d. uskoro će biti domaćin još jednog velikog skupa. Od 6. do 8. lipnja Zagreb će ugostiti međunarodnu konferenciju i opću skupštinu CITA-e. Riječ je o međunarodnoj organizaciji koja objedinjuje privatne i javne tvrtke te institucije koje se bave tehničkim pregledima vozila.  Tema ovog izdanja konferencije glasi „Partnerstvo za poboljšanje sigurnosti cestovnog prometa i zaštite okoliša“, a program je usredotočen na naglašavanje utjecaja ispravnosti vozila na cestovnu sigurnost te prometne strategije koje su usmjerene na zaštitu okoliša. Jedan od ključnih faktora za postizanje tih ciljeva jest podizanje svijesti kod vlasnika vozila i ukidanje stigmatizacije tehničkog pregleda. Manjak edukacije i informiranosti treba nadoknaditi kroz kanale obrazovnog sustava, medija, proizvođača, servisnih radionica, civilnih organizacija i organizacija za zaštitu potrošača te vladinih tijela. Uz plenarne sjednice s visokim dionicima i predstavnicima, postoji čak sedam zasebnih predavačkih cjelina na kojima će gosti moći slušati o različitim temama.  Zanimljivo je da je Centar za vozila Hrvatske jedan od prvih članova CITA-a, te da je već jednom bio domaćin ovakve konferencije, i to prije 35 godina, davne 1982. godine.  „Velika nam je čast ugostiti kolege iz cijeloga svijeta i pokazati im naš lijepi Zagreb i Hrvatsku i, naravno, naš sustav tehničkih pregleda vozila. Svaka konferencija CITA-e mjesto je na kojemu izmjenjujemo znanja i iskustva i uvijek nam je drago naučiti nešto novo, ali i prenijeti svoju ekspertizu drugima. Kroz godine okupljanja ove vrste sve su stručnija i zanimljivo je vidjeti koliko je naša struka u Europi i svijetu cijenjena i bitna. Vjerujem da ćemo kao domaćini opravdati povjerenje koje su nam dali naše kolege.“, povodom događaja izjavio je Davorin Pavlović, predsjednik uprave CVH.   Tema: Promo sadržaj