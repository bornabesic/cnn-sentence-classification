- U Mostu su nervozni, a ne bi trebali biti, mogu biti mirni, barem što se tiče Ovršnog zakona. Mi smo trenutno svileni prema njima i eskiviramo sukobe. Teško da bi premijer uoči izbora dozvolio izravnu konfrontaciju s Mostom, pogotovo kad je u pitanju Ovršni zakon koji pogađa ranjivi, siromašni sloj građana. Pa zato ga Most i forsira sada, kako bi se u izbornoj kampanji mogli hvaliti da su ispunili svoja jamstva - tako nam je neslužbeno komentirao zastupnik HDZ-a raspoloženje u njihovoj stranci prema Konačnom prijedlogu Zakona o izmjenama i dopunama Ovršnog zakona koji je jučer s još 42 prijedloga uvršten na dnevni red Sabora za sljedeći tjedan. Taj je zakon Mostu supstancijalno važan - lani su ga obećali biračima, ali isto to je, napominje naš sugovornik, obećavao i HDZ pa pravog spora oko donošenja zakona ne bi smjelo biti. Isti izvor smatra kako će se koalicijska suradnja testirati oko težeg pitanja od Ovršnog zakona, a to je izglasavanje povjerenja ministru financija Zdravku Mariću: “Na prvi pogled čini se da Most u rukama drži najjaču kartu: sudbinu Vlade. Nisu se još izjasnili kako će se postaviti prema Mariću ako uopće dođe do rasprave u Saboru i ako Marić sam ne ode, što bi bilo elegantno rješenje. Na koncu se slučaj Marić može više obiti o glavu Mostu nego nama: oni su ti koji stalno viču mi smo moralna vertikala. Zasad puštaju Bulja da nas plaši time kako će glasati protiv Marića, ali kad budu trebali izaći na čistinu i pokazati stav, nisam siguran da će to biti u stanju.” Olakšavanje života građanima kojima prijeti ovrha kroz izmjene zakona i ispravljanje propusta SDP-ove Vlade - bili su predizborni aduti i Mosta i HDZ-a. U čuvenim jamstvima izrijekom piše: “Most želi omogućiti ovršenicima koji imaju jednu nekretninu da ne završe na ulici”. Na svojoj 76. stranici u izbornom programu HDZ-a piše slično: “Izmjenama Ovršnog zakona izuzet ćemo mogućnost ovrhe nad jedinom nekretninom te ćemo povećati dio plaće koji se izuzima od ovrhe”. Nagađanja kako između Mosta i HDZ-a ipak ne vlada konsenzus oko Ovršnog zakona potiče činjenica da će zakon u Sabor na inicijativu Kluba zastupnika Mosta, a ne kao Vladina ideja iz kabineta ministra pravosuđa, u čiju zonu nadležnosti zapravo i spada. Na tu je nelogičnost upozorio i SDP-ov bivši ministar pravosuđa Orsat Miljenić kojemu nije jasno zašto zakon ne predlaže ministar pravosuđa koji je iz kvote Mosta, nego to čine njihovi zastupnici. “Još bih razumio da je u Ministarstvu pravosuđa HDZ-ov ministar, ali ovako doista ne znam što je posao ministra Šprlje”, čudi se Miljenić. Tegobama ovršenih upravo se najviše bavio ministar pravosuđa Ante Šprlje koji je još lani najavio: “Krajem godine će radna skupina u Ministarstvu pravosuđa raditi kompletno novi Ovršni zakon koji će objediniti više zakona i na jedan civilizirani, socijalno dostojanstven način, riješiti problem ovršnog postupka, pogotovo u onom dijelu gdje se govori o nekretninama”. Razloge zašto je došlo do preokreta u Mostu nisu objasnili. Predsjednik HDZ-ove radne skupine koja će razmatrati Mostov prijedlog Dražen Bošnjaković rekao nam je, pak, kako HDZ konačni stav tek treba zauzeti. “Nismo još proučili Mostov prijedlog, tek se spremamo. U prvom čitanju tražili smo da jedina nekretnina bude izuzeta od ovrhe, jedino ako se sam korisnik ne odrekne te povlastice jer mislimo da ljude ne trebamo tretirati kao poslovno nesposobne i oduzimati im tu mogućnost. Sada banka ima pravo na ovrhu čak i ako nekretnina nije opterećena hipotekom.” Cilj je izmjena Ovršnog zakona, pojasnio je u ime Mosta Hrvoje Runtić, uvesti reda, smanjiti kaos i spriječiti prevare: “Tražimo zaštitu jedine nekretnine, a ako ipak dođe do ovrhe, onda će država morati u godinu i pol isplatiti više od 50.000 kuna za najamninu. Želimo spriječiti sulude ovrhe nad nekretninama zbog nekoliko stotina kuna. Do sada se ljude nemilosrdno bacalo na ulicu a da se nije pojavio barem socijalni radnik i pitao ih imaju li kamo. Sada će se ljudima dati zamjenska nekretnina kako bi mogli graditi neki novi život. Sve te mjere idu prema olakšavanju položaja svih onih koji su tijekom krize nastradali na najgore načine”, pojasnio je intencije Mostova prijedloga Runtić. Iako sudbina Ovršnog zakona ne ovisi o podršci opozicije, a šef SDP-a Davor Bernardić najavljuje da će SDP dati svoj prijedlog zakona, ne treba očekivati veliki otpor niti u njihovim redovima.  Orsat Miljenić ne želi otkriti u čemu bi se razlikovao SDP-ov zakon. Kritičan je prema nekim Mostovim idejama, poput one da se nekretnina tretira nužnom za zadovoljenje osobnih životnih potreba, smatra da bi država trebala donijeti odluku o tome trebamo li imati socijalno stanovanje, ali ne kroz Ovršni zakon. No, svejedno napominje kako će SDP “podržati pozitivne mjere” koje Ovršni zakon donosi.