Nakon što je Vladimir Šeks, savjetnik premijera Andreja Plenkovića prošlog tjedna u javnost plasirao ideju o velikoj koaliciji HDZ-a i SDP-a kao jedinom rješenju dođe li do novih izbora, a Most opet bude potreban za novu većinu, o toj je opciji progovorio i SDP-ovac Siniša Hajdaš Dončić. Iako on, kako kaže, nije pobornik velike koalicije, drži da je i to opcija koja bi se mogla naći na tapetu jer se, u slučaju novih izbora, ponovno može dogoditi da bez Mosta nijedna velika stranka ne može do većine. Strah od pat-pozicije – Moramo učiniti sve da pobijedimo HDZ, ali ako se opet nađemo u pat-poziciji, a HDZ ponudi suradnju SDP-u, ja sam za to da članovi SDP-a na referendumu kažu jesu li za Most ili HDZ – kaže Hajdaš Dončić. Teško mu je, kaže, prognozirati što bi članstvo na to reklo jer mu se čini da ih jednako živciraju obje stranke. Puno će toga, dodaje, ovisiti i o okolnostima, svemu što će se događati s Agrokorom, granicama, arbitražom sa Slovenijom, kreditima HAC-a, Inom... – Ta pitanja u idućim mjesecima mogu duboko promijeniti političku situaciju. I tada ćemo morati odgovoriti što je najbolje za SDP, a što za Hrvatsku– kaže Hajdaš Dončić. S druge strane, ostali u vodstvu SDP-a takvu opciju rezolutno odbijaju. – Velika koalicija nam ne treba, kao ni Vlada nacionalnog jedinstva. Trebaju nam novi izbori nakon kojih velika koalicija sigurno neće biti jedina opcija. Mnogi će se iznenaditi rezultatima novih izbora. Očekujem katarzu u idućih mjesec dana. Sve će se razbistriti do Sv. Ante – uvjeren je potpredsjednik SDP-a Rajko Ostojić. Sličnog je mišljenja još jedan član vodstva SDP-a koji kaže da bi veliku koaliciju HDZ-SDP podupro jedino u slučaju rata ili teške elementarne nepogode koja bi prijetila opstojnosti same države. U HDZ-u ne žele na nove izbore, ali ako do njih dođe, ne odbacuju čak ni formiranje nove Vlade sa SDP-om jer na Most više ne mogu računati. Uvjereni su kako je Most u proteklih godinu i pol pokazao kako ne može biti stabilan partner, ne samo HDZ-u nego i bilo kome te da će stranke u skoroj budućnosti morati polako napuštati dosadašnje okvire s klasičnom desno-lijevom podjelom te da će umjesto svjetonazorskih pitanja ključna postati opredijeljenost za “konstrukciju ili dekonstrukciju”. U vrhu HDZ-a tumače da je riječ o borbi protiv populističkih ideja koje za cilj imaju razaranje svih dosadašnjih oblika funkcioniranja ne samo političkog nego i poslovnog, znanstvenog i svakog drugog establišmenta. – Oni nude kaos koji će nahraniti gladna usta onih koji žele vidjeti kako pada establišment, a s druge strane ne dobivate novu elitu koja će voditi državu, nego kaos – kaže naš izvor. U takvim okolnostima, tumači, i sadašnji establišment mora se mijenjati i stvarati veze između onih koji žele održivost sustava uz reforme u kontroliranim uvjetima, a hoće li HDZ pritom surađivati s SDP-om, HNS-om ili nekim trećim, manje je bitno. Borba protiv lobija U Mostu podsjećaju kako su oni od svojih početaka tvrdili kako su HDZ i SDP isti, a priče iz tih stranaka o velikoj koaliciji, dodaju, samo to potvrđuju. – Očekivali smo da će već nakon posljednjih izbora ići zajedno. Očito sada shvaćaju da će Most opet odlučivati o onome tko će sastavljati buduću Vladu. Budući da se Most bori protiv njihovih interesnih lobija, onda HDZ i SDP takav savez vide kao zajednički interes da nas zaobiđu. Zapravo, ove stranke su samo figure u šahovskoj igri interesnih lobija koji su isti u objema strankama – zaključuju u Mostu.       1.  Je li moguća velika koalicija SDP-a i HDZ-a? HDZ -  U HDZ-u kažu kako zasad ne razmatraju tu opciju. Ako im ne uspije preslagivanje u Saboru, ne isključuju ni jednu opciju pa ni veliku koaliciju. Ističu da prije svega treba vidjeti izborne rezultate, da se zna omjer snaga. SDP -  U teoriji nitko neće odbaciti i veliku koaliciju, međutim u SDP-u ističu kako je to doista zadnja opcija. Na nju bi se pristalo u slučaju kada ne bi bila moguća nijedna druga kombinacija ili u slučaju da je država u doista teškoj situaciji. Most -  Velika koalicija HDZ-a i SDP-a nakon izbora vrlo je moguća. Jasno je da iza ovih najava ne stoji želja HDZ-a i SDP-a za promjenama – već za time da do promjena uopće ne dođe, da se zacementira postojeće stanje, drže u Mostu. 2.  Koji bi bili uvjeti za tu koaliciju? HDZ -  Most je, tvrde u HDZ-u, pokazao kako im je na umu isključivo destrukcija i kako nikom ne mogu biti stabilan partner. Uvjereni su da će stranke, bez obzira na svjetonazor, morati surađivati u borbi protiv populizma. SDP -  Kada bi došlo do toga da se treba odlučiti ići ili ne u veliku koaliciju, nekoliko članova vodstva SDP-a smatra da je to pitanje na koje bi odgovor trebalo dati samo članstvo. Po principu jedan član – jedan glas održali bi referendum. Most -  Ove dvije velike stranke, HDZ i SDP, spaja u koaliciju i strah od Mosta, a u Mostu su uvjereni da će koaliciju sklopiti bez ikakvih problema i uvjeta jer i sami priznaju da su im programi isti kada se ogole ideologije. 3.  Kako bi reagirali birači vaše stranke? HDZ -  Najpoželjnija je varijanta formiranje nove parlamentarne većine bez prijevremenih izbora, a u ovom trenutku teško je predvidjeti što će se dogoditi nakon prijevremenih izbora, ako do njih dođe, tumače u HDZ-u. SDP -  Kada bi članstvo, u toj hipotetskoj situaciji,na referendumu izabralo veliku koaliciju, u SDP-u kažu kako vjeruju da bi i birači to podržali. Međutim, rijetki su oni koji drže da bi takva opcija bila podržana na referendumu među članstvom. Most -  Najave o velikoj koaliciji HDZ-a i SDP-a zapravo su pobjeda Mosta, dokaz, tvrde, da nisu lagali kad su govorili da su te stranke iste. I Mostovi birači to samo mogu pozdraviti, a HDZ-ovi i SDP-ovi, vjeruju u Mostu, neće im zamjeriti.   