Mađarski zastupnici ponovno su izabrali za predsjednika Janoša Adera, veterana vladajuće stranke Fidesz, na novi petogodišnji mandat u ponedjeljak, što je znak da premijer Viktor Orban čvrsto drži vlast nešto više od godinu dana prije parlamentarnih izbora.   Ader (57), odvjetnik i dugogodišnji član Orbanovog Fidesza, snažan je premijerov saveznik otkako je izabran na tu većinom ceremonijalnu dužnost 2012.   Ader je u drugom krugu glasovanja u parlamentu osvojio 131 glas od ukupno 170 glasova zastupnika, odnijevši uvjerljivu pobjedu nad oporbenim kandidatom Laszlom Majtenyijem, bivšim ombudsmanom za zaštitu podataka, koji je dobio 39 glasova, dok je 29 zastupnika bilo suzdržano.   Predsjednika Mađarske bira parlament svakih pet godina.   "Za nešto više od godinu dana svi ćete se suočiti s testom. Žestoke političke debate pojačat će se idućih mjeseci", rekao je Ader zastupnicima prije glasovanja pozvavši ih da stave interese Mađarske ispred političkih prepirki.   Nijedan kandidat za predsjednika nije osvojio dvotrećinsku većinu glasova koliko je bilo potrebno za pobjedu u prvom krugu.