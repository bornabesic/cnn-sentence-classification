Pola godine nakon što je General Electric, novi vlasnik tvrtke Alstom, koja hrvatsko sjedište ima u Karlovcu, objavio šokantan podatak da je u postupku restrukturiranja tvrtke čak 229 zaposlenika višak, od čega čak 130 inženjera, dogodio se pozitivan obrat. - Vodeća globalna inženjerska tvrtka InfoSys, priznajući stručnost i iskustvo koje je tvrtka u Karlovcu izgradila tijekom godina, izrazila je namjeru investirati u Hrvatsku te je dogovorila mogućnost zapošljavanja određenog broja zaposlenika umjesto prekida njihovih ugovora. Prijedlog obuhvaća zapošljavanje 85 djelatnika iz GE poslovne jedinice Plinske turbine u Karlovcu u tvrtku InfoSys. Obvezali su se osigurati kontinuitet poslovanja, osiguravajući usluge koje trenutačno obavlja karlovačka poslovna jedinica – potvrdili su nam iz uprave General Electrica. Ugovori s radnicima su potpisani i oni za desetak dana počinju raditi. U početku će InfoSys poslovati u prostoru karlovačkog GE, no predstavnici intenzivno traže poslovni prostor u Karlovcu. Veliku pomoć mogu imati od Grada, kojemu je u interesu da respektabilna tvrtka s uredima diljem svijeta ima sjedište u Karlovcu. - Inženjeri ne bi trebali ostati na cesti. Neki će u mirovinu, većina prelazi u novu tvrtku, a dio nas ostaje u staroj - rekao nam je jedan od inženjera. Po riječima Stjepana Čurilovića, sindikalnog povjerenika, nakon šoka iz siječnja, osjeća se pozitivan duh: - Imamo posla, postoje narudžbe za iduću godinu, tako da vjerujemo u bolje sutra. Osim toga, puno znači što se uprava brine za ljude koji su višak – kazao je. Što će biti s radnicima u pogonima, još se ne zna. Njih 40-ak otići će u mirovinu uz stimulativnu otpremninu, dok za dio njih uprava još traži rješenje. - Predani smo iznalaženju alternativnih rješenja koja za cilj imaju umanjiti društveni učinak restrukturiranja tvrtke na zaposlenike u Hrvatskoj - rekli su u General Electricu.