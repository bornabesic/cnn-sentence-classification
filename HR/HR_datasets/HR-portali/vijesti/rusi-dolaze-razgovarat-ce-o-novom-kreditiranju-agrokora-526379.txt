Izvršni direktor ruskog Sberbanka, German Gref nedavno je u Moskvi izjavio da ruska banka nije spremna pregovarati o novom kreditiranju Agrokora dok ne postigne dogovor s hrvatskom Vladom. Međutim, Agrokoru su novi krediti neophodni za stabilizaciju poslovanja i vraćanje dijela dugova. Zbog toga danas u Zagreb stiže Maksim Poletaev, Grefov zamjenik iz Uprave Sberbanke. Sastat će se s s premijerom Andrejom Plenkovićem te ministricom gospodarstva i potpredsjednicom Vlade Martinom Dalić. Uz to, razgovarat će s vodećim hrvatskim gospodarstvenicima, klijentima Sberbanka te Antom Ramljakom, izvanrednim povjerenikom Agrokora. Ramljaku hitno treba dodatnih 250 milijuna eura kredita. Naši izvori bliski ruskim bankarskim krugovima tvrde da su Rusi spremni dati novi kredit od 400 milijuna eura, ali žele znati na što će se taj novac trošiti. Ruske banke su prije mjesec dana, u zadnji tren odbile sudjelovati u novom kreditiranju Agrokoru. Dosad su ruski Sberbank i VTB banka Agrokoru dale 10 milijardi kuna kredita, dok je koncern od domaćih banaka dobio 80 milijuna eura kredita. Već dulje vrijeme Sberbank i VTB banka traže da njihov posljednji dani kredit od 100 milijuna eura iz ožujka dobije pravo prvenstva u naplati. Isto traže i za sve kredite izdane nakon 10. travnja kada je u Agrokor uvedena izvanredna uprava na čelu s Antom Ramljakom. Gref je upozorio kako od Vlade očekuje da preuzme odgovornost za enormne dugove Agrokora, na što je premijer Plenković komentirao da dužnik nije država, već koncern Agrokor. - Ne možete donositi zakon koji naknadno lišava kreditore njihovih prava. Ako hrvatska vlada preuzme odgovornost za upravljanje kompanijom, tada mora preuzeti i odgovornost za njezine dugove. Neka država jamči za te dugove - priopćio je nedavno Gref. Hrvatskoj Vladi Rusi su jasno poručili da se ne igra njihovim novcem koji su dali koncernu. Ne ispuni li Vlada zahtjeve ruskih kreditora o pravu prvenstva u naplati te ako se Rusi osjete zakinutima u povratu dugova, mogle bi uslijediti tužbe. Već ranije su iz Sberbanke poručili da su čak spremni otići i na sud ako to bude potrebno, a sve kako bi vratili milijune eura koje su dali kao kredit Agrokoru. - Ako to oni nisu spremni učiniti, tada to znači da se trebaju vratiti uobičajnoj tržišnoj praksi - rekao je izvršni direktor Sberbanka. Rusi također žele i da se tvrtke u sastavu Agrokor prodaju na javnim dražbama, aukcijama i licitacijama. Smatraju da bi se tako mogla dobiti najbolja cijena. S druge strane, boje se da bi Martina Dalić, izravnom prodajom mogla pogodovati domaćim tvrtkama. Prema pisanju tjednika Express, ključna karika u rasprodaji Agrokorovih sastavnica bit će trgovački lanac Konzum. Njega će Vlada pod svaku cijenu nastojati zadržati u hrvatskom vlasništvu. - Idealno bi bilo da oko 65 posto Konzuma preuzmu dobavljači, a 35 posto mirovinski fondovi. Tako bi zadržali najvažniji lanac i osigurali da hrvatski proizvođači imaju gdje prodavati - otkrio nam je sugovornik blizak Vladi. Sva potraživanja od Agrokora, koja će iznositi minimalno 50 milijardi eura te sva imovina, trebali bi biti popisani do 10. lipnja. Potom će se imenovati vjerovničko vijeće u kojem će biti predstavnici svih onih kojima Agrokor duguje. Početkom lipnja, o sve većim problemima u Agrokoru razgovarat će hrvatski i ruski ministar vanjskih poslova, Davor Ivo Stier i Sergej Lavrov. Stier će morati dati odgovor na pitanje što će i kako Vlada učiniti s Agrokorom.      Unatoč nedavnim izjavama iz Sberbanke da Rusi više neće kreditirati Agrokor, navodno će Poletaev hrvatskoj Vladi ipak ponuditi novac. Vlada će u tom slučaju morati igrati po ruskim pravilima i ispuniti im uvjete.      Brojni dobavljači od izvanrednog povjerenika Agrokora traže da se u najkraćem mogućem roku dogovori novi kredit te da se podmire stare obveze prema dobavljačima.