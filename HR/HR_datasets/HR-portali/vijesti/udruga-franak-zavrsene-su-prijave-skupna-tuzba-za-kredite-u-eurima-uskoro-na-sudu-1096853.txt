Iz Udruge Franak poslali su obavijest da su završene prijave za sudjelovanje u skupnoj tužbi po euro kreditu. Između nekoliko stotina dužnika po euro kreditima koji su se javili izabrane su osobe koje ispunjavaju potrebne uvjete za sudjelovanje u suparničarskoj tužbi, poručuju iz Udruge. "U petak, 1. srpnja 2016. postignut je sporazum Udruge Franak, odvjetnice Nicole Kwiatkowski te dvaju tužitelja suparničara, Miroslava Poje i Ivana Matasa, o pokretanju suparničarske tužbe protiv Zagrebačke banke d.d. zbog nezakonitih povećanja kamatnih stopa te zbog nezakonita određivanja fiksnoga dijela kamatne stope. Tužbom će se utvrditi ništetnost odredaba o načinu promjene kamatnih stopa, ništetnost općih uvjeta Zagrebačke banke na temelju kojih je utvrđen fiksni dio kamatne stope te će se zahtijevati vraćanje svih preplaćenih iznosa kamata na temelju nezakonito naplaćenih povećanih kamata", stoji u priopćenju Udruge Franak. Javnost će o detaljima iz toga procesa biti na vrijeme obaviještena, a sljedeća vijest o tome bit će nakon podizanja tužbe na Općinskome sudu u Zagrebu. Iz Udruge Franak napominju da je na današnji dan, 4. srpnja 2013., donesena povijesna nepravomoćna presuda koju je donio sudac Radovan Dobronić, koju nažalost Visoki trgovački sud i kasnije Vrhovni sud RH nisu potvrdili u potpunosti. "Smatramo to sramotom za suce koji su odluku donijeli, oprali su pilatski ruke i odlučili su ne ocjenjivati poštenost valutne klauzule CHF. Taj proces nije završio, čekaju se odluka Ustavnoga suda po ustavnoj tužbi Udruge Franak i odluka Europske komisije po prijavi Udruge Franak, a po potrebi će se proces nastaviti i na EU sudu u Luxembourgu", poručili su dodajući da "Udruga Franak neće nestati sve dok ne nestane bezakonje koje ju je stvorilo!". 