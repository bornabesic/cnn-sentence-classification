Mirovni proces u Sjevernoj Irskoj ne može preživjeti najnoviju krizu, tvrde britanski i irski stručnjaci nakon što je u prepadu britanske sigurnosne službe otkrivena špijunska mreža IRA-e u državnom aparatu u Belfastu. Spektakularan upad naoružanih pripadnika vojske i policije u parlamentarni ured Sinn Feina u Stormontu te prepad na više privatnih adresa, zapljena dokumenata i uhićenje četiriju osoba izazvalo je goleme potrese u Sjevernoj Irskoj. Simpatizeri republikanske stranke Sinn Feina prosvjeduju širom Sjeverne Irske i opsjedaju policijske stožere i postaje, a unionisti najavljuju napuštanje koalicijske vlade i kraj političke suradnje s republikancima. Britanska sigurnosna služba povela je istragu o navodnim uhodama IRA-e u samom središtu državnog aparata u Belfastu još prije godinu dana. U rujnu prošle godine otkriven je jedan državni službenik za prijenos interne pošte dok je umnožavao povjerljive dokumente. On je bio u dodiru s prepiskom britanskog i irskog premijera Blaira i Aherna, sa spisima iz ureda britanskog ministra za Sjevernu Irsku Charlesa Reida i ministra za sigurnost, a navodno je mogao doći i do tajne dokumentacije sigurnosne službe. Radio je, navodno, za IRA-u i još prošle godine otpušten je iz službe. Zašto su prepadi i uhićenja provedeni tek sada, nije jasno. Ministar Reid tvrdi da je odavno znao za špijunažu IRA-e, ali da se vlada nije miješala u istragu i da je policija samostalno odredila kad će stupiti u akciju. Špijunaža IRA-e spada u neprijateljsko djelovanje i britanska bi vlada, prema vlastitim kriterijima, bila prisiljena isključiti stranku Sinn Fein kao političko krilo IRA-e iz aparata vlasti. No, takav bi potez gotovo sigurno bio povod IRA-i da otkaže primirje. Mirovni proces bio bi mrtav i Sjeverna Irska pala bi natrag u nerazmrsiv ciklus nasilja. Ipak, prijetnja miru dolazi i s druge strane. Vodeća unionistička stranka UUP još prije ove krize najavila je istupanje iz koalicijske vlade, postavivši ultimatum o brzom razoružanju i raspuštanju IRA-e. U sjevernoirskim uvjetima takav je zahtjev nerealan. Kriza se u posljednjih 48 sati višestruko povećala jer unionisti sada prijete trenutačnim bojkotom mirovnog sporazuma ako premijer Blair ne suspendira Sinn Fein. Unionisti su ogorčeni jer je Sinn Fein, navodno, zahvaljujući uvidu u povjerljive dokumente, ostvario veliku prednost u političkim pregovorima. Mirovni proces proteklih pet godina stalno je zapadao iz krize u krizu, ali nikad prije nije bila tako bezizgledna situacija kao sada. Blair i irski premijer Ahern pokušat će u iduća dva tjedna smisliti formulu za spas mira u Sjevernoj Irskoj. LONDON Željko Toth 