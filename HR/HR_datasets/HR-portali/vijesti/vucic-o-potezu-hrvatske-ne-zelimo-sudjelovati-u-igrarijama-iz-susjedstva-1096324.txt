Srbijanski premijer Aleksandar Vučić nazvao je zatvaranje granice na Batini između Hrvatske i Srbije u četvrtak "igrarijama iz susjedstva" koje "ne razumije" te kazao da u tome ne želi sudjelovati. "Srbija ne želi sudjelovati  u igrarijama iz susjedstva gdje podižu ogradu, maltretiraju građane i djecu šest sati, tobož zbog migranata, iako tamo nikada nijednog migranta nije bilo", rekao je Vučić na konferenciji za novinare. Vučić je istaknuo da je najveća prijetnja po Srbiju regionalna nestabilnost i da će upravo zato Srbija nastaviti provoditi svoju ozbiljnu i odgovornu politiku. "Srbija će nastaviti s politikom koja podržava regionalnu stabilnost, koja isključuje svađe i zborske odgovore kojima netko treba dobiti političke bodove u zemlji, ali koji našoj zemlji neće donijeti ništa",  izjavio je Vučić. Komentirajući poruke iz BiH da je državni vrh Srbije nepoželjan na ovogodišnjoj komemoraciji srebreničkim žrtvama Vučić je rekao kako "nije razumio hajku vezanu za Srebrenicu", te da joj nije pridonio niti u njoj sudjelovao, ali je rekao da "Srbiju nitko neće uvući u blato svađa i sukoba". Na pitanje tko to uvlači Srbiju u blato, Vučić je odgovorio kako misli "i na one iz regije, ali i iz svijeta". On je rekao i da "Srbija nije otirač nikada bila, pogotovo ne danas" i "bit će sve snažnija i jača, ekonomski, otvorenija prema svijetu, susjedima i prijateljima i samo će prijateljstva graditi". "Neće nas uvući u te stvari. Mene osobno mogu vrijeđati koliko god hoće, ali nikome nikada nećemo dozvoliti da ponižava i gazi srpski narod i Srbiju. Točka!",  naglasio je Vučić, ocijenivši da  "mnogima u regiji i svijetu smeta stabilna, snažna i jaka Srbija, koja poslije 36 godina može kupiti helikoptere, koja leti za New York, jedina od 11 zemalja u regiji", te Srbija u kojoj Kinezi otvaraju željezaru, a "ima otvoren put na europsko i euroazijsko tržište". U povodu odluke u Bruxellesu da EU ne otvori pregovaračka poglavlja 23 i 24 sa Srbijom, Vučić je najavio da će europskim dužnosnicima na summitu šefova država i vlada „Pariz – Balkan 2016.“ koji se 4. srpnja održava u Parizu, prenijeti poruku da Srbija ostaje posvećena EU-u, ali da joj nitko neće "zavrtati uši". "Nisam naročito uplašen popisom uzvanica pa da ne smijem iznijeti srpsko stajalište", rekao je Vučić dodavši kako očekuje potporu dužnosnika EU-a među kojima njemačke kancelarke Angele Merkel, talijanskog premijera Mattea Renzia i francuskog predsjednika Francoisa Hollandea. Vučić je najavio i da će u Parizu zatražiti jasne odgovore zašto se Srbiji ne otvaraju pregovaračka poglavlja. "Ne tjerajte me da komentiram zahtjeve Hrvatske u svezi s poglavljima 23 i 24. Mi ćemo u Tavankutu asfaltirati ulice, dati novac za njihove novine, ali onda ćemo postaviti pitanje što su Srbi u Hrvatskoj dobili, da li su dobili struju ili ne... Ali, prvo ćemo uraditi svoj posao", rekao je Vučić ustvrdivši kako to "razumiju i svi u Europi". Vučić je ponovio stajalište službenog Beograda da izostanak otvaranja pregovaračkih poglavlja s EU-om ne dovodi u pitanje europski put Srbije. 