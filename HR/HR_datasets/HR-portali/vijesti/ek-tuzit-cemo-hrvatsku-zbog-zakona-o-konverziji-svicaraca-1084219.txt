Europski povjerenik za financijske usluge Jonathan Hill kritizirao je prekjučer u Europskom parlamentu hrvatski zakon o konverziji kredita iz švicarskih franaka u eure i zaprijetio da će Komisija vrlo brzo tužiti Hrvatsku Sudu Europske unije ako nova Vlada ne pronađe “izbalansiranije” rješenje koje ne bi sav teret konverzije ostavilo na bankama. Potez populista U raspravi koja je uslijedila austrijski zastupnik iz redova Europske pučke stranke Othmar Karas zaključio je da je sporni zakon, donesen u vrijeme bivše hrvatske Vlade, dio nastojanja “europskih populista” koji narušavaju pravni poredak EU zbog svoje kratkoročne koristi na izborima. – Hrvatski zakon gotovo sav trošak konverzije, koji po mojem shvaćanju iznosi oko milijardu eura, stavlja na banke, ne uzimajući u obzir različite okolnosti u kojima se nalaze dužnici – rekao je Hill. Napomenuo je da se bivša hrvatska Vlada nije konzultirala s Europskom komisijom prije nego što je Vladin prijedlog usvojen u Saboru, ali jasno je dodao da Vlada nije ni bila obvezna to učiniti. Komisija je krenula u analizu tog hrvatskog zakona tek nakon što je on već bio izglasan i stupio na snagu, a Hill je sada u raspravi u EP-u prvi put otkrio prve rezultate te analize. – Jasno je da zaštita dužnika s ciljem izbjegavanja dužničke krize može opravdati restrikcije slobode kretanja kapitala i slobode poslovnog nastana. Ali, po našem mišljenju, dopuštanje dužnicima da obave konverziju iz švicarskih franaka u eure po umjetno niskom tečaju i prebacivanje troškova gotovo isključivo na zajmodavce nadilaze ono što je potrebno za izbjegavanje krize i zaštitu tih dužnika. Očito postoji problem – objasnio je europski povjerenik. Hill je također otkrio da Vlada premijera Tihomira Oreškovića u komunikaciji s Komisijom govori da želi pronaći rješenje koje će uzeti u obzir Komisijine kritike te da u pregovorima s bankama pokušava pronaći “izbalansiraniji pristup koji na pošteniji način raspodjeljuje teret” troška konverzije. – Podržavam takav pristup, ali napredak se mora dogoditi brzo jer ćemo inače poduzeti odgovarajuće mjere – rekao je Hill te dodao da je moguće pokretanje procedure predviđene u slučajevima povrede prava Unije. Ta bi procedura značila podnošenje tužbe protiv RH Sudu EU, gdje bi onda suci nakon iznesenih argumenata obiju strana presudili je li hrvatski zakon o konverziji legalan ili ilegalan po zakonima Unije. Taj sudski proces može trajati godinu i više, no stručnjaci upozoravaju da bi u slučaju gubitka spora na Sudu EU neka buduća hrvatska Vlada vjerojatno morala obeštetiti banke za trošak konverzije kredita, uvećan za kamate. Gdje je tu ravnoteža – Potrebno nam je rješenje koje pogađa dobru ravnotežu: koje je u skladu s propisima EU, koje štiti potrošače, ali također i ulagače i jedinstveno tržište. To je rješenje za kakvo ću se zalagati – zaključio je europski povjerenik. – Ako bi itko trebao biti tužen, onda su to banke, a ne Republika Hrvatska – komentirao je čelnik Udruge Franak Goran Aleksić, dok su se banke suzdržale od komentiranja Hillovih navoda. Goran Aleksić podsjeća kako u analizi konverzije koju je pripremilo Ministarstvo financija piše da učinak konverzije iznosi 7,6 milijardi kuna, od kojih je 6,6 milijardi kuna rezultat konverzije, a milijarda je iznos preplate. Aleksić ističe da se kod te računice pojavljuje matematička nelogičnost. Ako je prije konverzije stanje kredita bilo 20,9 milijardi, a nakon konverzije 15,4 milijarde, to znači da je učinak 5,5 milijardi kuna, a ako se tome pribroji efekt preplate i manjka, onda je to ukupno 6,5 milijardi kuna, a ne 7,6 milijardi kuna kao što se navodi u analizi – ističe Aleksić i dodaje da od toga iznosa valja odbiti 20% jer će se to vratiti kroz porezne olakšice, što trošak spušta na 5,2 milijarde kuna. – Banke na kraju nisu izgubile ništa. Ukupno je preplaćeno približno tri milijarde kuna nezakonito naplaćenih kamata, a ako se tome dodaju 2 milijarde zateznih kamata, banke su prije konverzije CHF dužnicima bile dužne približno 5 milijardi kuna što znači da su konverzijom samo vratile novac koji im ne pripada. >>'Banke nisu izgubile u konverziji, već su vratile preplaćene kamate' – Ako se sve sagleda u matematičkom svjetlu u skladu s pravomoćnom presudom Vrhovnoga suda, Europska komisija nema razlog za uzbunu – ističe čelnik Udruge Franak. Slične je argumente spominjala i bivša Vlada. – Valja razmotriti i činjenicu da su banke između 2005. i 2014. ostvarile 32 milijarde kuna neto dobiti. Sve su to elementi za rušenje eventualne tužbe i za dokazivanje opravdanosti državne intervencije. Unatoč svemu, banke još uvijek primjenjuju i nezakonite visoke fiksne kamatne marže u više od 100.000 kredita, i tu će država morati dodatno intervenirati, argumentirano i s pravom – kaže Aleksić 