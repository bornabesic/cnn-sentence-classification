Predsjednik HNS-a Ivan Vrdoljak jučer je sudjelovao na prosvjedu za obrazovanje koji se održao u Zagrebu, a noćas je potom objavio zanimljivu poruku na Facebooku. – Danas sigurniji nego ikad, na reformi obrazovanja lomi se budućnost Hrvatske. I to prava, izvorna reforma bez ideologije, nošena energijom i emocijom za budućnost, a pokretana strašću ljudi koji su je stvarali. Učinit ću sve što je u mojoj moći da krene što prije, makar mi to bilo zadnje što ću učiniti u politici – napisao je Vrdoljak, a ta zadnja rečenica je posebno zanimljiva jer se sve više priča o koaliciji HDZ-a i HNS-a. Naime, HNS za koaliciju s HDZ-om traži tri ministarstva i mjesto potpredsjednika Vlade, a hoće li se to i ostvariti, saznat će se nakon drugog kruga lokalnih izbora.  No, nakon što su mediji objavili njegov status koji je izazvao brojne reakcije, Vrdoljak je na Twitteru komentirao kako bi bilo bolje da je noćas popio tabletu za spavanje.  – Bolje tableta za spavanje, nego tvit u 3 ujutro! HNS ostaje odan svojim vrijednostima, kako danas, tako i sutra. Fokus mora biti na Bandiću! – napisao je.   Nakon toga se na Facebook-u obratila i Anka Mrak - Taritaš koja je zaintrigirala javnost.