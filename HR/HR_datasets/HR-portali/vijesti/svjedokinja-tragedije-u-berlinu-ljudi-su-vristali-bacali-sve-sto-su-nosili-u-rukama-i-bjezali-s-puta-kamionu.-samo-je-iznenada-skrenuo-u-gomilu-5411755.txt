Najmanje devetero ljudi je ubijeno, a pedeset osoba je ranjeno u ponedjeljak navečer nakon što se kamion zaletio u gomilu ljudi na božićnom sajmu u Berlinu, objavila je njemačka policija. Kamion marke Scania zaletio se na ljude na božićnom sajmu na trgu Breitschedplatzu, u vrijeme kada se najviše ljudi okupilo pored tradicionalnih štandova s božićnim proizvodima, hranom i pićem. Vozač kamiona je naknadno uhićen, a njegov suvozač je mrtav, ali nije jasno na koji način je izgubio život. Na mjesto događaja dojurio je veći broj policijskih i medicinskih ekipa, a policija incident tretira kao mogući teroristički napad. Shandana Durrani se nalazila na sajmu u trenutku kad se kamion zaletio u ljude i opisala je za CNN prizor strašne tragedije: - Ljudi su vrištali, bacili sve što su nosili i bježali s puta kamionu. Sve je bilo vrlo brzo, ali vrlo intenzivno. Nismo znali što se događa, kamion je samo skrenuo prema masi ljudi. Vidjela sam kako kamion prolazi kroz sajam i kako je pregazio nekoliko ljudi koji su završili pod kotačima. Situacija je bila potpuno luda, ali je policija brzo došla i udaljila ljude s prostora Božićnog sajma - rekla je svjedokinja za CNN. Na pitanje kako je scena izgledala nakon što se kamion zaustavio, kratko je rekla: - Nakon što je kamion stao, ljudi su plakali, a mnogi su u šoku gledali strašne ozljede. No, spasilačke službe izuzetno su brzo reagirale i došle u pomoć ljudima.