Na Veliki petak se kršćani diljem svijeta sjećaju Isusove osude, muke i smrti. Ovo je jedini dan kada se zabranjuje slaviti sveta misna otajstva. U Hrvatskoj će se na Veliki petak odigravati dvije utakmice nacionalne nogometne lige. Zaigrat će Hajduk i Cibalija te Lokomotiva i Dinamo. >>>BBB NE ŽELI UTAKMICU NA VELIKI PETAK! ‘Sramota je da vodstvo lige želi igrati baš na taj dan. Mi u tome nećemo sudjelovati’ Nakon najave navijača Dinama da neće dolaziti na utakmicu koja se odigrava na spomendan Isusove smrti, oglasio se i voditelj Hrvatske katoličke misije u Stuttgartu, fra Zvonko Tolić. Portal za Hrvate izvan domovine CroExpress objavio je sadržaj maila koji je fra Zvonko poslao Hrvatskom nogometnom savezu, a koji vam prenosimo s tog portala. ‘Poštovani, obraćam Vam se povodom odigravanja nogometnih utakmica na Veliki petak. Živim u liberalnoj Njemačkoj u kojoj je na Veliki petak zabranjeno imati bilo kakva javna slavlja: utakmice, koncerte, disco klubove…. Poštuje se tradicija jednog naroda i kulture. A u mojoj tzv. katoličkoj i vjerničkoj Hrvatskoj Vi se izrugujete osjećajima vjernika. Vi ste, oni koji su to odobrili i u tome ne vide ništa sporno, sramota moje zemlje i mog naroda te temelj destrukcije koja nam uništava Domovinu, sve vrijednosti i raseljava nas po svijetu… i kome ćete sutra prodavati maglu kad nas više ne bude? S poštovanjem!‘   