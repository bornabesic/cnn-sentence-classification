Foto: PhotoMath APLIKACIJA PhotoMath koju je razvila hrvatska firma MicroBlink gotovo preko noći postala je svjetska senzacija. Ova inovativna i efektna aplikacija koristi kameru na pametnim telefonima za rješavanje kompleksnih matematičkih problema. > Hrvatskom startupu izmakla nagrada od 50.000 dolara, za utjehu potukli Facebook Messenger > Apsolutni hit u svijetu: Hrvatsku aplikaciju hvale veliki strani mediji Princip rada PhotoMatha je jednostavan. Ako ste suočeni s računalnom jednadžbom koju ne znate riješiti, morate je samo uslikati svojim pametnim telefonom. Sve ostalo za vas će obaviti PhotoMath: ne samo da će vam dati rješenje jednadžbe, već ćete dobiti i čitav postupak putem kojeg se do rješenja dolazi. Nakon što je MicroBlink, IT firma Damira Sabola, svoju aplikaciju predstavila na sajmu TechCruncha u Londonu, nije dugo trebalo da se priča o PhotoMathu proširi po svjetskim medijima. PhotoMath su nahvalili mediji poput Forbesa, Business Insidera i CNN-a, a ubrzo je stigla i faktička potvrda da se radi o vrhunskom proizvodu: PhotoMath postao je najpopularnija aplikacija u američkom AppStoreu, ispred Facebook Messengera. Prpić: Ovo bi mogla biti najveća ikad IT transakcija na ovim prostorima Hrvoje Prpić, poduzetnik koji i sam ima podosta iskustva u IT sektoru, u razgovoru za Index kaže da je oduševljen uspjehom ovog projekta. Prpić vjeruje da bi PhotoMath lako mogao postati jedan od najvećih uspjeha hrvatskog IT biznisa. "Ovo je fenomenalan uspjeh, naprosto nevjerojatno. Uopće ne mogu vjerovati da im je to uspjelo. Vjerojatno ne mogu ni oni sami. Ako nastave tako, to bi mogla biti najveća ikad IT transakcija na ovim prostorima. To je fantastičan projekt jer gađaju jedno vrlo usko tržište, klince i tinejdžere, a vidjeli smo sa Snapchatom koliko je to bitno", kaže Prpić. Na pitanje na koji bi se način PhotoMath mogao monetizirati, Prpić odgovara: "Mislim da se Damir i njegovi dečki uopće ne moraju brinuti kako će monetizirati svoj projekt, bitno je samo da se brinu oko broja korisnika. Vidjeli smo i ranije kako te stvari idu sa Snapchatom i WhatsAppom. Na kraju krajeva, nekad se nije znalo ni kako monetizirati Google ili Facebook". Nakon eksplozije popularnost PhotoMatha Prpić je razgovarao sa Sabolom. U detalje projekta nisu ulazili, ali dovoljno je reći da mu je Sabol otkrio koliko je puta aplikacija downloadana u samo nekoliko dana. "U utorak su imali 100 tisuća, u srijedu 500 tisuća, a jučer dva milijuna downloada. Očito je da imaju ekstremnu putanju prema gore", kaže Prpić. Cvetojević: Tko kao klinac nije maštao da postoji nešto što će riješiti kompliciranu jednadžbu? Da PhotoMath ima ogromni potencijal, slaže se i poduzetnik Saša Cvetojević. "Ovo je smišljeno kako bi se pokazalo što sve može Damirova ekipa. Sjećam se kad mi je rekao da rade na tome, jer im se svidjela ideja jednog kolege iz tima. Tko kao klinac nije maštao da postoji nešto što će riješiti kompliciranu jednadžbu i pokazati ti ne samo rješenje nego i put? Nekad se iz jednog proizvoda razvije drugi. Često taj drugi nije nastao željom da baš on bude ono što će donijeti uspjeh. No, nekad tržište pokaže smjer i jednostavno neka mala, nebitna makadamska cesta, postane budući autoput", rekao nam je Cvetojević. Iako ne dvoji da je Sabolova firma sa PhotoMathom već sada postigla velike stvari, Cvetojević je nešto oprezniji od Prpića kada prognozira budućnost ove aplikacije i tvrtke koja stoji iza nje. "Teško je reći da li će to biti najveći uspjeh. Sama aplikacija još nema jasan, zaseban poslovni model. No, kako je već u prvih dva dana pokupila veliki PR i kako se povećava broj downloada, možda i ona sama postane veliki probitak za PhotoPay i ostale stvari iz Damirove 'kuhinje'", kaže Cvetojević.