Moguće je da Bosna i Hercegovina tijekom 2017. godine dobije status kandidata za članstvo u Europskoj uniji, no hoće li se to doista dogoditi, ovisi isključivo o tome hoće li ta zemlja ispuniti postavljene preduvjete i nastaviti provoditi reforme na koje se obvezala, izjavio je izvjestitelj Europskog parlamenta za BiH Christian Dan Preda, kako ga u četvrtak citira sarajevski "Dnevni avaz". Komentirajući za ovaj list raspravu u Europskom parlamentu o novoj rezoluciji o stanju u BiH Preda je istaknuo kako nije dovoljna tek formalna gesta podnošenja zahtjeva za odobravanje kandidatskog statusa što je tadašnji predsjedatelj Predsjedništva BiH Dragan Čović učinio u veljači najavivši istodobno kandidatski status u razdoblju od najdulje godinu i pol. – Uvjereni smo da još mnogo toga treba učiniti u BiH kako bi se država dodatno približila Europskoj uniji – upozorio je Preda, očito sugerirajući kako nema mjesta pretjeranom optimizmu uza sve zapreke koje još nisu otklonjene da bi zahtjev uopće bio razmatran. – U cijelosti ovisi o BiH hoće li se to dogoditi – kazao je Preda ističući kako se lako može dogoditi da cijeli proces približavanja EU jednostavno bude zaustavljen izostanu li očekivane reforme. BiH i Europska komisija još nisu riješili pitanje prilagodbe privremenog trgovinskog sporazuma kako bi se bosanskohercegovačko tržište otvorilo i za bescarinski uvoz proizvoda iz Hrvatske, a sama BiH zbog unutarnjih prijepora nije riješila problem objave rezultata popisa stanovništva koji su nužni za ispunjavanje upitnika vezanog za potencijalni kandidatski status. Izvjestitelj Europskog parlamenta kazao je kako je uz to nužno da BiH nastaviti provoditi reforme na koje se obvezala planom usvojenim 2015. godine, da mora nastaviti s prilagodbom svog političkog sustava funkcionalnoj i demokratskoj državi, pojačati borbu protiv korupcije, osigurati neovisnost pravosuđa i reformirati javnu upravu kao i osigurati slobodu medija i javnog izražavanja. Preda je kazao i kako je važno nastaviti raditi na spuštanju napetosti u regiji jer to može izravno ugroziti BiH. – Iskreno se nadam da se ta opasnost može izbjeći – kazao je rumunjski europarlamentarac. >>EK protiv članice Hrvatske, u korist kandidatkinje Srbije 