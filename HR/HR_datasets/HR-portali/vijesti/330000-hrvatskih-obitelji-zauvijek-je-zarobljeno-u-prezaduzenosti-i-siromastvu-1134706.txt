Iz udruge Blokirani u subotu su, u povodu Međunarodnog dana ljudskih prava 10. prosinca, upozorili kako se u u Hrvatskoj sustavno krši niz ljudskih,  političkih, socijalnih, pravnih te ekonomskih prava, a posebno se to negativno odražava "na život prezaduženih i osiromašenih 330.000 hrvatskih obitelji te 30.000 blokiranih privrednih subjekata". "Činjenica jest da se u Hrvatskoj - uzročno posljedičnim vezama dvojbenih, nepotpunih, nepreciznih te štetnih odredbi zakona na poslovanje privrednih subjekata te na život i aktivnost građana, osobito na život prezaduženih i osiromašenih 330 000 blokiranih obitelji te 30 000 blokiranih privrednih subjekata - sustavno krši niz ljudskih, političkih, socijalnih, pravnih te ekonomskih prava ljudi Republike Hrvatske", navode Blokirani. Ističu kako pojam povrede ljudskih prava "nije ništa drugo nego uljepšani izraz za najteže zločine koje država vrši nad građaninom". "Povrede ljudskih prava, kao zločini koji se vrše po nalogu, s odobrenjem, odnosno trpljenjem, ili pod zaštitom vlade, ugrožavaju u najvećoj mjeri unutarnji, kao i vanjski mir svake države", kažu u otvorenom pismu. Upozoravaju kako je 330.000 hrvatskih obitelji zauvijek zarobljeno u prezaduženosti i siromaštvu, da se kroz više od dvadeset milijuna ovršnih postupaka vidi da je zakonodavac trebao na vrijeme i svim raspoloživim sredstvima spriječiti ovršni postupak, a ovrhu provesti tek ako nije moguće postići dogovor između ravnopravnih stranaka. "U proteklih 26 godina malo je tko mislio na gornji način. Naprotiv, sustavnim promjenama ovršnih paketa zakona - što između ostalih uključuje zakon o obveznim odnosima, zakon o javnom bilježništvu i odvjetništvu - uvođenjem zakonske zakonske kamate od 18 posto godisnje, neograničenu ugovornu kamatu, neuvažavanje pravnog načela promijenjenih okolnosti poput svjetske ekonomske krize, država je na račun siromašnih ustrajno pogoršavala ekonomske, socijalne, pravne uvjete života", poručuju Blokirani. Sabor kao zakonodavnu vlast smatraju najodgovornijim za rast privatnog duga, za rast švicarskog franka, rast blokada malih ribara, poljoprivrednika, obrtnika i trgovaca, za rast broja blokiranih hrvatskih građana. "Tko je odgovoran za ovoliko uništavanje privrede i građana RH? Zašto je do svega toga došlo i zašto u tolikoj mjeri? Odgovoran je zakonodavac. Sabor RH!", ističu u otvorenom pismu. Napominju kako je na današnji dan 1948. Opća skupština UN-a potpisala Opću deklaraciju o ljudskim pravima kojom se jamči ravnopravnost, sloboda i sigurnost svim ljudima bez obzira na razlike. Povelja Ujedinjenih naroda, dodaju, usvojena je 1945. dogovorom grupe država koje su htjele svojim građanima osigurati ravnopravnost i slobodu, a države su se njome obvezale da će zaštititi ljudska prava zajedno s organizacijom UN-a, a nakon toga je doneseno 30. članaka koji su ujedinjeni u dokument koji danas znamo kao Deklaraciju o ljudskim pravima.   Blokirani navode i kako, osim Opće deklaracije UN-a, postoje i mnogi međunarodni dokumenti koji jamče ljudska prava u raznim oblicima i na svim razinama društvenog, kulturnog i političkog života. Jedan je od njih i Europska konvencija za zaštitu ljudskih prava i temeljnih slobodna iz 1950. "Iako su dokumente potpisale sva članice UN-a te su općeprihvaćene, ljudska prava i prava djece nerijetko se zloupotrebljavaju i krše na štetu siromašnih. 330.000 hrvatskih obitelji jest dužno, prezaduženo, siromašno, iskamatareno i zauvijek blokirano. Da, to jest činjenica od koje ne bježimo", ističu iz udruge Blokirani.  Otvoreno pismo zaključuju porukom iz Opće deklaracije UN-a -  "Sva ljudska bića rađaju se slobodna i jednaka u dostojanstvu i pravima. Ona su obdarena razumom i sviješću i treba da jedno prema drugome postupaju u duhu bratstva". >> Bernardić: Treba nam više hrvatskih bombona, bajadera, svih dobrih hrvatskih proizvoda koje proizvode naše firme, hrvatskih čokoladica 