Janez Janša je u Bujici branio Thompsona bolje od bilo kojeg hrvatskog političara, a mogućnost novog mariborskog koncerta za dva tjedna ekipi Bujice potvrdio je i Branko Grims, predsjednik Odbora za kontrolu sigurnosnih i obavještajnih službi slovenskog parlamenta! Grims tvrdi da je policijska sigurnosna procjena temeljem koje je koncert u Mariboru zabranjen "neutemeljena i rezultat političkih pritisaka lijeve vlasti" te smatra "nedopustivim da u Sloveniji nastupaju Ceca i Baja Mali Knindža koji su agresori ili Balašević i Bora Čorba koji su 90-ih vrijeđali Slovence, ali ne i Thompson koji je domoljub i branitelj..."       Janez Janša, šef slovenske oporbe i čelnik SDS-a, bivši premijer, veliki prijatelj Hrvatske za vrijeme i poslije rata jasno je stao u obranu Marka Perkovića Thompsona! Dao je ekskluzivni intervju za Bujicu u Ljubljani, dan nakon odluke mariborske policije da zabrani koncert popularnog pjevača. „Zabrana koncerta je skandal kakvi se nisu događali ni prije četrdeset godina! I tada je komunistička vlast bolje birala riječi kada bi opravdavala zabrane. Mariborska policija je u zabrani koncerta otvoreno navela da su razlozi ideološke prirode. Dio policije u ovom slučaju politički se opredijelio. Riječima koje se nisu upotrebljavale čak ni u komunizmu, sada su pokušali opravdati zabranu koncerta. Bilo je pritisaka i to javnih! Prije nekoliko dana predsjednik parlamenta koji obnaša drugu po važnosti funkciju u državi – Milan Brglez, javno je tražio zabranu koncerta! Negativno su se o koncertu izjasnili i drugi dužnosnici i članovi sadašnje Vlade, od predsjednika države do predsjednika Vlade. Iako su bolje birali riječi, jer je njihov stav o Thompsonu negativan, njihove izjave jasno su govorile da uopće ne poznaju njegove pjesme,“ rekao je Janša. Na upit postoji li mogućnost da se koncert ipak održi, Janša je nije isključio. „Pošto je predstavnik mariborske policije zadnjih dana na veliko obrazlagao kako su prikupili mnogo podataka koji govore o povećanju sigurnosnog rizika i zbog toga traži zabranu koncerta, u nadležnom parlamentarnom odboru htjeli smo ispitati čelne ljude policije kakve su to prijetnje do kojih su došli upotrebom posebnih sredstava, prisluškivanjem i slično… Zanimalo nas je jesu li možda otkrili kamione eksploziva ili nekog ekstremnog ljevičara koji bi se tamo raznio?! Zaključili smo da nisu otkrili baš ništa takvoga. Rekli su da nisu upotrebljavali posebne metode i sredstva… U slučaju velikog rizika morali bi ih koristiti i na taj način sami su sebi pobili argumente upotrijebljene u prijedlogu za zabranu koncerta. Odbor je glasovima opozicije donio odluku da sigurnosi rizik koji spominje mariborska policija nema podlogu! Zastupnici vladajuće većine nisu bili prisutni ili su u trenutku glasovanja napustili sjednicu,“ otkrio je u Bujici Janša. GRIMS: SIGURAN SAM DA ĆE SE KONCERT ODRŽATI! Predsjednik spomenutog Odbora za kontrolu sigurnosnih i obavještajnih službi Državnog zbora Branko Grims vjeruje da ovo nije kraj za Thompsona u Sloveniji. „O svemu sada odlučuje nadležno ministarstvo, ali poslije ovoga što se danas dogodilo na Odboru, siguran sam da će koncert biti održan! Ovu subotu ili s nekim vremenskim razmakom, ali koncert Marka Perkovića Thompsona u Mariboru će se održati. U kakvoj državi živimo da je uopće moguće da se koncert zabrani?! Kako si policija može dopustiti da u sigurnosnoj procjeni napišu ideološke ocjene glazbenika koji održava koncert i da zbog toga očekuju opasnu situaciju?! To je u potpunosti neprihvatljivo i policija si to niti u snovima ne smije dopuštati,” rekao je Grmis dodavši da je odluka o zabrani Thompsonova koncerta bila protuustavna. Dodao je: „Na snazi su dvostruka mjerila. Ako je u Ljubljani dopušten nastup Baje Malog Knidže ili Cece, onda je neprihvatljivo da se ideološkim opravdanjem u Mariboru zabrani Thompsonov koncert. Kada nastupaju ovi koje sam ranije naveo, nastupaju agresori, a kada nastupa Thompson, nastupaju domoljublje, branitelji i to je vrijedno poštovanja.” LELJAK: SLOVENCI VOLE THOMPSONA! Gradonačelnik Maribora, ljevičar Andrej Fištravec zajedno s neokomunističkim organizacijama, htio je spriječiti koncert, ali poklopio ga je bivši gradonačelnik Franc Kangler, koji smatra da je nedopustivo zabranjivati koncert osobe koja nikad nešto ružno nije rekla protiv Slovenaca, dok se – s druge strane, održavaju koncerti  srpskih vijezda koje su 90-ih vrijeđale Sloveniju i Slovence. Primjer je Đorđe Balašević koji je u svojoj pjesmi “Lako noć, Janezi” prostački vrijeđao Slovence zbog rušenja Jugoslavije, dok ih je Bora Đorđević nazvao ‘bečkim konjušarima’. „Slovenci vole Thompsona. Marko nikada nije rekao ni jednu pogrdnu riječ Slovencima, a u Sloveniji pjeva i živi Bora Đorđević. Đorđe Balašević ima čak i slovensko državljanstvo i penziju, a sjetimo se kako je pjevao o Slovencima. Zabraniti koncert čovjeku koji pjeva o domoljublju, ljubavi, obitelji i domovini teško pada svakome tko razumije i voli život i svoju zemlju. Potpuno sam siguran da će Thompson doći u Sloveniju i održati još više koncerata, sada je i onako još popularniji,“ rekao je u emisiji na Z1 i partnerskim televizijama Roman Leljak, slovenski istraživač i publicist koji je također stao u obranu Thompsona. Leljak je također otkrio tko se krije iza organizacija koje su najavljivale demonstracije zbog koncerta MP Thompsona u Mariboru. „Samo je jedna politička stranka iz Kranja – Socijalistička partija Slovenije – poslala mail policijskoj stanici i dala podršku mariborskom gradonačelniku da će doći svih njihovih 200 članova i da će na dan koncerta napraviti probleme u Mariboru. To je marginalna skupina, anarhisti koji sebe nazivaju socijalistima i komunistima, a sve da bi što manje radili, a više uživali,“ ustvrdio je Leljak i dodao da je paradoks da slovenska država doslovce plaća koncert Bori Đorđeviću, jer nastupa u državnom prostoru i znamo kako je sve vrijeđao Slovence, a Thompsonu koji je slovenski prijatelj – zabranjuje koncert u Mariboru. Leljak je također ustvrdio da je cijelu aferu protiv Thompsona započeo mariborski list “Večer” iza kojeg stoji srpski lobi. “Zaurlali su na Thompsona, a medijski pokrovitelji su Bori Čorbi,” podsjetio je Leljak. JANŠA: I JA SAM NAMJERAVAO IĆI NA THOMPSONOV KONCERT! Janša je u Bujici u petak navečer rekao i da je slovenska javnost pod pritiskom radikalne propagande te da su mnogi uvjereni da se Thompsonovim nastupom širi ‘ustaška ideologija’ i slično… „Tek sada, kada je objavljeno nekoliko intervjua s gospodinom Perkovićem, dio slovenske javnosti upoznat je da se radilo o plasiranju laži zbog čega još uvijek postoji šansa, koja nije velika, da se taj koncert ipak održi! Ako će zabrana ostati, to će značiti da u Sloveniji više neće biti pravne podloge niti za održavanje bilo koje partizanske proslave,“ bio je jasan Janša i dodao: „Zanimljiv je sadašnji mariborski gradonačelnik Fištravec koji je u zadnjoj fašničkoj povorci nosio nacističku uniformu te je zbog toga opravdano kritiziran, a u ovom slučaju navodi neke kvazi globalne ideološke razloge za zabranu jednog glazbenog događaja. Sadašnji mariborski gradonačelnik nije vrijedan spomena, on ne služi na čast niti Mariboru niti Sloveniji!“ Janša je također planirao otići na Thompsonov koncert u Maribor, a u Bujici je objasnio i zašto! „Kartu za koncert nabavio sam iz protesta i inata kada sam čuo izjavu predsjednika Državnog zbora koji je tražio zabranu koncerta. Namjerno, iz potpore slobodi govora i protiv komunističke cenzure!“ U SLOVENIJI JE NA VLASTI KLIKA KOJA JE BILA PROTIV SAMOSTALNOSTI! Kako to da u Sloveniji nema problema s koncertima Cece i Bore Đorđevića? „Nije istina da se svi sa svim koncertima u Sloveniji slažemo, ali uvažavamo Ustav koji nalaže slobodu govora. Onima s čijim se stavovima ne slažemo, ne idemo na koncerte. Tražimo jednakost za sve nas – da sami biramo na koje koncerte idemo, a koje ne. Ne samo da su mnogi srpski izvođači koji Sloveniju nisu htjeli u vrijeme rata za samostalnost, ovdje održavali svoje koncerte, oni ovdje i žive! Ne bih bio iznenađen da neki od njih dobivaju slovensku mirovinu ili neke dodatke kao takozvani kulturni djelatnici. To je moguće jer je danas u Sloveniji na vlasti klika koja je bila protiv slovenske samostalnosti. To im ne omogućava slovenski narod već trenutni režim koji zajedno s mafijaškim podzemljem čine oni kojima samostalna Slovenija nije bila intimna opcija i koji su već tada potajice, poslije slovenskog plebiscita pregovarali s Miloševićem. Oni danas JNA, crvenu zvijezdu i sve ostale simbole totalitarne Jugoslavije smatraju prihvatljivima za samostalnu Sloveniju! Oni s njima mašu, slave ih, pjevaju, s njima pohađaju koncerte te sramote Sloveniju i Europu”. Kao poseban negativni primjer Janša je istaknuo trenutačnog slovenskog predsjednika Boruta Pahora koji je u travnju 2013. na proslavi komunističkog ustanka dijelio državna odličja, a tamo se pjevalo da je Europa “banda lopova”, izvodile su se komunističke pjesme i vrijeđalo domoljublje Slovenaca i Europejaca. Pahoru tada to nije smetalo, ali mu zato danas smeta Thompson… HRVATSKI POLITIČARI PREMALO SU SE ZAUZELI ZA THOMPSONA! Zbog jugo-komunističkog koncerta veliki karijerni udarac dobila je i bivša slovenska premijerka Alenka Bratušek koja 2014. nije izabrana za potpredsjednicu Europske komisije. „Snimku koja je na internetu pregledana više od 100 tisuća puta sa spornog koncerta iz ljubljanskih Stožica 2013. godine, kada su slavili pad naše Vlade nakon prosvjeda i tzv. Crvenog ustanka, vidjela je većina europskih povjerenika kada je bila na saslušanju za europsku povjerenicu. Detaljno su uvidjeli njene stavove i stručnost i očekivano, na kraju, ocijenili da gospođa koja je bila predsjednica Vlade i prisustvovala koncertu gdje se pjeva da je Europa banda lopova kao takva – ne može biti povjerenica u Europskoj komisiji,” ispričao je Janša u Bujici, a u emisiji je pušten i petominutni šokantni video sa koncerta kakve smo gledali još jedino u komunizmu. Janša je dao jasan odgovor i na pitanje jesu li se hrvatski političari ipak trebali više zauzeti za Thompsona. „Jedan od razloga za zabranu koncerta u policijskom prijedlogu su i stvarne ili izmišljene zabrane koncerata Thompsona u Hrvatskoj, Nizozemskoj i Austriji. Ako je istina da je neki njegov koncert zabranjen u Hrvatskoj, onda je politička ili diplomatska akcija vaše vlasti hendikepirana, jer bi slovenska Vlada na to mogla mirno reći: ‘Pometite prvo pred svojim pragom’. Mislim da u Sloveniji, kao i u Hrvatskoj, postoje oni koji još danas žale za Jugoslavijom. Oni koji u Domovinskom ratu vide nešto što naprosto nisu željeli i pokušavaju na sve načine to diskreditirati. Svoju izdaju bi sada željeli opravdati time da nekome tko se iskreno borio za svoju državu, pripisuju neku ideološku totalitarnu pozadinu koje nema,“ zaključio je Janez Janša. CIJELU BUJICU U KOJOJ SLOVENCI PODRŽAVAJU THOMPSONA, POGLEDAJTE OVDJE: https://youtu.be/hC7UqB1_xZk