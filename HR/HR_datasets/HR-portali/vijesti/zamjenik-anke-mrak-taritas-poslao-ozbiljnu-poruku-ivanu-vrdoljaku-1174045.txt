Kandidat za zamjenika gradonačelnika HNS-ove Anke Mrak-Taritaš, Dario Čepo, preko Twittera je poslao ozbiljnu poruku predsjedniku HNS-a Ivanu Vrdoljaku zbog mogućeg ulaska te stranke u vladajuću koaliciju na nacionalnoj razini s HDZ-om.  Čepo je na svom profilu prvo prenio izjavu Mrak-Taritaš u kojoj je jasno kazala da će otići iz HNS-a, ako se dogodi koalicija s HDZ-om na nacionalnoj razini i upitao svoje pratitelje je li sada jasan stav kandidatkinje za gradonačelnicu.  "Vrdoljak je u Zagrebu 'nonentity'" Nakon što su mu napisali da je šteta kampanji i šansama da pobjedi Milana Bandića u drugom krugu za gradonačelnicu već počinjena samim spominjanjem moguće koalicije, Čepo je napisao da ne zna kako je šteta već počinjena.  - Na izborima u Zagrebu se natječe Anka Mrak-Taritaš i gradom će upravljati njezin tim. Vrdoljak je u Zagrebu 'nonentity' - napisao je Čepo te tako poslao poruku predsjedniku HNS-a da neće imati nikakav utjecaj na politiku u Zagrebu, ako Mrak-Taritaš pobjedi u nedjelju.  Kako bi još "pojačao" dojam, Čepo malo niže u razgovoru još jednom piše da će "Vrdoljak biti relevantan u Zagrebu, kao što sam ja relevantan u košarkaškoj reprezentaciji". A Čepo s košarkaškom reprezentacijom nema baš ništa...