Velimir Bujanec nije došao u utorak na Općinski sud u Osijeku, gdje mu se sudi zbog klevete bivšeg ministra unutarnjih poslova Ranka Ostojića, po privatnoj tužbi. Dan ranije, ispričao se visokim tlakom zbog kojega je, kako tvrdi, završio na Hitnoj pomoći. - Upozorio sam njegovog branitelja da nedolazak mora opravdati medicinskom dokumentacijom. Nisu mi ju dostavili, ali sam vidio da je tuženi Bujanec iste večeri uživo vodio svoju TV emisiju. Mogao je, dakle, i danas doći na sud. Očito je da ne poštuje sud i povlači nas za nos. Vjerojatno mu nije bilo ništa jer je navečer nesmetano radio svoj posao – iskomentirao je sudac Ivan Sajter. Sudac je morao odgoditi raspravu, ali trošak te rasprave morat će platiti sam Bujanec. Nije se pojavio ni Ostojić, ali zato što mu je javljeno kako Bujanec ne planira doći pa rasprave neće biti. No, stigao je svjedok Ivan Penava, vukovarski gradonačelnik i šogor pokojnog branitelja Darka Pajičića. Suđenje Bujancu zbog klevete pretvorilo se, naime, u istragu smrti D. Pajičića, ozlijeđenog u sukobu s policajcima koji su čuvali ćirilične ploče na Policijskoj postaji Vukovar. Pajičić je kasnije preminuo, a u jednoj Bujančevoj emisiji za njegovu smrt prozvan je tadašnji ministar Ostojić. Penava je samo kratko komentirao kako je zbog dolaska na sud morao odgoditi službeni put u Njemačku. - Da sam znao da neće biti rasprave, ne bih to učinio – rekao je Penava, koji je trebao govoriti o Pajičićevu zdravstvenom stanju i okolnostima smrti. Nije saslušan, a iduća rasprava, zakazana za 9. svibnja, bit će, najavio je sudac, i posljednja. >> Bujanec Ostojićevom odvjetniku: Kako možete prekidati ženu, sram Vas bilo! Sudac: 'Šta bravo?' >> Na sudu: Bujanec odbio ispričati se Ostojiću zbog emisije u kojoj ga naziva 'Ostojom Rankovićem'