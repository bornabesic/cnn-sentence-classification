Vlasnik Villa Dvora u Omišu na poslovanje svojeg hotela samo je preslikao lekciju iz djetinjstva. Kad je tjerao stoku na ispašu, otac mu je, kaže, govorio: “Ne ostavljaj ništa iza sebe u prirodi, uberi samo ono što ti treba.” Danas njegov hotel s dvadesetak soba posluje prema ekološkim postulatima i godišnje svom vlasniku štedi po 134.000 kuna. – Samo zahvaljujući solarnoj elektrani na krovu hotela godišnje stvaramo 64 tone ugljičnog dioksida manje. Konkretno, ušteda na električnoj energiji iznosi 83.000 kuna. Imamo čak i lift koji, kada je razlika težine kabine i utega veća od 130 kilograma, proizvodi struju. Kompostiramo komunalni i kuhinjski otpad, radimo humus za vrt u kojem uzgajamo sve povrće potrebno za naše goste. Grijanje i hlađenje počiva na energiji vode iz Cetine. Potrošnju pitke vode smo, također, racionalizirali prema svim ekološkim uzusima, a, zahvaljujući uštedama, ostaje nam više novca za zaposlenike – kaže Petar Ćurlin, vlasnik Villa Dvora koji uz obitelj zapošljava još 12 ljudi. Broj tzv. zelenih hotela, kako velikih, tako i malih, obiteljskih, kod nas polako raste, no na dvodnevnom međunarodnom skupu o sadašnjosti i budućnosti odgovornog i održivog turizma Ćurlin je, nažalost, bio jedini hotelijer... Zelena orijentacija u turizmu danas više nije trend, nego stil i sve više gostiju traži eco-friendly smještaj. Jedno istraživanje u SAD-u pokazalo je da bi čak 90 posto anketiranih, uz uvjet da je cijena ista, dalo prednost eko-objektu. – S tim da domaćini moraju biti vrlo transparentni, gosti žele znati koliko su konkretno tijekom boravka u takvom objektu uštedjeli vode, struje, koliko je stabala zahvaljujući tome spašeno i sl. – napominje Simone Riccardi s portala za putovanja Ecobnb. >>Treba nam političko čudo - kolaps na granici ugrožava milijarde eura >>Hrvatska kreće u reformu turizma: Umjesto regija, brendirat će se zemlja u cjelini 