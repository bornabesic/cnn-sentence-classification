Bivši predsjednik Europskog parlamenta i uskoro novi čelnik njemačkog SPD-a Martin Schulz postao bi sljedeći kancelar Njemačke, kada bi se kancelari izravno birali na izborima. Pokazala je to nova anketa ARD-a koju prenosi njemački Focus. Prema rezultatima ankete, za Schulza bi glasalo čak 50 posto ispitanika, dok bi za sadašnju kancelarku Angelu Merkel izravno glasalo samo 34 posto. Najava dolaska Schulza na čelo druge najveće njemačke stranke u manje od mjesec dana doveo je do velikog skoka u popularnosti. Za SPD bi danas glasalo 28 posto ispitanika, dok je stranka prije manje od mjesec dana imala podršku od samo 20 posto. Schulz je kao čelnik Europskog parlamenta u dva mandata ojačao ulogu te institucije, glasno se sukobio s bankama i radikalnom desnicom. Za razliku od umjerene Merkel, Schulz se ne ustručava agresivno osuditi ponašanje radikala, pa je tako jučer napao i američkog predsjednika Donalda Trumpa, čiju je politiku nazvao 'neameričkom'. Bivši ministar vanjskih poslova Njemačke i odlazeći predsjednik SPD-a Sigmar Gabriel iznenadio je javnost prošlog utorka kada je najavio kako se povlači s čela stranke, te kako predlaže Schulza za svog nasljednika, no njegova je odluka izrazito dobro odjeknula među glasačima. Čak 50 posto ispitanika smatra kako bi SPD trebao predvoditi sljedeću njemačku vladu, a samo 39 posto vjeruje da bi CDU Angele Merkel trebao ostati na čelu. Porast SPD-a u anketama došao je na štetu većine drugih stranaka. Iako je koalicija CDU/CSU još uvijek najjača s 34 posto podrške, krajnje desna Alternativa za Njemačku (AfD) izgubila je tri postotna poena i sada je na 12 posto. Ljevica i Zeleni izgubili su po jedan postotni poen i sada su obje stranke na osam posto. Liberalni FDP osvojio bi 6 posto glasova.