Splitsko-dalmatinski župan Zlatko Ževrnja izjavio je u četvrtak kako podupire nalog predsjednika Vlade Andreja Plenkovića Ministarstvu mora, prometa i infrastrukture za žurno provođenje upravnog nadzora o postupku dodijele koncesije za korištenje plaže Zlatnog rata. "U cijelosti podupirem tu odluku predsjednika Vlade Plenkovića jer podigla se neopravdana silna halabuka i prašina u vezi s natječajnim postupkom dodjele koncesije na plažu Zlatni rat i potrebno je sve ispitati, pogledati, izanalizirati i iskontrolirati", rekao je za Hinu župan Ževrnja. Po njegovim riječima, sve je provedeno "u skladu sa svim pozitivnim propisima Republike Hrvatske". Predsjednik Vlade Andrej Plenković u srijedu je u vezi s odlukom splitsko-dalmatinske Županijske skupštine o davanju koncesije za gospodarsko korištenje plaže Zlatnog rata u Bolu na Braču naložio Ministarstvu mora, prometa i infrastrukture žurno provođenje upravnog nadzora. Županijska skupština odlučila je u utorak da od 1. siječnja 2018. sljedećih 15 godina Zlatnim ratom treba gospodariti zagrebačka tvrtka "Sport B" d.o.o. Posljednjih 12 godina koncesiju je imala bolska komunalna tvrtka "Grabov rat". Za koncesiju tvrtki "Sport B" glasovala su 24 vijećnika HDZ-a, HGS-a i HČSP-a, devet SDP-ovih vijećnika bilo je protiv, a pet suzdržano. Koncesionar bi na godinu trebao plaćati naknadu od 1.850.000 kuna te promjenljivi dio od 5,4 posto prihoda ostvarenog obavljanjem djelatnosti i pružanjem usluga na koncesionarskom području. Ponuda bolske tvrtke "Grabov rat" proglašena je nepotpunom. Odluka je izazvala burne reakcije Boljana te oporbe u Županijskoj skupštini. Ževrnja je rekao da osobno inzistira da se u Splitsko-dalmatinskoj županiji postupa "striktno na temelju svih hrvatskih zakona". Podsjetio je kako je 31. srpnja 2016. istekla koncesija bolskoj komunalnoj tvrtki "Grabov rat" te da je krajem prosinca 2016. to pomorsko dobro (Zlatni rat) uknjiženo u zemljišne knjige i da su se stekli uvjeti za ponovni javni natječaj, na što obvezuje i Zakon o pomorskom dobru. "Županijska je skupština 17. veljače 2017. donijela jednoglasnu odluku o raspisivanju natječaja za dodjelu koncesije za korištene plaže i za tu su odluku glasovali i nazočni vijećnici SDP-a", rekao je Ževrnja. Ocijenio je pritom politikantskim zahtjeve po kojima bi plažu Zlatni rat trebalo predati na upravljanje lokalnoj zajednici, to jest općini Bolu, te je dodao kako "hrvatski zakoni to ne dopuštaju". Istaknuo je kako je osobno za dodjelu na upravljanje lokalnim zajednicama plaža kao što je Zlatni rat, ali tomu najprije treba "prilagoditi hrvatske zakone." "Sada smo u situaciji da hrvatski zakoni govore drugačije i da se mora ići na javni natječaj te da se prihodi dijele tako da po jedna trećina pripadne općini Bolu, Splitsko-dalmatinskoj županiji i državnom proračunu, s tim da naša županija obavlja sve stručne i administrativne poslove", rekao je Ževrnja. Dodjela o koncesiji u skladu s Vladinom uredbom od 10. veljače 2017. Po njegovim riječima, u postupku dodjele koncesije za korištenje plaže Zlatnog rata vodilo se strogo računa i o Uredbi Vlade Republike Hrvatske od 10. veljače 2017. "Ta uredba jasno govori kako se vrednuju i kako se boduju ponude i jedino se po tim mjerilima može raditi i ne može županija, stručno tijelo ni bilo tko drugi izmišljati svoja pravila", rekao je Ževrnja. Objasnio je kako je tom uredbom regulirano da se ponuđeni iznos stalnog dijela koncesijske naknade boduje s 30 posto, varijabilni dio također s 30 posto, s iznos ukupnog investicijskog ulaganja prema studiji gospodarske opravdanosti s 40 posto. Komentirajući primjedbe kako je koncesija dodijeljena zagrebačkoj tvrtki "Sport B" d.o.o., koja nema zaposlenih, Ževrnja je rekao kako se Uredbom Vlade nigdje ne propisuje da morate imati neke reference, iskustva u obavljanju djelatnosti te da morate jamčiti broj novozaposlenih. "To jednostavno Zakon i Uredba ne predviđaju i mi ne smijemo i ne možemo stavljati (u javni natječaj) nešto što ne stoji u Zakonu i Uredbi", rekao je Ževrnja. "Jutarnji list" objavio je u četvrtak kako je bolska tvrtka "Kamen sreće" na natječaju ponudila bolje financijske uvjete od tvrtke "Sport B" d.o.o., ali ipak joj nije dodijeljena koncesija za Zlatni rat. Komentirajući te navode, Ževrnja je rekao kako se pri dodijeli koncesije ne uzimaju u obzir samo financijski parametri, nego se moraju zadovoljiti i drugi zakonski okviri. "Ovo što je do sada vidljivo- tvrtka 'Kamen sreće' nije udovoljila nekim drugim zakonskim odredbama tako da je njena ponuda proglašena neprihvatljivom", rekao je Ževrnja. Dodao je kako je ponude koje su pristigle na javni natječaj analiziralo povjerenstvo u kojem su stručnjaci za pomorstvo i koncesije. Pročelnik županijskog Upravnog odjela za turizam i pomorstvo Stipe Čogelja rekao je da Zakon o pomorskom dobru i morskim lukama traži grafički prikaz iz studije gospodarske opravdanosti. "Tvrtka 'Kamen sreće'  na grafičkom prikazu, koji je dio studije gospodarske isplativosti, navodi dodatni sadržaj koji nije propisan natječajnom dokumentacijom, što rezultira i većom financijskom ponudom te stavlja u nepovoljniji položaj ostale ponuditelje i suprotno je tržišnom natjecanju iz Zakona o koncesijama", rekao je Čogelja. Osim što predviđaju dodatne (nepropisane) sadržaje, na grafičkom prikazu prikazuju ležaljke i suncobrane na dijelu plaže neobraslom šumom, što je direktno u koliziji s uvjetima Ministarstva zaštite okoliša i energetike, tvrdi Čogelja.