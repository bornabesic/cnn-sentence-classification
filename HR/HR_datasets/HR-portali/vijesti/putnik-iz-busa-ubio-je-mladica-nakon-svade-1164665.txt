Banalna svađa oko autobusne karte razlog je zbog kojeg je Ante Škember (29) na Uskrs ubijen na autobusnoj stanici u zagrebačkoj Sloboštini, a nožem “skakavcem” ubio ga je 60-godišnji putnik iz okolice Velike Gorice kojeg je cijela svađa u koju su se upustili Škember i vozač autobusa očito dobrano naživcirala. Kako i zbog čega je došlo do ubojstva, objasnili su načelnik PU zagrebačke Željko Prša, načelnik sektora kriminalističke policije Antun Čavčić te županijski državni odvjetnik Dražen Diklić na konferenciji koju su održali u četvrtak. – Autobus u kojem se dogodila svađa između pokojnog Ante i vozača autobusa na stanici u Sloboštini zaustavio se oko 17.40 sati. Vozač je tražio kartu, a Ante je nije želio kupiti. Vozač je rekao da neće krenuti dok god on ne kupi kartu ili iziđe iz autobusa. Kiša obrisala tragove Počeli su se svađati i naguravati, na što su putnici negodovali. U jednom trenutku u svađu se uključio putnik, za kojeg smo naknadno utvrdili da bi mogao biti ubojica, i stao na stranu vozača. Tražio je Antu da izađe iz autobusa, i u jednom trenutku skakavcem ga je ubo u trbuh, nakon čega je Ante izišao iz autobusa. Očito u svoj toj gužvi nitko od malobrojnih putnika, a ni vozač nisu primijetili da je osumnjičeni izvukao nož, pa je nakon toga vozač krenuo dalje – opisao je načelnik Željko Prša. Petnaestak minuta nakon događaja mlađa prolaznica vidjela je Antu Škembera kako leži u travi te odmah obavijestila policiju, a u to vrijeme na stanicu je došao i drugi autobus, a vozač tog autobusa tada je pokušao reanimirati Škembera. – Zbog unutarnjeg krvarenja do kojeg je došlo nakon što mu je prerezana trbušna aorta u trenutku kad ga je prolaznica zatekla već je imao slab rad srca i bio je na rubu smrti sa samo tri do pet udisaja u minuti – opisao je Čavčić stanje u kojem se u trenutku kada je pronađen nalazio Ante Škember. Ipak, najveća misterija bila je zbog čega su iz policije tako dugo, barem kada je u pitanju javnost, šutjeli o cijelom slučaju. – Taj dan padala je kiša, zbog čega na mjestu događaja nismo našli gotovo nikakve tragove. Nitko od očevidaca tučnjave nije vidio trenutak u kojem je putnik potegao nož, da pojednostavnjeno kažem – nismo znali je li riječ o ubojstvu ni što se uopće dogodilo. Krenuli smo, rekonstruirati Antino kretanje, pa smo tako utvrdili da je na ranije na Uskrs bio u kafiću u Dugavama, ali nismo znali kako je došao do lokacije gdje je pronađen. Izuzeli smo sve dostupne snimke nadzornih kamera, a na jednoj je bilo vidljivo da je Ante čučnuo i zatim legao. Tek drugi dan nakon rezultata obdukcije bili smo sigurni da se radi o ubojstvu, ali i dalje nismo imali motiv te nismo znali je li ga ubio neki poznanik ili potpuno nepoznata osoba. Ipak smo sumnjali na to da ga je ubio neznanac, što se kasnije i utvrdilo, jer su se Ante i osumnjičeni tada prvi put vidjeli – kazali su na konferenciji za medije. Ubojica, kako se sumnja, u početku nije ni znao što je napravio, odnosno da je 29-godišnjak kojeg je ubo preminuo. Kada je to drugi dan saznao iz medija, očito uspaničen, odlučio je otići u Dalmaciju. Ipak, to mu nije previše pomoglo jer, kad su otkrili njegov identitet, policajci su ga ondje u srijedu oko 21 sat pronašli i priveli. Prije nego što su krenuli u pretres njegove kuće u selu blizu Velike Gorice, upravo je ubojica sam policiji predao nož kojim je počinio ubojstvo. U pretrazi je policija, uz nož, izuzela i odjeću te još neke predmete koji će im poslužiti kao dokazni materijal. Kako je kazao načelnik Prša, osumnjičeni 60-godišnjak ranije nikada nije bio evidentiran zbog kaznenih djela. Zahvalio ubojici na pomoći – U ovoj kratkoj, ali intenzivnoj suradnji sa zagrebačkom policijom izdali smo više naloga za različita vještačenja i prepoznavanja osoba u vezi s ovim događajem. Želio bih naglasiti kako sada nije bitno za što je zaslužno odvjetništvo, a za što policija, najbitnije je da smo u kratkom roku razriješili ovo ubojstvo, jer zato smo tu. Mogu reći i da ćemo tražiti određivanje pritvora za osumnjičenog 60-godišnjaka. Uvjeren sam kako će mu istražni zatvor biti i određen – kazao je tužitelj Dražen Diklić. Zanimljiv detalj u cijeloj priči jest da je vozač prvog autobusa čak i zahvalio putniku jer je stao u njegovu obranu, i to zato što nije znao da je ovaj imao nož i da se njime koristio. >>Mladića na Uskrs našli ozlijeđenog na livadi u Zagrebu, preminuo u bolnici >>Istražitelji su nemoćni. Ne znaju zašto je ubijen navijač Dinama