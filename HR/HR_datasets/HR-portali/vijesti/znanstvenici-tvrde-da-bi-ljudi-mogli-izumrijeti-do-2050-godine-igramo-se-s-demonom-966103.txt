Screenshot: YouTube ODREĐENA istraživanja o budućnosti umjetne inteligencije došla su do zaključka da bi ljudska rasa mogla nestati u sljedećih 50 godina. S obzirom na to što se sve događa oko nas, neki će reći - napokon dobra vijest. Jeff Nesbit, bivši direktor zakonodavnih i javnih poslova Nacionalne zaklade za znanost i autor više od 24 knjiga, pozabavio se posljednjim predviđanjima o sposobnostima umjetne inteligencije te zaključio da bi ljudska rasa ili mogla prestati postojati do 2050. ili bismo mogli postati besmrtni, piše Independent. Nesbit pojašnjava da teorija poznata kao ASI, odnosno umjetna super-inteligencija, predviđa da će se umjetna inteligencija razviti u obliku superračunala koje toliko brzo uči nove stvari da nadilazi ljudsku inteligenciju i rješava sve probleme. S druge strane postoje teoretičari poput Raya Kurzweila koji tvrde da se ne moramo bojati umjetne inteligencije, već starijih prijetnji poput bioterorizma ili nuklearnog rata. On tvrdi da su naše mentalne sposobnosti poboljšane pojavom umjetne inteligencije te da su globalne razine nasilja, rata i ubojstava drastično smanjene. Ističe da će nam umjetna inteligencija pomoći pronaći lijek za razne bolesti, razviti obnovljive izvore energije, pomoći da se brinemo za osobe s invaliditetom te donijeti brojne druge pogodnosti društvu. Kao godinu kad će umjetna inteligencija steći "razinu ljudi" ističe 2029. godinu što nam po njemu daje dovoljno vremena da razvijemo etičke standarde kod nje. Nitko ne zna što će biti kad nas stroj nadmaši Tu je i Rollo Carpenter, tvorac softvera Cleverbot, koji je na Turingovom testu dobio visoke rezultate te mnogi ljudi misle da razgovaraju s čovjekom kad pričaju s njim. "Vjerujem da ćemo ostati odgovorni za tehnologiju još dugo,a ona će ostvariti svoj potencijal da riješi brojne svjetske probleme", tvrdi on. Objašnjava da ćemo tek za nekoliko desetljeća imati sposobnost razvijanja algoritama potrebnih za postizanje punog potencijala umjetne inteligencije. "Ne možemo u potpunosti znati što će se dogoditi ako stroj nadmaši našu inteligenciju pa ne možemo sa sigurnošću znati hoće li nam pomoći, ignorirati nas, zanemariti nas ili uništiti", kaže. Elon Musk, pionir razvoja digitalnog novca i električnih automobila, u intervjuu je rekao studentima da "prizivamo demona" razvojem umjetne inteligencije. Govoreći na simpoziju na MIT-u, Musk je rekao: "Ako bih morao pogađati što nam je najveća izvanzemaljska prijetnja, rekao bih da je to umjetna inteligencija. Moramo biti jako oprezni. Umjetnom inteligencijom prizivamo demona. U svim oni pričama imamo tipa koji stoji u pentagramu sa svetom vodom i misli da može kontrolirati demona. Ali to ne funkcionira tako". "Vojska umjetne inteligencije je loša ideja" Prije dvije godine Musk i Stephen Hawking u otvorenom pismu su napisali o ideji razvoja autonomnog oružja koja bi dovela do revolucije ratovanja, no po njihovom mišljenje, ne na bolje. "Autonomno oružje idealno je za zadatke poput atentata, destabiliziranja nacija, podrivanja populacija i selektivnog ubijanja određene etničke skupine. Pokretanje vojske umjetne inteligencije je loša ideja i treba je spriječiti zabranom autonomnog oružja koje nadmašuje ljudsku kontrolu", napisali su. Hawking, koji komunicira koristeći tehnologiju koja počiva na osnovnim oblicima umjetne inteligencije rekao je za BBC: "Razvoj potpune umjetne inteligencije mogao bi dovesti do kraja ljudske vrste". I on je uvjeren da bi se umjetna inteligencija mogla oteti kontroli i redizajnirati se. Ljudi se s tim ne bi mogli natjecati te bi s vremenom bili nadjačani. Svi oni slažu se u jednom, u sljedećih 30 godina superračunala će replicirati ljudski mozak i razviti se u super-inteligenciju. "Dok većina znanstvenika koje sam upoznao priznaju da će super-inteligencija imati sposobnost dovesti ljude do izumiranja, mnogi od njih uvjereni su i da se ona može koristiti za postizanje besmrtnosti pojedinaca ili cijele vrste", tvrdi Tim Urban, autor bloga "Wait, But Why".