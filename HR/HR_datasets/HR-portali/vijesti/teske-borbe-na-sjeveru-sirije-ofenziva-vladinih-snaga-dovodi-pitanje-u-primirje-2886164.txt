Teške borbe vode se u petak na sjeveru Sirije, nakon što su u četvrtak vladine snage uz potporu ruskog ratnog zrakoplovstva krenule u sveopću ofenzivu na Alep, a već drugi dan zaredom snage Bašara al-Asada također bombardiraju pobunjenička područja sjeverno od Homsa, doznaje se od aktivista, promatrača i liječnika. Ofenziva vladinih snaga dovodi u pitanje primirje koje su u veljači između snaga Bašara al-Asada i pobunjenika dogovorili SAD i Rusija, a koje je bilo preduvjet za mirovne pregovore u Ženevi. Aktivisti su dojavili da je rusko ratno zrakoplovstvo izvelo najmanje 40 zračnih udara na područje Alepa, a da su režimski helikopteri bacili oko 20 bombi-bačvi. Na udaru su, kako se doznaje, sela Handarat i al-Mallahah sjeverno od grada, kako bi se prekinuo opskrbni pravac za pobunjenike. Sirijski opservatorij za ljudska prava javlja da je u više zračnih napada teško pogođen grad Rastan na sjeveru provincije Homs, a na udaru su i druga sela i gradići. Kao i u slučaju Alepa, snage sirijske vlade su koristile bombe-bačve. Prema riječima liječnika Mohameda al-Shamshija, u Rastanu je poginulo dvoje ljudi, jedan muškarac i jedno dijete. Usred ove ofenzive oglasio se opozicijski Visoki komitet za pregovaranje (HNC) iz kojeg su za AFP kazali da su spremni ući u prijelaznu vladu sastavljenu od diplomata i tehnokrata iz Asadova režima. - Ne možemo prihvatiti sudjelovanje osoba i strana koje su odgovorne za zločine protiv sirijskog naroda u prijelaznom vladajućem tijelu - kazao je glasnogovornik HNC-a Salem al-Meslet na marginama pregovora u Ženevi. No, dodao je i da bi opozicija mogla surađivati s diplomatima i tehnokratima koji imaju potporu među stanovništvom Sirije. O potencijalnim imenima eventualne prijelazne vlade al-Meslet nije htio govoriti. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!