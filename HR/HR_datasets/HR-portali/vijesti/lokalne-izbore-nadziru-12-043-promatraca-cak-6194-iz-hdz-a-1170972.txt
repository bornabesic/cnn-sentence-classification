Lokalne izbore u 576 jednica – 428 općina, 127 gradova i 21 županiji – sutra će na biralištima nadgledati 12.043 promatrača. Pravo promatranja izbora obuhvaća promatranje cjelokupnog izbornog postupka, a naročito glasanje, rad izbornih tijela i uvid u cjelokupni izborni materijal. Promatrači mogu biti članovi političkih stranaka ili grupe birača koji sudjeluju na izborima, potom nevladinih udruga fokusiranih na promicanje ljudskih i građanskih prava, kao i promatrači međunarodnih organizacija koje djeluju u RH. Prijavite nepravilnosti Tradicionalno, najviše promatrača ima HDZ, koji je predložio njih 6194 diljem Hrvatske. SDP ih je predložio 569, HNS 482, Most 345, HSS 337, SDSS 193, a stranka Milana Bandića 177. Izbore će pratiti i 142 promatrača udruge U ime obitelji, kao i promatrači nezavisnih lista odnosno kandidata, pa su tako najbrojniji promatrači Mirka Duspare kojih je 137. Izbore će promatrati i 22 strana promatrača, kao i dvije predstavnice veleposlanstva u Španjolskoj. Dio ih dolazi i iz GONG-a, koji poziva sve građane da ga izvijeste o eventualnim nepravilnostima koje uoče na svojim biračkim mjestima. Sutra, na dan izbora, glasovanje traje neprekidno od 7 do 19 sati. Ako se birač zatekne na biračkom mjestu u 19 sati, omogućit će mu se glasovanje i nakon 19 sati. Birači svoje biračko mjesto mogu provjeriti u registru birača, a svoje biračko pravo mogu ostvariti na 6618 biračkih mjesta, što je za 50 mjesta više u odnosu na redovne lokalne izbore održane prije četiri godine. Ako im je istekla osobna iskaznica, koja je potrebna za ostvarivanje prava glasovanja, mogu glasovati uz potvrdu koju mogu dobiti na izborni dan. Na ovim se izborima ne može glasovati izvan mjesta svoga prebivališta. Ako birač zbog bolesti ili nepokretnosti ne može pristupiti biračkom mjestu, do nedjelje u podne može zatražiti od općinskog/gradskog izbornog povjerenstva da ga u njegovu domu posjete dva člana biračkog odbora. Podsjetimo, na ovim izborima birači će dobiti četiri vrste glasačkih listića: za izbor članova općinskog/gradskog vijeća, za izbor članova županijske skupštine, za izbor općinskog načelnika/gradonačelnika i za izbor župana. Ovisno o biračkom mjestu, birači će dobiti listiće na kojima će moći zaokružiti kandidate s lista za koje se glasuje na tom biračkom mjestu. Birači pripadnici nacionalnih manjina glasuju za iste liste i kandidate kao i svi birači. Dodatno, imaju pravo birati zamjenika općinskog načelnika, gradonačelnika, odnosno župana iz reda pripadnika nacionalnih manjina, u onim jedinicama gdje je to pravo utvrđeno sukladno zakonu i statutu. Pravo glasa imaju samo birači pripadnici manjina koji imaju prebivalište u toj jedinici. Isto vrijedi i za pripadnike hrvatskog naroda u predstavničkom tijelu jedinice u kojoj pripadnici neke nacionalne manjine čine većinu stanovništva. Izborna šutnja Danas i sutra do 19 sati, odnosno do zatvaranja birališta, traje izborna šutnja za vrijeme koje se zabranjuje javno predstavljanje i obrazlaganje izbornih programa, nagovaranje birača da glasuju za određenu listu ili kandidata, objavljivanje procjena izbornih rezultata kao i objavljivanje prethodnih, neslužbenih rezultata izbora, izjava i intervjua  sudionika.