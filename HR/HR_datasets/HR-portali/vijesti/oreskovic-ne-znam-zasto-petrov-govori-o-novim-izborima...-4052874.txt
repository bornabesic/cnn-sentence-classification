Predsjednik Vlade Tihomir Orešković sastao se danas s predsjednikom Uprave kompanije ACG Worldwide Ajitom Singhom, nakon čega su najavili novi projekt vrijedan 35 milijuna eura. Kompanija ACG Worldwide u Zagrebu će graditi veliki centar za proizvodnju od 20 000 kvadratnih metara, arhitekt je Hrvat, a kako kaže predsjednik Uprave kompanije ACG Worldwide iskoristit će ga i za druge projekte koje planiraju raditi u Hrvatskoj. Nakon predstavljanja novog projekta, premijer Orešković upitan kako država može funkcionirati ako u Saboru nema kvoruma za glasanje, odgovorio je da je situacija koja se dogodila prošlog petka u Saboru nedopustiva te da je uvjeren da je svaki zastupnik primio poruku da mora dolaziti u Sabor jer mu je to posao, piše Dnevnik.hr. - Nadam se da će se to promijeniti i da ćemo vidjeti promjene u budućnosti jer tu smo da radimo - poručio je. Upitan kako komentira navode potpredsjednika Vlade, Bože Petrova koji je tijekom jutra kazao kako su mogući novi izbori, Orešković je kazao da ne zna zbog čega Petrov tako govori jer 'Vlada je stabilna'. - Već danas predstavljamo investicije i nadam se da ćemo se u budućnosti sve češće viđati na ovakvim predstavljanjima. Situacija će se stabilizirati, a tenzije spustiti. Mi ćemo nastaviti raditi ono za što smo došli ovdje, a to je da promijenimo Hrvatsku - poručio je premijer, prenosi Dnevnik.hr.