Američki Huffington Post nerijetko hvali turističku ponudu i ljepote Hrvatske, pa tako i ovaj tjedan promovira našu zemlju. U aktualnom članku spominje traganje za avanturom koju si možete priuštiti. Tako su objavili popis 11 europskih gradova s povoljnim smještajem. Odabir su temeljili na cijenama hotela, taksija te jela i pića. Na prvo mjesto uvršten je Dubrovnik, a na peto grad Zagreb te su se, izgleda, malo preračunali. Slijedi cijeli popis gradova: Dubrovnik su proglasili šarmantnom lokacijom, pod čijim se zidinama krije primamljiv ugođaj te povoljne cijene smještaja. Opisujući glavni grad Hrvatske, spomenuli su da ulaznice za kino iznose gotovo 60 kuna. Iako, napominje autorica, odlazak u kino zanemariv je užitak uz zanimljive muzeje i srednjovjekovne zagrebačke prilaze. Jedan od čitatelja komentirao je kako su informacije netočne te da su se cijene u Hrvatskoj udvostručile. Njegov poznanik, primjerice, proveo je deset dana u Splitu te u restoranu nije mogao potrošiti manje od 450 kuna za obiteljski obrok. Pitanje je koliko takva reklama pogoduje hrvatskom turizmu jer će turisti ostati prilično iznenađeni visokim cijenama na jugu Hrvatske. Samo sat vremena parkiranja u Dubrovniku iznosi 40 kuna, a teško je pronaći restoran, kafiće, pa i suvenirnice sa sličnim cijenama kao u ostalim turističkim gradovima. S druge strane, Zagreb nudi nešto povoljniju uslugu te će se u metropoli lakše pronaći jeftiniji smještaj, manje potrošiti za posjet ustanovama kulture te na mjestima za zabavu ili kupnju. Hrvatska ove godine bilježi jednu od najboljih turističkih sezona. Posjetilo nas je 13 milijuna turista, a prenoćilo gotovo 75 milijuna gostiju. >> Huffington Post objavio ''Vodič kroz najbolje čuvane hrvatske tajne'' 