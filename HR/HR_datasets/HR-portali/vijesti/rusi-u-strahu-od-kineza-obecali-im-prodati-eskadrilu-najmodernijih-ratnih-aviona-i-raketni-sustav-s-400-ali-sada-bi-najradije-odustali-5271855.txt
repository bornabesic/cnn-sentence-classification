U rujnu prošle godine Rusija je navodno postigla dogovor s Kinom prema kojem bi Pekingu prodala 24 višenamjenska lovca 4++ generacije Suhoj Su-35, pisao je tada Reuters. Nakon toga su u medije došle informacije da će uz moderne zrakoplove prodati i raketni sustav S-400. No, sudeći prema pisanju The National Interesta, Rusija još uvijek nije formalno potpisala ugovor o prodaji tog oružja. Na događaju koji je organizirao američki think tank Centar za nacionalni interes, umirovljeni ruski general Evgenij Bužinskij, direktor ruskog PIR Centra, jasno je rekao da posao još nije dovršen: - Budimo prezicni, još uvijek nismo ništa prodali. Trenutno se nalazimo usred vrlo teških i napornih pregovora o tom pitanju.  I dok taj ugovor tek čeka konačni potpis, Kremlj i Peking potpisali su ugovor kojim se štiti rusko intelektualno vlasništvo, čime Rusija dobiva jamstva da Kinezi neće ukrasti njihovu tehnologiju. - Odluke o S-400 i Su-35 su načelno donesene, a potpisali smo i ugovor o zaštiti intelektualnog vlasništva koji je bio preduvjet za prodaju Su-35 - rekao je Bužinskij.  Upravo se u pitanju potencijalne krađe intelektualnog vlasništva krije ključna zapreka prema konačnom dogovoru. Naime, Rusi su svjesni da ih ni ugovor s Kinezima ne spašava mogućnosti da oni za nekoliko godina iskoriste ili kopiraju što god smatraju korisnim na modernim borbenim zrakoplovima, koje se uz američke F-22 smatra najboljim lovcima na svijetu. Mnoge obavještajne službe sumnjaju da Kinezi godinama "briljiraju" u industrijskoj i vojnoj špijunaži, na čemu temelje rapidan razvoj vlastite vojne tehnologije. Tako se za njihov novi borbeni avion Chengdu J-20 vjeruje da je u mnogome prekopirana verzija američkog F-35, po nekima čak i poboljšana u odnosu na problematičnu originalnu verziju. Rusi se stoga žele osigurati na svaki mogući način da njihov najmoderniji borbeni zrakoplov ne posluži samo kao izvor dijelova i tehnologije za Kinu, pogotovo s obzirom na činjenicu da će lovac pete generacije Suhoj PAK FA još dugo biti u fazi razvoja. Zbog toga ni izvozna verzija za Kinu ne bi bila identična onoj koju koriste ruske zračne snage: - Imamo varijantu za izvoz i varijantu za našu upotrebu. Kinezi su vrlo dobri u kopiranju svega - rekao je Bužinskij. Jedna od najvažnijih inovacija na zadnjoj varijanti Suhoja Su-35 je novi mlazni motor Saturn AL-41F1S, znatno poboljšanih performansi u odnosu na one koji su mu prethodili. No, Rusi smatraju da će Kinezi vrlo teško iskopirati te motore: - Oni ne mogu proizvoditi motore. Moji kolege su mi rekli da je praktički nemoguće kopirati taj motor iz razloga što bi ga trebalo potpuno "rastaviti" da bi se došlo do njegove srži - rekao je Bužinskij za National Interest. Od trenutka kad su Kinezi izrazili interes za kupnjom Su-35 mnogi vojni analitičari su posumnjali da se njihove prave namjere ne kriju u kratkoročnom osnaživanju svojih zračnih snaga, koliko u kopiranju tehnologije, pogotovo one koja se tiče pogonskog dijela u kojem Kinezi i dalje osjetno zaostaju za Rusima i Amerikancima. To pokazuje i činjenica da ranije spomenuti J-20, koji prema kineskim tvrdnjama ima stealth mogućnosti koje pariraju onima F-22 i F-35, koristi ruske Salut AL-31FN motore, inače originalno dizajnirane za ruske Su-27 lovce. Ako se Rusija zaista odluči na prodaju aviona i raketnog sustava S-400, na što bi ih mogli nagnati ponajprije ekonomski interesi, sigurno će u godinama nakon dovršetka posla pažljivo pratiti razvoj kineske vojne tehnologije u potrazi za kopijama vlastitih rješenja.