Trojica mladih muškaraca koji su sudjelovali u silovanju u Švedskoj i to izravno prenosili na Facebooku, osuđeni su u utorak na strogi zatvor, doznaje se od suda u gradu Uppsali. Rezi Mohamedu Ahmadiju (21) određena je zatvorska kazna od dvije godine i četiri mjeseca zbog silovanja, a Majsami Afšaru (18) jednogodišnja kazna zbog silovanja. Oni su Afganistanci koji su dobili azil. Šveđanin Emil Khodagoli (21) osuđen je na šest mjeseci zatvora zbog teške povrede integriteta žrtve jer je snimao i objavio tu snimku i jer nije spriječio ni prijavio zločin. Dvojica silovatelja su napala tridesetogodišnju ženu u jednom stanu u Uppsali 22. siječnja. Korisnici su upozorili na snimku silovanja objavljenu u zatvorenoj skupini na Faccebooku koja ima 60.000 članova, a policija je uspjela lokalizirati i privesti trojicu počinitelja iste večeri. Snimka je vrlo brzo maknuta s društvene mreže. Dvojica silovatelja su priznala spolni odnos i ustvrdili da je bio obostrano prihvaćen. Tužitelji upozoravaju da je žrtva bila jako alkoholizirana i drogirana. Ta trojica moraju platiti žrtvi ukupno 335.000 kruna (oko 35.000 eura) odštete i kamata.   