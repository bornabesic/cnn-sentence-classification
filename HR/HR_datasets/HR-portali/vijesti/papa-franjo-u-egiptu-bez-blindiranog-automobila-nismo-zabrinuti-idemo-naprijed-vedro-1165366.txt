Papa Franjo se tijekom posjeta Egiptu 28. i 29. travnja neće upotrebljavati blindirani automobil, kazao je danas novinarima šef ureda za tisak Svete Stolice, Greg Burke. Papa će za kretanje po Kairu upotrijebiti zatvoreni automobil, a ne otvoreni papamobil, ali to vozilo nije blindirano. Franjo nije htio upotrebu blindiranog automobila. „Nismo zabrinuti zbog sigurnosti na tome putovanju. Živimo u svijetu gdje je pitanje sigurnosti dio života, ali idemo naprijed vedro kako to želi Papa“, kazao je Burke. Franjo će se u Kairu sastati s egipatskim predsjednikom Abdel-Fattahom al-Sisijem, velikim imamom džamije Al Azhar šeikom Ahmedom al-Tayebom i s pravoslavnim koptskim papom Tawardosom II. Veliki imam Al Azhara, šeik Ahmed al-Tayeb, boravio je u posjetu Vatikanu u svibnju 2016. godine i tada se sastao s papom Franjom. A, egipatski predsjednik Sisi pozvao je Franju tijekom svoga posjeta Vatikanu koncem 2014. godine. Papa Franjo i koptski papa Tawardos II. sastat će se u katedrali svetog Marka u Kairu. Moto Papina pohoda „Papa mira u Egiptu mira“, jedna je od rečenica koje pravoslavni i katolički kopti često ponavljaju kako bi opisali očekivanja od tog apostolskog putovanja. >> Papa Franjo vodi jedan od najsvetijih obreda katoličke liturgije, Križni put oko rimskog Koloseuma >> Papa Franjo ovo nije očekivao tijekom posjeta Carpiju 