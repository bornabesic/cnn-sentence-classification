Činjenicu da Most ostaje bez pozicija u Vladi i Saboru, u toj stranci su odlučili korisno iskoristiti za lokalne izbore, pa ključne ljude staviti na liste po Hrvatskoj. Iako konačna odluka još nije donesena, kako nam kažu u Mostu, ideja je još uvijek aktualnog predsjednika Sabora Božu Petrova staviti za nositelja liste Nikoli Grmoji za dubrovačko-neretvanskog župana. Time bi, vjeruju, dodatno ojačao poziciju Grmoji koji se za mjesto župana treba boriti protiv aktualnog župana, HDZ-ovog Nikole Dobroslavića. Smijenjenog potpredsjednika Vlade i ministra uprave Ivana Kovačića najvjerojatnije bi stavili da bude nositelj liste Mire Bulja za splitsko-dalmatinskog župana. No, s obzirom na to da je dosad bio potpredsjednik Vlade, nije im strana ni opcija da ga kandidiraju za zamjenika župana. Ministar zaštite okoliša i energetike Slaven Dobrović bio bi nositelj liste Marku Sladoljevu, odnosno vodio bi listu za Zagrebačku skupštinu. Njegov državni tajnik za energetiku Ante Čikotić, drže u Mostu, uživa potporu u svom Splitu, pa postoji mogućnost da ga se dolje stavi za nositelja liste, a možda i za kandidata za gradonačelnika nakon što je od svoje kandidature odustao Robert Pauletić kad je vidio da prema predizbornim anketama ne bi ušao u drugi krug izbora. Odluka nije donesena ni treba li iskoristiti i potencijal smijenjenog ministra unutarnjih poslova Vlahe Orepića čiji se brat Niko kandidira za gradonačelnika Ploča. Ako se odluče uključiti i Vlahu u utrku, onda bi ga vjerojatno kandidirali na listi za vijeće, računajući da tako samo može pomoći bratu. Vremena za konačnu odluku u Mostu imaju do 4. svibnja kada do ponoći u 576 nadležnih izbornih povjerenstava moraju prispjeti prijedlozi kandidacijskih lista, odnosno, to je posljednji rok za kandidiranje na lokalnim izborima koji se održavaju 21. svibnja.        