Nakon što je osvojila sela u sjevernom Iraku, Islamska država (IS) propisala je detaljne zakone za svoj samoprozvani kalifat koji su uključivali pravila poput onih o dužini brade i milostinji te uputama o držanju žena kao seksualnih robinja. Dokumenti i posteri Islamske države (IS), pronađeni u selima koje je oslobodila iračka vojska, dokazi su o strogom i totalitarnom sustavu vladavine militanata koji su se potrudili do detalja objasniti svoju ekstremnu filozofiju. Nakon što je osvojio sjever Iraka 2014., IS je proglasio kalifat, što je odgovaralo nekim sunitima koji su se osjećali marginalizirani pod šijitskom vladom te države. No to se uskoro promijenilo nakon što je IS silom uveo svoja srednjovjekovna pravila, odrubivši glave svakome tko im se usprotivio. Šareni posteri, pamfleti i dokumenti, pronađeni u uredima džihadističkih službenika, pokazuju koliko su bili usredotočeni na diktiranje primjerenog islamskog ponašanja stanovnicima kalifata. Kršenja tih pravila kažnjavala su se javnim bičevanjem ili su se optuženi prevozilici u Mosul, gdje su smaknuti, svjedoči nekoliko stanovnika koji su nedavno pobjegli iz područja pod kontrolom IS-a. Pronađeni letak veličine novčanika sadrži upute kako se primjereno moliti i prikazuje dječaka kako se pere. "Svoja stopala perite iz smjera prstiju prema petama", piše na letku. Pamflet od pet stranica s fotografijama zlatnih narukvica, dijamantnih prstena i žita iznosi uputstva kako davati milodare, obvezno prema islamu. Onome tko to nije činio prijetila je kazna. U selu Shura, gdje je nedavno ubijeno sedam bombaša samoubojica IS-a koji su trčali prema iračkim snagama, pronađeni su zapisi o milodarima koji sadrže informacije o tome koliko netko posjeduje zlata, kolika su mu primanja, kolika mu je imovina i koji automobil vozi. Pronađeni crveno-ružičasti letak uključuje 32 pitanja i odgovora o ženskim zatočenicama rata. Visoki klerik IS-a ima autoritet za distribuciju zatočenih žena među borcima IS-a, stoji u uputama. "Nemuslimanske žene mogu se uzeti kao konkubine", dodaje se. Militanti smiju imati dvije sestre kao konkubine, no spolni odnos smiju imati samo s jednom. "Djevojčice koje nisu ušle u pubertet također smiju biti konkubine. Ne smijete s njima imati penetraciju, no i dalje možete uživati u njima", piše na letku. Na pitanje smije li skupina militanata podijeliti konkubinu odgovor je da samo jedan vlasnik smije spavati s njom. IS je nakon osvajanja sjevernog Iraka uzeo stotine žena iz etnoreligijske manjine Jazida za svoje seksualne robinje. Po pravilima te džihadističke skupine, žene ne smiju izlaziti iz domova, a ako već izlaze moraju biti prekrivene od glave do pete. Muškarci nose kratke hlače, no moraju imati brade određene duljine. IS zabranjuje internet i glazbu, mobilne telefone, te satelitski program. Na velikom posteru naslovljenom "Zašto bih trebao uništiti svoju satelitsku antenu", džihadisti daju 20 razloga za to, koji se većinom svode na nemoralnost televizijskih programa. Razlog broj osam navodi kako satelitski programi prikazuju ljubavne priče, gole žene i neprimjeren jezik, dok razlog broj deset kaže da ti kanali potiču feminiziranost muškaraca.