MOSKVA - Predsjednik Vladimir Putin upozorio je u petak ruske umjetnike na "krajnje opasno ponašanje" i pozvao ih da "ne potiču podjele u društvu" prekoračujući granice slobode govora poput, rekao je, francuskog časopisa Charlie Hebdo.   "Uvijek postoji krhka granica između onoga što zovem krajnje opasnim ponašanjem i slobode govora", rekao je Putin na sastanku Konzultativnog vijeća za umjetnost i kulturu.   Naveo je primjer francuskog satiričkog časopisa Charlieja Hebdoa koji je poznat po svojim karikaturama proroka Muhameda i koji je 7. siječnja 2015. u Parizu bio na meti islamističkog napada u kojemu je ubijeno 12 osoba, među kojima osmero članova uredništva lista.   "Pitanje je jesu li ti karikaturisti trebali vrijeđati muslimanske vjernike? (...) Možda nisu htjeli nikog uvrijediti, ali su to učinili", istaknuo je ruski predsjednik.   Time je reagirao na izjavu popularnog glumca Evgenija Mironova koji se pred ruskim predsjednikom požalio da konzervativni aktivisti i vlasti vrše sve veći pritisak na umjetničku slobodu izražavanja u Rusiji.   "Sve ovisi o našem osjećaju za mjeru, kako dužnosnika, tako i umjetnika", ocijenio je Putin.   "Dužnosnici nerijetko postupaju tako ne zato što bi htjeli suzbiti nešto (...), nego zato što većina njih ne želi da se kod nas dogodi ono što se dogodilo u Parizu", istaknuo je.   "Moramo o tome povesti računa (...) i ne poticati podjele u društvu", dodao je predsjednik.   Krajem listopada ruski redatelj Andrej Zvjagincev, autor filma "Levijatan" nominiranog za Oscara 2015., već je upozorio da se cenzura "ukorjenjuje" u ruskoj kulturi.