SUBOTA, 18.2. Na sigurnosnoj konferenciji u Minhenu stvari se događaju filmskom brzinom. Sastanci su kratki, poruke jasne. Glavna zvijezda je novi američki potpredsjednik Mike Pence, koji poručuje članicama NATO-a da su “vaše bitke i naše bitke”. Naravno, ako daju još novca. Predsjednica Grabar-Kitarović sudara se s Penceom u prolazu. Osam sekundi bilo je dovoljno. “Izmijenili smo nekoliko rečenica, ali vrlo srdačnih i vrlo konstruktivnih rečenica”, kaže naša brza i efikasna predsjednica. NEDJELJA, 19.2. Pješačke borbe oko HAVC-a se nastavljaju. Iako je glavna bitka završila, iako se s bojišta povukla teška mehanizacija, iako je general Hribar izvjesio bijelu zastavu, u Nu2 napada sredstvima koja su zabranjena međunarodnim konvencijama. Jednu od glavnih kritičarki, redateljicu Ivonu Juku, napada iznoseći navodne detalje iz njenog medicinskog kartona. Javnost je zgrožena, ali ne cijela, ovisi za koga se u sukobu navija. U žaru borbe svašta se može reći, ali i ponora iz kojih se kasnije teško izlazi. PONEDJELJAK, 20.2. Dan obilježavaju filmske vijesti. U Dubrovniku se snima Robin Hood. Dvojica pijanih rasista napadaju glumca Jaimea Foxxa, usred večere u dubrovačkom restoranu. Turistički Dubrovnik je zgranut. Zgranuti su i producenti filma o Gotovini, čije snimanje upravo počinje. Nitko neće u četnike! Svi bi statisti htjeli biti hrvatski vojnici, možda i unproforci, ali četnika, ni za lijek! Dolazimo do paradoksa. Da nije bilo Gotovine, četnika bi bilo koliko hoćeš, sada kada ih nema, fale za njegov film. Što ti je život... UTORAK, 21.2. Hrvatska bilježi izvozne uspjehe! Evo, javljaju novinari okupljeni u Balkansku istraživačku mrežu da fantastične rezultate bilježimo u izvozu. Samo prošle godine, prema podacima BIRN-a, prikupljenim iz UN-ovih izvora Hrvatska je izvezla u Saudijsku Arabiju. Oružje je navodno završilo u vrijednim rukama sirijskih pobunjenika. Smiješna afera. Većina modernih ratova vodi se oko izvora energije i radi milijardi dolara vrijednog oružja koje veliki igrači proizvedu da bi se negdje moglo ubijati njima. Teče i teče, teče, pun oružja slap. Što u njem' znači, moja mala kap? SRIJEDA, 22.2. Dan za crnu kroniku. Gori studentski dom u Zagrebu, vatrogasni kamion prelazi preko noge starici iz susjedstva, koja dan kasnije umire u bolnici. Na drugom kraju grada ubojstvo. Još jedna žena pridružuje se tužnoj statistici ubijenih. Novinari njuše da tu ima i dodatna priča. Kopa se po susjedstvu i vrti oko obitelji ubijene. Doznaje se da je ubijena K.K. i da bi ubojica mogao biti njen bivši dečko, koji je “otprije poznat policiji.” je li moguće da je to klinac koji je godinu dana ranije pregazio “oca osmero djece” u “tatinom BMW-u”? ČETVRTAK, 23.2. Gotova je bitka za Podravku! Jedna politika postavila je jednu upravu, druga dovodi svoje ljude. Novi predsjednik uprave je Marin Pucar (nije “stari”, kao Đuro, ovaj je “mladi”). Na kraju balade, samo jedna poruka – kupujmo hrvatsko! Doznajemo i ime nesretna 18-godišnjakinje koju je nožem ubio bivši dečko. Zvala se Kristina Krupljan. Ubojica David Komšić, imao je zabranu pristupa, zbog duge povijesti maltretiranja nesretne cure. Javnost traži jednostavna odgovor. Zašto je uopće bio na slobodi? PETAK, 24.2. Natjecanje u novinarskom žutilu poprima danas zabrinjavajuće razmjere. Tako doznajemo da je nesretna Kristina bila trudna, da je bila u vezi “sa starijim arhitektom”, da je s ubojicom bila na oproštajnoj večeri, mikrofoni se guraju pred njenu majku, analizira se imovinsko stanje ubojičine obitelji, proziva se i njegovog odvjetnika, obitelj ubojice se opisuje kao bogata, što je valjda sumnjivo samo po sebi, a jedan od najvažnijih podataka novinarima, očito je njihovo porijeklo. Komšići su porijeklom iz BiH. Tužno. >>HRT-ovi reporteri poput gladnih pasa traže novu informaciju o Sauchi >>Jadna ti majka, ako našeg političara približiš sudnici. Čim prag prekorače, sve zaborave 