Britanski premijer David Cameron obratio se javnosti nakon što su građani njegove države, kontra njegovim željama, glasali za izlazak iz Europske Unije. Cameron je ispred Downing Street 10 rekao:  - Ovo je bila najveća britanska vježba demokracije u povijesti. Trebamo biti ponosni da vjerujemo vlastitom narodu koji je glasao da izađemo iz Europske unije i tu volju treba podržati. Čestitam svima koji su bili u kampanji za izlazak - njihova strastvena rasprava doprinijela je ovom rezultatu. - Cijeli svijet gleda odluku britanskog naroda. Njih uvjeravam da je naša ekonomija i dalje snažna. Također, neće biti promjena u kretanju dobara i usluga, niti u odnosu prema Europljanima koji žive u našoj državi. - Vrlo sam ponosan što sam premijer ove države kroz 6 godina i drago mi je da smo je učinili snažnom i boljom otkako sam joj na čelu. U ovoj kampanji sam se borio na jedini način na koji znam, direktno i strastveno u uvjerenju da nam je bolje da ostanemo u EU. No, britanski su glasači odlučili krenuti drugačijim putem. - Ja ću kao premijer učiniti sve da upravljam ovim brodom u idućim mjesecima, ali mislim da ne bi bilo ispravno da budem kapetan tog broda. Nastavit ću biti premijer kroz sljedeća tri mjeseca - o svemu sam obavijestio i kraljicu Elizabetu II. Sljedeći tjedan ću na Europskom vijeću objasniti svoju odluku i odluku britanskog naroda. - Mi koji smo izgubili moramo tu odluku svejedno učiniti čim lakšom. Mi smo posebna država, iako ne savršena - vjerujem da možemo biti model za druge države u svijetu. - I prije sam govorio da Britanija može preživjeti izlazak iz EU i smatram to i dalje. I dalje ću činiti sve za ovu državu - završio je Cameron.