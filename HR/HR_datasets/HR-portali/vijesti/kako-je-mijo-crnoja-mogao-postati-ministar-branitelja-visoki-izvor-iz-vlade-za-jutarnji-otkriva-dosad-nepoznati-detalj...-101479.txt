Ministarstvo branitelja jedini je resor oko kojega nije bilo nikakvih pregovora prilikom dogovora o podjeli vlasti između Domoljubne koalicije i Mosta. Most ni u jednom trenutku nije ni pomislio da bi preuzeo odgovornost za branitelje, a nisu čak ni postavljali uvjete i birali između više kandidata kao što je to bilo u slučaju ostalih ministarstava. Dogovor je bio da će ministra delegirati sami branitelji, a takav stav čelnika Mosta Bože Petrova i šefa HDZ-a Tomislava Karamarka prihvatio je i premijer Orešković. - Tu vam je ujedno objašnjenje kako je Mijo Crnoja mogao proći sve filtere i postati ministar - rekao je visoki izvor iz Vlade napominjući da bi Crnoja, u slučaju da je s Oreškovićem prošao proceduru kao ostali kandidati za ministre, teško ušao u Vladu. Miro Bulj je pak poručio da je najvažnije u temi oko branitelja ne dozvoliti da se tu populaciju instrumentalizira u političke svrhe. - Most više neće dopustiti da političke opcije manipuliraju s braniteljima - rekao je Bulj.