Gotovo 20 godina nakon što ga je, kako tvrdi tužiteljstvo, Blažo Petrović s još trojicom silom natjerao da potpiše papire da mu je dužan 500.000 DEM, Jovan Kolundžija (63) svega se još jednom prisjetio na zagrebačkom Općinskom kaznenom sudu. Radi se o predmetu u kojem su optuženi Blažo Petrović, Jozo Petrović, Davor Denac i Ivan Geceg, a tužiteljstvo ih tereti da su krajem 1995. prijeteći pištoljima Kolundžiju odvukli prvo u prostorije Gecegove tvrtke gdje su sastavili ugovor o navodnom dugu, a potom su ga natjerali na to i potpiše. Dok mu je Jozo Petrović držao u leđa uperen pištolj, Kolundžiju su odveli na ovjeravanje ugovora, a zatim su ga odvezli u skladište njegove tvrtke, gdje je Blažu Petroviću morao predati ključ svog mercedesa. – Bio sam u velikom strahu, a i danas kad dolazim na sud, popijem po četiri tablete za tlak. Nakon ovog događaja otišao sam spavati kod prijatelja jer me bilo strah. I sada me je strah za vlastiti život jer su me nazivali i prijetili – rekao je Kolundžija. Dodao je i to kako nikada nije nikome ostao dužan niti je od koga posuđivao novac. Svi okrivljenici prigovorili su njegovu iskazu. Inače, u ovom predmetu krajem godine nastupa apsolutna zastara. >> Blažo Petrović stavio pizzeriju pod hipoteku i izlazi iz pritvora