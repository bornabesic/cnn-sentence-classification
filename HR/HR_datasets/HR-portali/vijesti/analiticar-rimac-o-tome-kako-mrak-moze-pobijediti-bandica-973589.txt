Foto: Pixsell/Goran Stanzl/Patrik Macek  U PRVOM krugu lokalnih izbora u Zagrebu, Milan Bandić osvojio je šest posto glasova više od drugoplasirane Anke Mrak Taritaš. S Ivanom Rimcem s Pravnog fakulteta u Zagrebu i Bertom Šalajem s Fakulteta političkih znanosti, razgovarali smo o tome kakve su šanse Mrak Taritaš u drugom krugu i čije glasove mora osvojiti želi li pobijediti u nedjelju.  "Šanse su neizvjesne. Nije lako nadoknaditi 6 posto razlike, a njen uspjeh ovisit će o tome hoće li prevladati ideološke podjele, odnosno animozitet prema lijevom kandidatu od umjereno desnih ili desnih birača, ili će prevladati protestno glasanje u kojem bi se svi mogli udružiti protiv Bandića ako misle da on ne treba više biti gradonačelnik", komentirao je za Index.  Dio glasača ostat će kod kuće  U prvom je krugu Bandić osvojio 31 posto, odnosno 101.828 glasova, a Mrak Taritaš 24,5, odnosno 80.765 glasova. Rimac smatra da Bandić sigurno osvaja glasove koje je imao u prvom krugu, napominjući da njegovi glasači ionako ne vode računa o kampanji, koju doduše ovaj nije ni imao. Procjenjuje kako će dio glasača ostati kod kuće, te da ćemo u drugom krugu imati manji broj glasača u Zagrebu.  Na pitanje bi li Mrak pomoglo da joj je trećeplasirana Švaljek, koja je u prvom krugu privukla 63.000 glasova, dala podršku, Rimac kaže kako je teško upravljati glasačima.  A pogotovo onima koji nemaju svoju stranku, kao što je to slučaj Sandre Švaljek. "Iluzorno je očekivati da bi takva preporuka nešto značila gospođi Mrak. Je li njezinim glasačima alternativa Mrak ili Bandić, znat ćemo tek na izborima", kazao je.  Birači lijeve koalicije "Zagreb je naš" bit će za Anku Mrak  Analitičara Rimca pitali smo i može li Mrak računati na lijeve glasače koalicije Zagreb je naš, koji su ostvarili četiri mjesta u skupštini i čiji je kandidat za gradonačelnika Tomislav Tomašević osvojio skoro 13.000 glasova.   "To je vrlo vjerojatno. Iako se radi o mladoj populaciji, pa je pitanje koliko su skloni nekoj B opciji. Zagreb je naš izrastao je u prvom redu na buntu protiv Bandića i mislim da će kod njih prevladati svijest protiv gradonačelnika. Pogotovo zato što su oni ipak lijevi, pa u situaciji kada se glasa između Bandića i kandidatkinje koju podržavaju velike stranke ljevice, očekuje se da će izaći i glasati za Mrak Taritaš", rekao je.   Bandić je opcija HDZ-ovih birača  No time se Mrak Taritaš tek približila brojci od sto tisuća koju drži Bandić. Za glasače Brune Esih, koja je osvojila 36.000 glasova, pretpostavlja da će glasati za Bandića. "I opcija HDZ-ovih birača je Bandić. Teško je vjerovati da dojučerašnji partner u vladanju gradom neće dati podršku Bandiću. Možda ne eksplicitnu, ali barem implicitnu", ocjenjuje.     I za kraj, Rimac kaže kako su kampanje mlake i nedovoljno prezentne, pa je upitan uspjeh Anke Mrak Taritaš da napravi svojevrsni referendum i pobijedi Bandića. "Da je kampanja žestoka, Mrak bi mogla napraviti taj referendumski efekt, ali s ovakvom kampanjom to je upitno", zaključio je.   Šalaj: Pobjeda Mrak Taritaš bila bi malo političko čudo  Za Berta Šalaja pobjeda Anke Mrak Taritaš bila bi malo političko čudo. “Eventualna pobjeda Mrak Taritaš u drugom krugu bila bi malo političko čudo. Ne mogu tvrditi da će se to i dogoditi, to bi bio ogroman njezin uspjeh. S obzirom na razliku s kojom ulazi u drugi krug i neke okolnosti, veliki je izazov pred gospođom Mrak Taritaš”, rekao je.  Upitali smo ga koje su to otežavajuće okolnosti. “Nisam siguran da je SDP dušom i srcem ušao u kampanju, ne vidi se na terenu njihov entuzijazam, iako su je podržali. Drugi problem je HNS. Vidimo da na dnevnoj razini govori o njihovom dogovoru s HDZ-om i o nesporazumu unutar same stranke. Neovisno o tome je li to istina ili samo spin, to su svakako otegotne okolnosti”, smatra Šalaj.   Presudnim za njezin uspjeh smatra mobilizaciju velikog broja birača. Što bude veći odaziv na izborima, to su veće šanse da Mrak Taritaš pobijedi Bandića.   “Bandić ima svoje stabilno biračko tijelo od nekih sto tisuća do čak sto dvadeset tisuća ljudi, koje će on sigurno izvući, a Mrak Taritaš mora izvući birače na glasanje”, ocjenjuje.  Pozitivna kampanja možda nije bila mudra odluka  Šalaj kaže kako mu se čini da iz stožera gospođe Mrak Taritaš ne dolazi dovoljno energije i entuzijazma. Za odluku da ne ide negativno protiv Bandića, misli kako možda i nije bila najbolja. “Uličnim rječnikom da se izrazim: Nije se potukla politički s Bandićem. Kao da nema kampanje u dva tjedna. Kad već Bandić izbjegava suočavanje, morali su naći način da pokažu njegove negativnosti koje on nažalost ima, što dobro znaju građani Zagreba”, kazao je.   I za kraj smo ga pitali na koje birače drugih kandidata Mrak Taritaš može računati? “Bez obzira na to što iz njezinog stožera govore kako su za njih svi protivnici Bandića, to se na taj način ne može računati. Mrak može računati na birače kolacije Zagreb je naš, na dio birača Sandre Švaljek i na jako mali broj birača Brune Esih i HDZ-a. Bilo bi jako važno da izvuku u drugom krugu veliki broj birača gospođe Švaljek”, rekao je Šalaj.