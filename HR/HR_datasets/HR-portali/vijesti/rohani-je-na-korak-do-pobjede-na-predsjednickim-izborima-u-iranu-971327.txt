REFORMISTIČKI iranski predsjednik Hasan Rohani premoćno vodi na predsjedničkim izborima u Iranu i na korak je do pobjede ispred svog konzervativnog suparnika Ebrahima Raisija, rekao je u subotu za Reuters iranski službeni izvor pozivajući se na preliminarne rezultate izbora održanih u petak.  "Gotovo je, Rohani je pobjednik", rekao je izvor koji nije želi biti imenovan.  Nakon prebrojanih 37 milijuna glasova, Rohani je osvojio 21,6 milijuna, prema 14 milijuna glasova za Raisija, rekao je izvor i dodao da treba prebrojati još oko četiri milijuna glasova.  Iransko Ministarstvo unutarnjih poslova izvijestilo je da je na izborima glasovalo više od 40 milijuna ljudi, procjenjujući odaziv na oko 70 posto, što je otprilike isto kao i na prethodnim izborima 2013. godine, kad je Rohani odnio pobjedu. Prema preliminarnim podacima koje je objavilo ministarstvo, Rohani je osvojio 14,6 milijuna glasova, dok je za Raisija glasovao 10,1 milijun birača.  Državna televizija objavila je da će rezultati biti uskoro poznati.  Šef Rohanijeva stožera Hamid Aboutalebi na Twitteru je objavio da je Rohani dobio 60 posto glasova, dok je bivši predsjednik Mohamed Hatami, Rohanijev saveznik, na svom Instagram profilu postavio fotografiju Rohanija na kojoj piše: "Nada je pobijedila izolaciju".  Veliki odaziv je, kako se čini, pogodovao Rohaniju, čija je glavna zabrinutost prije izbora bila apatija proreformskih birača nezadovoljnih sporošću promjena.  Takav veliki odaziv doveo je do stvaranja dugih redova na glasačkim mjestima, pa je rok glasanja morao biti produljen.  Ključni test na pitanje: Žele li iranski birači bliže Zapadu?  Ovi se izbori smatraju ključnim testom politike reformističkog predsjednika na kojima će se dati odgovor na pitanje žele li iranski birači nastaviti put približavanja Zapadu ili se vratiti u izolaciju. Prije četiri godine izabrali su Rohanija koji je potpisivanjem nuklearnog sporazuma pažljivo zemlju otvorio Zapadu, a sada ocjenjuju rezultate njegova mandata.  Rohani (68), umjereni pripadnik iranskog vjerskog establišmenta koji je uspio svoju zemlju izvući iz međunarodne izolacije, na izborima, na kojima se natječe za drugi mandat, našao je u Raisiju, štićeniku vrhovnoga vjerskog vođe Alija Hamneija, neočekivano snažnoga protivnika.  "Ovi su izbori važni za buduću ulogu Irana u regiji i svijetu" upozorio je nakon glasanja Rohani, koji je prije dvije godine sa svjetskim silama dogovorio ograničavanje iranskog nuklearnog programa u zamjenu za ukidanje većine nametnutih gospodarskih sankcija.  Raisi (56), koji je dosadašnjeg predsjednika optužio za pogrešno gospodarsko upravljanje, svoju je kampanju vodio populistički, nazivajući se predstavnikom i braniteljem siromašnih, kojima je obećao povećanje socijalne pomoći, obnovu domaće industrije i otvaranje milijun radnih mjesta godišnje.  Prešutna podrška Homeinija  Pretpostavlja se da ima podršku moćne Revolucionarne garde, kao i prešutnu podršku Hamneija, čije ovlasti nadmašuju predsjedničke, ali koji se uobičajeno drži podalje od dnevno-političkih pitanja.  "Poštujem ishod glasanja naroda, rezultate ću poštivati", kazao je Raisi nakon što je glasao, prenijela je poluslužbena iranska novinska agencija Fars.  Na predsjedničkim izborima 2013. Rohani je izabran u prvom krugu s 50,7 posto glasova,točnije tri puta više od svog najbližeg protivnika.  Izbore je diljem zemlje osiguravalo oko 350 tisuća pripadnika snaga sigurnosti, a Ministarstvo unutarnjih poslova izvijestilo je sredinom dana kako nisu zabilježeni nikakvi incidenti, objavila je državna televizija.