Studentski sabor Hrvatskih studija (HS) ustvrdio je kako je studentska blokada posljednja linija otpora jer studenti ne mogu pristati na "nezakonite, protustatutarne i netransparentne radnje kojima se trenutačno kroji budućnost HS-a", te najavio kako će blokada trajati do ispunjenja zahtjeva ili dok se na Studentskom saboru ne izglasa drukčije. Studentski sabor središnje je tijelo odlučivanja pod studentskom kontrolom na HS-u koji je u četvrtak u priopćenju, među ostalim, objasnilo da studenti HS-a blokiraju nastavu zato što su prethodno iscrpili sve institucionalne mehanizme. Napominje se i da je Studentski sabor skup svih zainteresiranih studenata i drugih građana (ako Sabor tako izglasa), na kojemu svatko ima pravo govoriti i ima jednako pravo glasa, sve odluke donose se većinom glasova, svi prisutni na sjednici ravnopravno sudjeluju u donošenju odluka bez mogućnosti zastupanja odnosno prenošenja glasa s jedne osobe ili skupine na predstavnike. Sve odluke donose se izravnom demokracijom, prebrojavanjem glasova svih prisutnih na sjednici Studentskoga sabora. U priopćenju su podsjetili da su u proteklih šest mjeseci višekratno upućivali otvorena pisma senatorima Sveučilišta u Zagrebu, organizirana je tribina na koju se, istaknuto je, nitko iz vodstva Sveučilišta ili Uprave HS-a nije odazvao, slali su apel predsjednici Republike, pismo rektoru, zahtjev za pristup informacijama Sveučilištu, prosvjedovali ispred Rektorata. "Ali, ništa nije urodilo plodom". Navedeno je kako je, nakon odluke sveučilišnoga vodstva o promjeni statusa HS-a iz sveučilišnoga centra u sveučilišni odjel, donesene uz potpuno isključenje zaposlenika i studenata iz čitavoga procesa, odluka o ukidanju upisnih kvota za preddiplomski studij filozofije rezultirala izglasavanjem blokade na Studentskom saboru koju pak studenti vide kao posljednju liniju otpora i nadaju se da će ih sveučilišno vodstvo napokon čuti. Studenti su postavili dva zahtjeva kao uvjet za okončanje blokade - prvi je ostavka pročelnika HS-a izv. prof. Maria Grčevića i uprave kojoj je na čelu, a drugi je zahtjev studenata upućen Senatu Sveučilišta u Zagrebu da se poništi odluka o nultoj upisnoj kvoti za preddiplomski studij filozofije. Prvi zahtjev obrazložen je time što studenti smatraju da je nepoštivanje odluke privremenoga Znanstveno-nastavnog vijeća HS-a o 15 upisnih mjesta za filozofiju nedopustivo prekoračenje ovlasti te zbog toga pročelnik Grčević i uprava koja iza njega stoji ne mogu ostati na čelu HS-a, jer se tako ozbiljne odluke ne mogu donositi preko noći i bez adekvatnog obrazloženja. Također, studenti smatraju da osoba koja je u dugogodišnjem osobnom sukobu sa zaposlenicima Odsjeka za filozofiju ne može "krojiti sudbinu toga odsjeka", a uvjereni su i da senatori prilikom donošenja odluke nisu u obzir uzeli sve činjenice te da donesena odluka nije na dobrobit studenata HS-a i Sveučilišta u Zagrebu u cjelini. U priopćenju stoji kako praktički nema komunikacije sa Studentskim zborom kojemu je na 4. Studentskom saboru izglasano nepovjerenje jer su studenti zaključili da Studentski zbor, na čelu sa predsjednicom Ivanom Široki, ne zastupa njihove interese, a Uprava također nema povjerenje studenata. Profesori su pak, istaknuto je, u većini pokazali razumijevanje za studentsko nezadovoljstvo i otpor, a dio ih je izglasao štrajk sa zahtjevima sličnim studentskim. Većina profesora i studenata smatra da je ukidanje studija filozofije nedopustivo i složni da Senat mora poništiti odluku o ukidanju upisnih mjesta za preddiplomski studij filozofije. Studentski sabor ne prihvaća obrazloženje rektora Damira Borasa i prorektora Ante Čovića da je studij filozofije na HS-u "ukinut zbog problema tripliciranja studija jer je treći istovjetan studij na Sveučilištu u Zagrebu". Navedeno je kako "problem tripliciranja" postoji otkako je Filozofski fakultet Družbe Isusove integriran u Sveučilište kao odjel Hrvatskih studija pa 'tripliciranje'' nije problem koji se iznenada pojavio. "Sva tri studija filozofije na Sveučilištu sadržajno su različita i slijede različite filozofske struje. Studentima se, u okviru okolnosti u kojima dolazi do ukidanja studija filozofije, čini kao da u pozadini svega stoje osobni sukobi i odmazda. Nadamo se da ne živimo u državi u kojoj je moguće ukinuti cijeli studij zbog kritike, suprotnoga mišljenja ili prijave za plagijat", istaknuto je u priopćenju.