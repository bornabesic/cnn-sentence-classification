Općinskome sudu u Zagrebu danas će biti predane četiri pojedinačne tužbe kojima se od poslodavca (škola) potražuje isplata duga nastalog zbog nepovećanja osnovice plaća od 6 posto. Riječ je o prvim tužbama od njih potencijalno 180.000 u javnim i oko 60.000 u državnim službama, ukupne vrijednosti duga - bez sudskih troškova i kamata - od oko 1,8 milijardi kuna na godišnjoj razini. Prve tužbe predat će učiteljice i nastavnice Gordana Kovač Bluha, Biljana Pavelić, Tanja Biloglav i Damira Črep Gavrilović, kroz posredstvo Sindikata zaposlenika u hrvatskom školstvu Preporod. Tužbe su pojedinačnih vrijednosti 5000 kuna. - Ovo su prve pilot-tužbe koje obuhvaćaju period od deset mjeseci neisplate ispravnih plaća. Potencijalno, samo u školama takvih je tužbi oko 60.000, a u javnim službama tri puta toliko. Da premijer Plenković razumije ozbiljnost ovog problema, već bi imao krizni stožer u Vladi - kaže predsjednik Sindikata Preporod Željko Stipić i dodaje da je sada ključno pitanje hoće li sudovi stati u zaštitu radnika ili na stranu vlasti koja nije ispoštovala ono što je potpisano 2009. godine. Tada je, naime, potpisan Dodatak Sporazumu o osnovici temeljem kojega se u slučaju rasta BDP-a od prosječnih 2 posto tijekom dva uzastopna kvartala osnovica plaće u javnim službama povećava za šest posto. Ti uvjeti stečeni su početkom ove godine, no prema Stipićevim riječima, i bivša i aktualna vlast problem su ignorirale. - To vidimo i po tome što ni u rebalansu proračuna nisu predvidjeli ta sredstva. Sindikati su primorani taj problem rješavati na sudovima - kaže Stipić, uz zaključak da bi ovo pitanje moglo odrediti sudbinu Vlade. Ostali čelnici sindikata koje smo kontaktirali za sada ne razmišljaju o tužbama niti daju podršku Stipiću. - U ovom trenutku sigurno nećemo poduzimati ništa jer smatramo da su tužbe sada nepotrebne, čak i štetne. Nije sporno da je Sporazum na snazi i da se trebao već početi poštovati, no Vlada je tek formirana i prvo namjeravamo iscrpiti pregovore, za koje je za sada pokazana volja - kaže Branimir Mihalinec, predsjednik Nezavisnog sindikata zaposlenih u srednjim školama. Slično razmišlja i Vilim Ribić, predsjednik Matice sindikata: formiran je pregovarački odbor, čeka se prvi sastanak i naprosto ne vidi smisao u tome da se sada dižu tužbe. - Nikako za to nije vrijeme dok traje pregovarački proces. Uz to, kakvog ima smisla izlaziti s četiri tužbe i tužiti za tako kratki period? Tužbe isto koštaju. Ovo bi moglo nanijeti više štete nego koristi, mislim da se radi o skupljanju jeftinih sindikalnih poena - kaže Ribić. Ministar rada Tomislav Ćorić, kojega smo tražili da komentira početak dizanja tužbi te ga pitali namjerava li ova Vlada ispoštovati potpisane sporazume, kratko nam je, pismenim putem, poručio: “Vlada je imenovala Pregovarački odbor za pregovore o Sporazumu o osnovici plaće u javnim i državnim službama, čime je izrazila svoju namjeru konstruktivnog socijalnog dijaloga sa socijalnim partnerima u cilju iznalaženja rješenja na zadovoljstvo svih dionika”.