Foto: Hina, Ilustracija U POŽARU koji je izbio u ponedjeljak navečer u tvornici za zbrinjavanje i preradu opasnog kemijskog otpada Kemis u Vrhniki u Sloveniji nastala je velika materijalna šteta, ali prema prvim procjenama nema većeg onečišćenja prirode i okoliša.  "Uzrok požara, te dimenzije nesreće i nanesena šteta koja je velika još se utvrđuju", kazao je na konferenciji za novinare u utorak zapovjednik Civilne zaštite Vrhnike Viktor Razdrh. Onečišćenje je utvrđeno u obližnjem potoku, ali se na detaljnije analize onečišćenja okoliša trebati pričekati nalaz posebne državne ekipe koja se bavi takvim incidentima. Gašenje požara koji je izbio nešto prije 20 sati u ponedjeljak potrajalo je do ranih jutarnjih sati. U gašenju je sudjelovalo više od tristo vatrogasaca i pripadnika civilne zaštite, no nitko prema prvim podacima nije ozlijeđen iako je situacija bila opasna. Povremene eksplozije U tvornici je bila velika količina zapaljivih tvari, a zbog visokih temperatura dolazilo je do povremenih eksplozija. Na požarištu su i dalje ekipe vatrogasaca, odnosno požarna straža, kako se vatra ne bi opet proširila. Direktor Kemisa Emil Nanut kazao je da je u požaru toj tvrtki i objektu starom sedam godina nanijeta golema materijalna šteta koja se mjeri milijunima eura. Kemis se bavio zbrinjavanjem i preradom opasnog otpada, kao što su otpadna ulja, lakovi, boje, lijekovi i slični materijali, ali su vatrogasci uspjeli spasiti od požara posebno skladište s 40.000 litara opasnih tekućih kemikalija zbog kojih su razmjeri incidenta mogli biti mnogo veći.