U Mostaru je u utorak pokopano troje djece, brat i sestra Luka i Lana Lovrić, te Arman Hadžiomerović kao i pilot Ivan Karačić koji je upravljao letjelicom koja se u subotu srušila južno od Mostara i u kojoj je život izgubio i mladić Muhamed Sipović. Pet osoba pod još uvijek neutvrđenim okolnostima poginulo je u padu sportskog zrakoplova, od čega troje djece. Na groblju u Dračevicama na posljednji počinak osmogodišnjeg Luku i desetogodišnju Lanu ispratili su roditelji, rodbina i više tisuća ljudi. Tijelo Armana Hadžiomerovića pokopano je na groblju Sutina, gdje će u srijedu biti pokopan i Muhamed Sipović, dok je pilot Ivan Karačić pokopan na mjesnom groblju Slipčići kod Čitluka.  Središnja komemoracija održana je u Hrvatskome domu hercega Stjepana Kosače. Pet svijeća gorjelo je na bini, a djeca i brojni nazočni upisivali su se u knjigu žalosti.   Mostarski gradonačelnik Ljubo Bešlić obratio se na komemoraciji upućujući sućut roditeljima i ističući kako se naizgled bezbrižan dan pretvorio u strašnu tragediju.  "Željeli smo vjerovati da je to samo san. Tragedija je ostavila duboku bol u obiteljima, gradu, u cijeloj BiH. Dragi Luka, Lana, Armane, Muhamede i Ivane vjerujemo da ste otišli u drugi, bolji svijet u kojemu ćemo se ponovno susresti. Neka vam je laka ova hercegovačka gruda", rekao je gradonačelnik Bešlić.   Brojne brzojave obiteljima i ožalošćenima poslali su brojni uglednici među kojima je i hrvatski član BiH Predsjedništva Dragan Čović i federalni premijer Fadil Novalić. Na više mjesta u Mostaru građani su spontano palili svijeće i molili za poginule.