Screenshot: N1 DANAS su na press konferenciji predstavnici GONG-a, Foruma za slobodu odgoja i GOOD inicijative progovorili o izazovima za budućnost Cjelovite kurikularne reforme te je predstavljena prosvjedna akcija "Hrvatska može bolje". Iz GOOD inicijative za kvalitetno i sustavno uvođenje građanskog odgoja i obrazovanja u odgojno-obrazovni sustav upozorili su kako je "Europska komisija prepoznala da je kurikularna reforma zaustavljena".  "Nakon godinu dana opet smo se našli na početku. Nažalost, sve više interesne i ideološke skupine nastoje nametati svoje vrijednosti preko obrazovanja, umjesto da je obrazovanje utemeljeno na stručnosti i potrebama djece i mladih da im osigura kvalitetniju budućnost. To danas nažalost nije situacija. Smatramo da je naša dužnost nastaviti tražiti od nositelja odluka u RH, Sabora i Vlade, puno bolje. Ove godine je vrijeme da Hrvatska pokaže da može i mora bolje. Imamo zahtjeve s kojima ćemo izaći vezano za prosvjednu akciju.  Prvi zahtjev je taj da tražimo od Andreja Plenkovića da razriješi Dijanu Vican i ministra Pavu Barišića njihovih dužnosti, zbog dosad napravljenih propusta. Tražimo da se ponovi postupak za izbor ekspertne radne skupine. Opet pozivamo građane da dođu na prosvjednu povorku, ove godine ćemo hodati od Trga bana Jelačića do Glavnog kolodvora", poručili su.