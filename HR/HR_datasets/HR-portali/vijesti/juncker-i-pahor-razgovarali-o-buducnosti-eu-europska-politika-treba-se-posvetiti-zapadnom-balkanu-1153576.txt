Predsjednik Europske komisije Jean-Claude Juncker razgovarao je u Ljubljani sa slovenskim predsjednikom Borutom Pahorom o budućnosti Europske unije nakon izlaska Velike Britanije iz članstva, istaknuvši poslije razgovora da su scenariji daljnjeg funkcioniranja EU, ponuđeni u srijedu u tzv. Bijeloj knjizi, samo povod za raspravu, dok se Pahor založio za što tješnje povezivanje unutar Unije. Budućnost Europske unije glavna je tema Junckerova posjeta Sloveniji, do kojeg dolazi nakon što je u srijedu predstavio dokument Europske komisije s pet opcija europske budućnosti, o kojima se trebaju izjasniti članice i europska javnost. "Bijela knjiga je dokument o europskoj budućnosti, dan za raspravu državama članicama, vladama, općoj javnosti i nevladinim udrugama", kazao je Juncker te pojasnio kako je pet scenarija razvoja EU-27 u budućnosti, koje se navode u tom dokumentu, izneseno kao moguće opcije. Pri tome se Komisija ne opredjeljuje ni za jednu, nego će o tome svoje morati reći zemlje članice, a na kraju će vjerojatno biti prihvaćena neka mješavina svih iznesenih opcija, kazao je Juncker. Predsjednik Europske komisije uputio je komplimente Sloveniji, koja je u EU ušla 2004., te istaknuo da Slovenci trebaju biti ponosni na svoja postignuća i da se Slovenija ponaša kao da je među zemljama osnivačima. Zato je, prema Junckerovim riječima, vrijedno poslušati njeno mišljenje i zato se odlučio da će Slovenija biti prva članica koju je posjetio nakon objave dokumenta da bi potaknuo tu raspravu. Juncker je ocijenio da je sa slovenskim predsjednikom imao dobar razgovor na tu temu, te da će komunikaciju s njim te sa slovenskom vladom i parlamentom nastaviti i ubuduće. U kraćoj izjavi nakon razgovora kazao je također da je sa slovenskim predsjednikom u prijateljskim odnosima, da se poznaju još iz vremena kad su obojica bili premijeri, te da se često čuju telefonom i raspravljaju neka pitanja. Pahor je nakon sastanka rekao da je isprva bio pomalo razočaran dokumentom Komisije o europskoj budućnosti, navodeći da je očekivao više s obzirom da je osobno opredijeljen za što tješnje povezivanje unutar EU. No, istaknuo je da sada shvaća da je to samo prvi korak, a o ponuđenim opcijama će se kasnije morati izjasniti članice. "Za sada se nije moglo učiniti nešto više, ali je otvorena mogućnost svima koji žele razmišljati o budućnosti EU-a da to i učine. Sljedeći će korak biti kad se bude odlučivalo kako naprijed. U Sloveniji, bez obzira na pojedinosti, o toj budućnosti svi smatramo da je EU važna jer ona znači  više mira, više sigurnosti i više blagostanja, a to smo i rekli", kazao je Pahor. Pahorov ured u posebnom je priopćenju objavio da su Juncker i slovenski predsjednik razgovarali i o inicijativi slovenskih intelektualaca kojom su svoje ideje o europskoj budućnosti predstavili u formi novog slovenskog ustava, te da je bilo riječi i o ulozi Slovenije u regiji te odnosima SAD-a i Rusije. Što se tiče "susjedne regije zapadnog Balkana", Pahor je Junckeru kazao da bi joj europska politika trebala posvećivati više pozornosti s obzirom "na sve kompliciranije odnose" do kojih tamo dolazi, navedeno je u priopćenju. >> Junckera će u Ljubljani slovenski dužnosnici pitati o arbitraži i teranu 