Foto: FAH AMERIČKI savjetnik za nacionalnu sigurnost H.R. McMaster danas je izjavio da je predsjednik Donald Trump neosporno podupro uzajamnu NATO-ovu obrambenu doktrinu, unatoč tomu što to nije eksplicitno spomenuo tijekom posjeta Bruxellesu.   U govoru održanom u NATO-ovu sjedištu u Bruxellesu početkom tjedna Trump je razočarao saveznike ne spomenuvši potporu Članku 5, po kojemu se napad na jednu članicu saveza smatra napadom na sve njih.   Tijekom izborne kampanje Trump je doveo u pitanje Članak 5, kazavši da NATO-ove članice koje nisu uplatile dogovoren iznos svojeg nacionalnog dohotka (dva posto) za obranu ili, kako je kazao "izdvojiti pošteni dio" za obranu, ne zaslužuju ni korist od članstva.   "Očekivalo se da predsjednik eksplicitno kaže da podupire Članak 5. Naravno da je tako", kazao je McMaster novinarima na kraju summita G7 na Siciliji. "Nije mu bila namjera ne izreći to. Bilo je obuhvaćeno govorom. Činjenica je da Sjedinjene Države i njihov predsjednik čvrsto stoje iza obveza NATO-ova Članka 5", istaknuo je McMaster.