Europska unija spremna je progledati kroz prste Srbiji čak i nakon što su predsjednik i glavni tužitelj haaškog Tribunala službeno, u prekjučerašnjim izvješćima Vijeću sigurnosti Ujedinjenih naroda, upozorili da je Beograd odustao od pune suradnje s Haagom. Takva formulacija, da nema pune suradnje, u prošlosti je u slučaju Hrvatske bila dovoljna da se ne otvara pregovaračko poglavlje 23, no sada u slučaju Srbije to, čini se, nije tako. I Europska komisija i Nizozemska, koja trenutačno predsjeda Vijećem EU, signalizirale su jučer da i dalje, unatoč negativnom izvješću, žele do kraja lipnja otvoriti poglavlja 23 i 24 u pregovorima sa Srbijom. – Očekujemo da Srbija brzo poduzme sve potrebne korake kako bi osigurala punu suradnju s Tribunalom – rekla je glasnogovornica Komisije Maja Kocijančič odgovarajući na pitanje Večernjeg lista. No, neslužbeno su izvori iz EK jučer objasnili da se može sa Srbijom najprije otvoriti poglavlje 23, a potom razgovorima u sklopu tog poglavlja tražiti da se ostvari puna suradnja. – Procesuiranje ratnih zločina i puna suradnja s Tribunalom važni su uvjeti u srbijanskim pristupnim pregovorima. Puna suradnja ostaje obveza, ali i predanost Srbije – dodala je Kocijančič. Nizozemci, koji su u prošlosti bili vrlo strogi u uvjetovanju pune suradnje s Haagom za bilo kakav napredak u pregovorima s EU, sada taj svoj princip stavljaju u drugi plan. Jučer je potvrđeno da Nizozemci i dalje žele do kraja ovog mjeseca otvoriti poglavlja 23 i 24 sa Srbijom. Hrvatska je punu suradnju Srbije s Haagom istaknula među svoja tri uvjeta bez čijeg ispunjavanja, najavljeno je, neće dati suglasnost na otvaranje poglavlja 23 i 24. Tako se sada može dogoditi da se Hrvatska u Vijeću EU pokaže najprincipjelnijom po ovom pitanju od svih država članica. Predsjednik haaškog suda Carmel Agius i glavni tužitelj Serge Brammertz u UN-u su prekjučer izjavili da Srbija ne surađuje u potpunosti s Haagom jer odbija izručiti troje srpskih radikala koje Tribunal traži zbog optužbi da su prijetili, podmićivali i utjecali na svjedoke u slučaju protiv Vojislava Šešelja. Srbijansko pravosuđe zaključilo je da nije dužno surađivati s Haagom po pitanjima vezanim uz nepoštivanje suda. 