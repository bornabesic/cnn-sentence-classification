"Sram ih bilo što su napravili! Hoćemo li imati pravne osnove ovo pobiti, vidjet ćemo. Na silu su ovo dobili, nije ovo dobiveno, ovo je oteto! - prve su reakcije Željka Keruma nakon što je postalo jasno da će Andro Krstulović Opara odnijeti pobjedu u drugom krugu lokalnih izbora te postati novi splitski gradonačelnik, piše Slobodna Dalmacija. U Kerumovu stožeru su rekli da u roku od 48 sati imaju vremena predočiti sve dokaze o mogućim nepravilnostima oko izbora. To će, kažu, i učiniti jer su njihovi promatrači sve evidentirali, fotografirali i prigovore pisali na licu mjesta. U tom je smislu DIP jučer u dva navrata posjetila i Nevenka Bečić, Kerumova sestra. Podsjetimo, Državno izborno povjerenstvo u Splitu je zabilježilo rekordnih 5000 nevažećih listića, odnosno gotovo 10 posto, i to uz vrlo malu izlaznost birača.