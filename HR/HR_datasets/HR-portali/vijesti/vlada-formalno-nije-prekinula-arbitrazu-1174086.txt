Vlada nije poštovala zaključak kojim ju je Sabor u srpnju 2015. jednoglasno obvezao da provede postupak prestanka Arbitražnog sporazuma sa Slovenijom i time je Hrvatsku dovela u izrazito loš položaj. Tvrde to SDP-ovi zastupnici koji su zatražili i od Vlade dobili očitovanje o radnjama poduzetim nakon što se Hrvatska povukla iz teško kompromitiranog arbitražnog postupka. Postupak raskida međunarodnog sporazuma opisan je Bečkom konvencijom o pravima međunarodnih ugovora, a prvi korak je slanje notifikacije o suspenziji sporazuma. Taj je korak odmah nakon donošenja saborskog zaključka poduzela Vlada Zorana Milanovića, nakon čega je uslijedio tromjesečni period za odgovor Slovenije. Slovenci su prigovorili u roku, 5. kolovoza 2015.,a po Bečkoj konvenciji uslijedio je rok od godine dana da neka od strana pokrene postupak mirenja pred glavnim tajnikom UN-a. Mirenje do danas nije zatražila ni jedna strana, a Vlada u odgovoru SDP-ovim zastupnicima napominje kako taj postupak ionako ne završava obvezujućom odlukom, nego tek preporukama strankama. – Mogućnost korištenja ovog mehanizma nije vremenski ograničena i hrvatska ga strana (za sada) nije pokrenula – kaže Vlada. SDP-ov Peđa Grbin smatra, međutim, da je riječ o lošoj procjeni te upozorava da će za pokretanje postupka mirenja biti prekasno ako arbitražna komisija u međuvremenu donese odluku o granicama. Iako je Hrvatska jasno kazala kako tu odluku neće priznati, Grbin je uvjeren da ćemo u svoje stavove teško uvjeriti međunarodnu javnost, s obzirom na to da nismo poduzeli sve korake kako bi arbitražni sporazum i formalno prestao. – Kome ćemo u svijetu moći reći da ne poštujemo takvu odluku i da je ne treba provoditi, kada nismo poduzeli propisane radnje da spriječimo njezino donošenje i prekinemo sporazum? Optužit će nas se da smo čekali dok vidimo odluku pa da onda pokrenemo mirenje, ako ona ne bude išla u našu korist – tumači Grbin te dodaje kako je odgovornost za to na ministrima vanjskih poslova Miri Kovaču i Davor Ivi Stieru te premijerima Tihomiru Oreškoviću i Andreju Plenkoviću.