Udruga Franak podnijela je prekršajnu prijavu protiv Vlade RH, odnosno premijera Tihomira Oreškovića kao odgovorne osobe, s prijedlogom za izricanje maksimalne propisane kazne jer Vlada tri mjeseca nije dala informacije Udruzi o tome što poslovne banke traže od Republike Hrvatske u sklopu ''svojih prijetnji za pokretanjem arbitražnog postupka''.  Udruga Franak u ponedjeljak je priopćila kako je prije pet mjeseci, 1. travnja, tražila od Vlade RH konkretne informacije o tome što poslovne banke traže od Republike Hrvatske u sklopu svojih prijetnji pokretanjem arbitražnog postupka. U Franku smatraju da ne postoji nikakav valjani razlog zbog kojeg bi se traženja banaka držala tajnom, pogotovo što, kako navode, zahtjevi poslovnih banaka ''očito sadrže potraživanja i ustupke, bilo financijske bilo druge prirode, a koja su usmjerena na teret državnog proračuna, dakle javnih sredstava Republike Hrvatske''. Držimo kako se radi o iznimnom javnom interesu i pravu hrvatskih građana da imaju pristup informacijama o tome što poslovne banke traže od Republike Hrvatske, ističu u  Udruzi. Nakon što Vlada RH nije u roku od čak tri mjeseca odgovorila na zahtjev Udruge Franak, povjerenica za informiranje je 5. srpnja, po žalbi Udruge, donijela zaključak kojim se nalaže Vladi RH da u roku 8 dana od zaprimanja zaključka riješi zahtjev za pristup informacijama Udruge Franak, sukladno Zakonu o pravu na pristup informacijama, navodi se u priopćenju. No, kažu iz Udruge, Vlada RH nije postupila ni po tom rješenju. Stoga je Udruga Franak podnijela prekršajnu prijavu protiv Vlade RH, osnovno protiv tehničkog premijera Oreškovića kao odgovorne osobe, s prijedlogom za izricanje maksimalne propisane kazne. Iz Udruge zaključuju kako Vlada RH, kao izvršna vlast, umjesto da promiče transparentnost svog rada i da služi građanima, negira temeljna načela pravne države. >> Jedina opcija: Bankama naplatiti od 9 do 25 milijardi kuna i obeštetiti 100.000 građana 