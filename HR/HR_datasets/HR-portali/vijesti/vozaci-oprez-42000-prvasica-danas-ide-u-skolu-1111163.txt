Školski su praznici završili i od ponedjeljka će djeca ponovno biti aktivniji sudionici u prometu – kao pješaci i putnici u automobilima. No, iako prometne opasnosti vrebaju mališane, na odraslima je odgovornost da im put između kuće i škole učine što sigurnijim. Na vozačima je da razmišljaju o blizini škole i da voze sporije, da propuste pješake preko pješačkog prijelaza. Djeca ne znaju procijeniti brzinu vozila, ne mogu znati hoće li do druge strane ulice stići prije nego automobil dođe do njih. Imajte na umu da su djeca niskog rasta, pa ih vozač ispred sebe često vidi tek kad iskorače iza parkiranog automobila na cestu. Tu istu činjenicu roditelji moraju objasniti djeci – niža su od automobila i iza drugog automobila ne vidi ih vozač vozila koje nailazi. Zato cestu trebaju prelaziti na preglednom mjestu, preko pješačkog prijelaza. Istrčavanje na prometnicu nikada ne smije biti opcija. S mlađom djecom treba vježbati najsigurniji put do škole, ne nužno najkraći, već onaj s nogostupom i najmanje prelazaka preko ceste. Djeci treba primjerom pokazati kako valja preko ceste, treba im objasniti što se može dogoditi ne budu li se pridržavala prometnih pravila. Poštujte prometna pravila i tako pružite pozitivan primjer svojoj djeci. Zadnjih godina sve je više roditelja svjesno potrebe prijevoza djece u odgovarajućoj sjedalicu ili na postolju, ali i dalje mnogi ignoriraju činjenicu da se nevezano dijete u slučaju nesreće zbog sila koje u tom trenutku djeluju ne može zadržati na sjedalu niti ga snagom svojih ruku odrasla osoba može spasiti od nekontroliranog leta po kabini, u najtežim slučajevima čak i “lansiranja” kroz vjetrobransko staklo automobila. Sigurnosni pojas jedan je od ključnih elemenata sigurnosti i njegovo nevezivanje predstavlja velik rizik. Odgovarajuća sjedalica i sigurnosni pojas stoga trebaju biti imperativ svakom roditelju-vozaču. Na području Republike Hrvatske u sedam mjeseci 2016. u prometnim je nesrećama nastradalo 566 djece, dok su u istom razdoblju prošle godine nastradala 533 djeteta. Poginulo je jedno dijete, u usporedbi sa sedmero poginule djece u prvih sedam mjeseci 2015., ali više ih je ozlijeđeno. – Broj poginule djece manji je za 85,7 posto. Teško ozlijeđene djece je 19,4% više, a lakše ozlijeđene djece ima 5,8 posto više. U ukupnom stradavanju ponovno je najviše djece nastradalo kao putnici u vozilima. Nevjerojatno je susresti se s podacima koliko se djece svih uzrasta prevozi u vozilima s roditeljima, a da u današnje vrijeme velikog napretka pasivne sigurnosti u automobilima, nisu vezana ili na bilo koji drugi način osigurana od mogućeg stradavanja – napominju iz MUP-a. Policija je u okviru akcije “Poštujte naše znakove“ neke preventivne radnje za zaštitu djece već poduzela, a s aktivnostima poput pojačanog nadzora prometa u blizini škola te posjete prometnih policajaca prvašićima, nastavlja u rujnu. >> Rekordnih 18 hrvatskih škola dobilo status Microsoft Showcase škole MUP je za roditelje pripremio nekoliko savjeta. Ako je vaše dijete prvoškolac, posebnu pozornost posvetite putu u i iz škole, odaberite najsigurniji put (ne nužno i najkraći), upozorite djecu na opasna mjesta na tom putu i vježbajte kako sigurno prelaziti kolnik, objasnite im svrhu pješačkog prijelaza i semaforskih uređaja, kao i razloge zbog kojih ih treba koristiti te ulogu prometnog policajca. Posebno je važno da vi sami nikada, bez obzira na to koliko se žurili, a u pratnji ste djeteta, ne činite prometne prekršaje, a kad dočekujete dijete pred školom ili kućom, ne činite to na suprotnoj strani ulice. Ako se vaše dijete kreće u prometu noću ili u uvjetima smanjene vidljivosti, pobrinite se da bude vidljivo, u svjetlijim bojama ili s ugrađenim reflektirajućim tvarima.      