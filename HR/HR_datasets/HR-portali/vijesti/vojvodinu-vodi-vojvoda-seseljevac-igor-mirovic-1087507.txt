Slika Vojvodine kao dijela Srbije s najviše europskog štiha nakon izvanrednih izbora 24. travnja promijenjena je, a Aleksandar Vučić sa svojim naprednjacima i tamo je preuzeo vlast od koalicije okupljene oko Demokratske stranke koja je vladala nešto manje od 15 godina. Prije 28 godina upravo u Vojvodini odigrao se uvod u ratove kojima je Slobodan Milošević razorio susjedne zemlje, bila je to tzv. jogurt-revolucija, navodna antibirokratska revolucija s glavnim ciljem rušenja autonomije pokrajine Vojvodine. Od radikala do naprednjaka Autonomija je ukinuta, ali Vojvodina je zadržala imidž dijela Srbije koji se nije u tolikoj mjeri dao navući na velikosrpske mitove i u velikosrpske ratove. Zanimljivo da bi upravo jedan od sudionika jogurt-revolucije uskoro mogao, zasjesti na čelo vojvođanske vlade, postat će pokrajinski premijer. To je 47-godišnji Igor Mirović koji je prošao sličan put kao i Aleksandar Vučić, prvo je bio u radikalima četničkog vojvode Vojislava Šešelja, a onda se i on priključio naprednjacima Tomislava Nikolića. Kao član Šešeljevih radikala bio je 14 godina na čelu novosadskog odbora te stranke, kad su prvaci stranke tjerali iz Vojvodine Hrvate, Mađare, Slovake, kad ih je po Vojvodini osobno četnički vojvoda Šešelj tjerao van. Iza Mirovića je duga politička karijera u kojoj je bio na različitim dužnostima, više puta je bio zastupnik u Narodnoj skupštini Srbije, kao i u vojvođanskoj skupštini, bio je i zamjenik ministra financija. Bio je sudionik još jednog mitinga sličnog onom iz 1988., bilo je to 2013., kad je Vučić već bio na vlasti i kad je počeo novi pohod na Vojvodinu pod egidom ‘Stop razbijanju Srbije’ – Mirović i nije po volji Aleksandru Vučiću jer Vučić želi ljude koji ovise samo o njemu – kaže novinar i publicist Dimitrije Boarov. – Ipak, čini se da Mirović prolazi jer Vučić sebi ne može dopustiti otvaranje još jedne fronte, u jednom krilu vlastite stranke – kaže Boarov, dodajući kako se predstava o Vojvodini stvarana još u Jugoslaviji mora mijenjati. Halabuka iz Beograda – U Vojvodinu je doseljeno 400 tisuća ljudi iz Hrvatske i BiH. Osim toga, koalicija oko Demokratske stranke na vlasti je u toj pokrajini već gotovo 15 godina i nije se proslavila. U Vojvodini i inače vlada pragmatičan pristup. Beograd drži sve poluge vlasti, ekonomske, financijske, a i vlada Srbije dala je do znanja da neće dati jedan dinar dok se ne promijeni vlast – kaže Boarov, dodajući kako je medijska halabuka iz Beograda, uz pomoć nekih lokalnih medija, bila zaglušujuća. U Srpskoj naprednoj stranci, koja se i ne može pohvaliti kadrovima, Mirović je jedan od civiliziranih tehnokrata, a razumije se i u financije, kaže Boarov, dodajući kako se Vučić boji da bi Mirović mogao ozbiljno shvatiti funkciju i zaista pokušati privući novac u Novi Sad.  >>Srpska stranka traži hitnu tužbu protiv Hrvatske zbog genocida Mirović se bavi i poezijom, ali u skladu sa svojim profilom, piše o srpskim mitskim temama, o ‘oslobađanju Vukovara’ u pjesmi ‘Grumenje Vukovara’: ‘Da li nečastivi tako pakleno misli da nam ni grumenje ne ostade’, napisana u Negoslavcima u studenom 1991. – Htio bi reći Mirovićev lirski subjekt, baš kao što će i mnogo godina kasnije i predsjednik Nikolić reći o Vukovaru, da je to ‘srpski grad’ koji nam je porušio neki vrag – pisao je o Miroviću srbijanski književnik Saša Ilić za Peščanik. – Ovako je opjevao program svoje stranke: Na katunskim visovima legenda kazuje, Sava i Vuci svi da budu siti, sve zemlje na broju – piše Ilić. U ‘Poemi zemlje slavonske’ Mirović piše: ‘Rakiju domaću prosipam ljut, neki pijanstvu postaše drug, kerberi, grobnice, jame, granični lug’. Objavio je zbirke ‘Nebo nad Bizantom’ i ‘Kremen-plamen’. 