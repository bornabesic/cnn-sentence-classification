Teroristička organizacija Islamska država na svom portalu Amaq objavila je tekst i videosnimku koja pokazuje kako je u zrak digla plinsko postrojenje Hayan, koje se nalazi 100 kilometara istočno od Homsa. Kako navode u svom priopćenju, to su učinili kako bi paralizirali gospodarstvo režima Bashara Al Assada. Naime, teroristi tvrde kako su ta plinska postrojenja bila kralježnica režima Bashara Al Assada i dnevno proizvodila tri milijuna kubičnih metara plina koji je najvećim dijelom išao u vojne svrhe režima.  Između ostalog, u svom priopćenju tvrde kako su tim činom napravili veliku štetu režimu koji sada neće imati samo problema sa snabdijevanjem plina već i sa strujom. ISIL se odlučio na taj potez u jeku priprema velike ofenzive sirijske vojske i boraca Hezbollaha za povratak grada Palmire koji se nalazi blizu tih polja, a koji je ISIL ponovno u munjevitoj ofenzivi zauzeo 11. prosinca 2016. te kako u slučaju ponovnog zauzimanja od režima ne bi bilo koristi od tog plinskog postrojenja. Sirijski vojni izvori s kojima smo kontaktirali nisu nam mogli ni potvrditi ni demantirati navode ISIL-a, međutim stanovnici Homsa i okolnih mjesta svjedoče o snažnoj detonaciji koja je potresla čitavu provinciju Homs. Prema navodima terorističke organizacije Islamske države, detonacija je uslijedila nakon što su ISIL-ovci na tom području postavili velike količine eksploziva, što su potkrijepili i videosnimkom. INA je u bloku Hayan vršila istraživanja Kao što je poznato, INA je u bloku Hayan vršila istraživanja koja su završena 2007. godine, a dovela su do šest nalazišta plina i nafte – Jihar, Al Mahr, Jazal, Palmyra, Mustadyra i Mazrur. INA je prestala s eksploatacijom nafte i plina 2012. nakon povlačenja iz Sirije koje je došlo zbog, kako su u INA-i tada rekli, okolnosti "više sile", sukoba u Siriji i složene političke situacije. INA-ine aktivnosti na polju Hayan trajale su samo 57 dana i to 2012. godine. INA se krajem prošlog mjeseca očitovala o mogućnosti povratka na sirijska polja. Iz kompanije su tada upozorili kako je sigurnosna i politička situacija u Siriji toliko složena da postoji opravdana sumnja u to da će u sljedećih nekoliko godina biti razriješena. Poznato je kako je zbog neizvjesne političke situacije u Siriji INA u razdoblju od 2013. do 2015. otpisivala vrijednost svoje imovine u Siriji. Do sada je ukupno otpisana vrijednost u iznosu od oko 3,4 milijarde kuna. U 2013. i 2014. otpisano je oko 1,5 milijardi kuna imovine u Siriji, a u 2015. oko 400 milijuna kuna.  Tijekom ratnih zbivanja pojedina postrojenja pretrpjela su oštećenja te su se u različitim razdobljima nalazila pod različitim upravama, od protuvladinih snaga do ISIL-a, ali su do sada bila neoštećena i proizvodnja se vršila cijelo to vrijeme unatoč borbama. Unatoč indirektnim pozivima sirijske vlasti da se INA vrati na svoja polja, osnovni preduvjet za nastavak INA-inih prekinutih aktivnosti vezanih uz istraživanje i proizvodnju nafte i plina u Siriji bio je potpuni prestanak svih ratnih operacija u Siriji te uspostavljanje stabilnih političkih i sigurnosnih prilika, pri čemu se podrazumijeva ukidanje sankcija koje su trenutačno na snazi. >>Ina nije morala otići iz Sirije. Polja su mogli voditi Kinezi ili Rusi >>Raketirano naftno polje koje je u Siriji vodila Ina 