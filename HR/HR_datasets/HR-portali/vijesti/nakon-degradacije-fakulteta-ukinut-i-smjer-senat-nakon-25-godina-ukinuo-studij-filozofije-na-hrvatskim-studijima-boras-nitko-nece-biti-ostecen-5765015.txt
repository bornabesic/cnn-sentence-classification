U novoj akademskoj godini na Hrvatskim studijima neće biti upisa studenata na studij filozofije. Takvu odluku donio je većinom glasova Senat Sveučilišta u Zagrebu, uz deset suzdržanih i jedan glas protiv. Obrazloženje iz Rektorata otprilike glasi: Sveučilištu ne trebaju tri studija filozofije. Odluka je utemeljena na zaključku Rektorskog kolegija u užem sastavu da se neće pripremati novi studijski program filozofije na Hrvatskim studijima, jer bi to bilo utrostručavanje takvog studija na Sveučilištu. Umjesto predviđenih 15 upisnih mjesta na preddiplomski studij, kvota je nula, pri čemu će se 15 predviđenih mjesta prenamijeniti za pripadnike hrvatske dijaspore na studijima Hrvatskih studija. - Nijedan student niti profesor neće biti oštećen, nastavljaju raditi. Ovaj studij se nastavlja za one koji su ga dosad upisali, a budući da je ovo prijelazan period razmislit ćemo što dalje. Imamo nekoliko takvih studija koji se udvostručuju. Uostalom, u tom smjeru išla je i preporuka bivšeg ministra znanosti Vedrana Mornara, izjavio je novinarima rektor Damir Boras. Uz Filozofski fakultet i Hrvatske studije, filozofiju je moguće upisati na Fakultetu Družbe Isusove, kojemu je Senat prije nešto više od godinu dana izglasao status sastavnice Sveučilišta. Paralelno, prije dva mjeseca Hrvatskim studijima status je praktički degradiran, pa su umjesto obećane punopravne članice (dosad su bili u podružnica, koja je filozofiju izvodila u zajedništvu s Fakultetom Družbe Isusove) postali sveučilišni odjel. Time je Fakultet Družbe Isusove, točnije njihov studij filozofije, postao drugi studij, onaj na Hrvatskim studijima treći i kao takav nakon 25 godina očito nepotreban. - Dobro, možda ima nekog rezona tvrditi da na Sveučilištu nisu potrebna tri studija filozofije. Ali zašto onda ukidati baš onaj studij koji je, prema objektivnim pokazateljima - objavljivanju u najboljim časopisima i kod prestižnih izdavača, citiranosti i prisutnosti u svjetskim diskusijama - zapravo najbolji studij filozofije ne samo na zagrebačkom sveučilištu nego i u cijeloj Hrvatskoj? Totalni apsurd! - komentar je Nevena Sesardića, jednog od naših najuglednijih filozofa. Atmosfera među profesorima Hrvatskih studija u utorak je bila tjeskobna. Predstojnik vijeća Odsjeka za filozofiju HS-a, Tomislav Bracanović, odluku je nazvao skandaloznom, a profesor s međunarodnom reputacijom Pavel Gregorić čistom farsom i mogućom osvetom. Naime, dio profesora filozofije Hrvatskih studija autori su prijave sadašnjeg ministra znanosti Pave Barišića zbog plagiranja, a svojevremeno su prijavili i sadašnjeg prorektora Antu Čovića te se javno konfrontiraju s rektorom Borasom. - Odluku smatram skandaloznom jer nije provedena na temelju transparentnih kriterija. Zapravo je problem u tome da je naš studij filozofije po mnogim pokazateljima jedan od najboljih. Reakreditacijski postupak nije imao niti jednog prigovora na preddiplomski studij filozofije, pri čemu upravo taj odjel smatra najbolje organiziranim na Hrvatskim studijima – kaže predstojnik Bracanović. Dodaje da je riječ o potpuno suludoj odluci, s obzirom na to da se u Rektoratu nisu izjasnili na temelju kojih kriterija izglasavaju nultu kvotu, te zašto baš taj studij, a ne neki drugi od ukupno sedam na HS-u.Hrvatski studiji utemeljeni su upravo na studiju filozofije, kroatologije i studija društva (sociologije). Na odsjeku je danas zaposleno osam profesora, a svake godine dosad imali su kvotu od 30 studenata, odnosno ukupno 60 jer je riječ o dvopredmetnom studiju. Prema podacima s HS-a, na preddiplomskom studiju trenutno je oko 180 studenata.“to je čista farsa” - Imamo još dvije godine da posljednji student završi svoje. Nakon toga, koliko smo čuli o raspravi na Senatu, mi profesori bit ćemo preraspodijeljeni na druge odjele Hrvatskih studija. To je naravno čista farsa jer ne može bilo tko predavati bilo što - osim ako nije rektor Boras - komentira Pavel Gregorić. Argument da je riječ o trećemu studiju, po Gregoriću je u najmanju ruku ciničan jer je taj treći studij potpuno različit od prethodna dva. Naime, prema potvrdi upućenih, dvije trećine filozofskih publikacija u svijetu je u stilu analitičke filozofije, koja je dominantno prisutna na Hrvatskim studijima, a nije niti na Filozofskom niti na Družbi Isusovoj.Bezrezervna podrška Odsjeku za filozofiju HS-a stigla je od Hrvatskog društva za analitičku filozofiju, čiji je predsjednik Boran Berčić još u veljači uputio pismo rektoru Borasu i voditelju HS-a Mariju Grčeviću. - Odluka Senata zvuči loše, zvuči kao gašenje studija. Šteta, jer riječ je o uistinu dobrom odsjeku - kratko je Jutarnjem prokomentirao Berčić.