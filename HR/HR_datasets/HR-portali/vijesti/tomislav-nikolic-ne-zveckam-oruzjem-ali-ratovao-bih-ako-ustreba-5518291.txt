Srbijanski predsjednik Tomislav Nikolić poručio je u utorak u intervjuu da je spreman povući se s mjesta šefa države bude li Srbija šutjela u slučaju napada Albanaca na kosovske Srbe te je odbacio optužbe da Beograd zvecka oružjem, ustvrdivši istodobno da će, ako ustreba, u rat otići i on i njegovi sinovi. "Mi ne zveckamo oružjem, već na tu ravan prebacujem ukoliko bude bio ugrožen srpski narod na Kosovu... Srbija će obraniti Srbe na Kosovu i Metohiji. I tu postoji suglasnost vlade i predsjednika. A to što sam rekao da ćemo poslati vojsku zaključci su Vijeća za nacionalnu sigurnost", rekao je Nikolić u razgovoru za beogradski list Kurir. Nikolić je ocijenio "prijevarom" reakcije europskih dužnosnika na njegove izjave povodom angažiranja specijalaca kosovske policije na sjeveru Kosova zbog vlaka upućenog na Kosovo, poručivši da je EU trebala reagirati ranije, kad su Albanci htjeli minirati pugu i spriječiti da vlak iz Beograda stigne u Kosovsku Mitrovicu. "Pa ako Johannes Hahn kaže da ja ne gledam u budućnost i da je budućnost Srbije neovisno Kosovo - onda nemamo o čemu razgovarati. Onda je on prijevara za sva vremena. I to što radi EU je prijevara", rekao je Nikolić. On je podsjetio da postoji dogovor po kojem Srbija neće koristiti svoje pravo iz Rezolucije 1244 UN o slanju 1.000 vojnika na Kosovo, ako postrojbe ROSU ne idu na sjever Kosova. Komentirajući ocjene da je svojim izjavama uznemirio javnost, Nikolić je kazao da su se uznemirili i kosovski Srbi kad su na sjever Kosova stigli pripadnici specijalne policije ROSU. Odbacujući ocjene da Srbija zvecka oružjem Nikolić je rekao da je kontekst njegove izjave bio vezan uz mogućnost da "bude ugrožen srpski narod" na Kosovu. "I da, rekao sam da ću i ja ako treba otići u rat, pa i moji sinovi", ponovio je srbijanski šef države. On je također odbacio i prigovore u javnosti da je aktualna retorika dio kampanje za predsjedničke izbore dodavši da on "još nije ni kandidat". Srbijanski šef države sastao se tijekom dana s veleposlanikom SAD-a u Beogradu Kyleom Scottom i poručio kako razumije da Amerika bezuvjetno podupire Kosovo "na čije stvaranje je izravno utjecala", ali naglasio kako je "službeni Washington provođenjem svoje volje stvorio mnoge nevolje". Nikolić je, kako se navodi u priopćenju niz njegova ureda, rekao kako se "nada da će sa novom administracijom takvo ponašanje prestati". Istodobno, beogradski elektronički mediji prenose izjavu ruskog šefa diplomacije Sergeja Lavrova da se "ne smije dopustiti izbijanje oružanog sukoba na Balkanu". Ruski šef diplomacije poručio je da "postoji jedna institucija koja treba reagirati". “Europska unija mora smiriti ovu situaciju i postupiti tako da se ispunjavaju sporazumi između Beograda i Prištine, koji su postignuti uz posredovanje Bruxellesa“, istaknuo je Lavrov, podsjetivši kako ti sporazumi govore "da se sloboda kretanja ljudi ne ograničava" i da "na sjeveru Kosova, gdje žive Srbi, ne treba biti pripadnika albanske policije". Vlak na relaciji Beograd-Kosovska Mitrovica, koji je na toj liniji trebao ponovo biti uveden poslije skoro dva desetljeća, zaustavljen je jer se Priština usprotivila porukama "Kosovo je Srbija", ispisanim na vanjskom dijelu vlaka na 21 jeziku, dok je unutra bio ukrašen freskama, fotografijama i podacima o kulturnoj baštini Srba na Kosovu pod zaštitom UNESCO-a. Srbijanski predsjednik Tomislav Nikolić ocijenio je da su Beograd i Priština bili na ivici sukoba zbog tog vlaka i upozorio da će se svaki sljedeći pokušaj kosovskih institucija da izazovu sukob završiti loše, ne isključivši ni mogućnost da Srbija na sjever Kosova pošalje vojsku kako bi zaštitila Srbe nako što je Prišina na sjever poslala specijalne postrojbe policije ROSU da zaustave vlak i kontroliraju putnike.