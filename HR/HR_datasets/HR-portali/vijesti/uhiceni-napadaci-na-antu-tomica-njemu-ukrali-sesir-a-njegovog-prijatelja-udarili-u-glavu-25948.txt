SPLIT - Splitska policija uhitila je dvojicu mladića koji su u četvrtak navečer napali novinara i publicista Antu Tomića i ukrali mu šešir, a njegovog prijatelja udarili u glavu, nakon Festivala pričanja priča "Pričigin" kod Doma mladih u Splitu.   Policija je u petak izvijestila kako je prvi mladić uhićen nakon incidenta, dok je drugi uspio pobjeći, no i njega su pronašli te ga ujutro priveli u policijsku postaju na kriminalističku obradu, nakon čega se očekuje da će ga zajedno s već uhićenim napadačem dovesti na Prekršajni sud.   Ante Tomić napadnut je nešto prije 22 sata dok je bio u društvu prijatelja, kada su mu prišla dva mladića od kojih ga je jedan pokušao udariti u glavu, no kako se on odmaknuo, udarac je primio njegov prijatelj.   Neslužbeno se doznaje kako je udarac bio snažan, jer je napadnuti muškarac zatražio liječničku pomoć u KBC Split, gdje mu je rana sašivena.   U pomoć je odmah priskočio poznati splitski fotograf Feđa Klarić, koji napadače fotografirao.   Policija je na poziv vrlo brzo stigla pred Dom mladih i nedugo nakon incidenta uhitila jednog napadača, koji je zajedno s drugim nasilnikom vrijeđao Tomića i pokušao ga udariti.   Ovo je već drugi napad na Tomića, koji je napadnut i u veljači 2014. godine, kada ga je nepoznati muškarac na splitskoj Pjaci zalio kantom fekalija. Policija za njim još traga.