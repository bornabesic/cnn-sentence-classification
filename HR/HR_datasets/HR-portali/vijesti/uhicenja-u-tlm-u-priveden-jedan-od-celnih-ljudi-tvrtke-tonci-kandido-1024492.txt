Iz policije je potvrđeno da istražuju slučaj TLM Šibenska policija u suradnji sa Županijskim državnim odvjetništvom provodi veliko kriminalističko istraživanje vezano za gospodarski kriminal u šibenskom TLM-u. Navodno, radi se o višemilijunskoj šteti koja je prouzročena toj šibenskoj firmi izvlačenjem novca, javlja portal Sibenski.hr. Iz policije za sada stižu samo šture službene informacije: “Mogu samo potvrditi da u maksimalnoj koordinaciji istražujemo slučaj TLM”, izjavila je Marica Kosor, glasnogovornica šibenske policije. Stoga, još nije poznato što to točno policija stavlja na teret osumnjičenima. Ona nije željela potvrditi niti demantirati neslužbenu informaciju kako je u srijedu navečer uhićen Tonći Kandido, jedan od dugogodišnjih čelnih ljudi TLM-a. Navodno, Kandido je priveden u Slavoniji na jednom graničnom prijelazu prema Bosni i Hercegovini. Kako doznaje Sibenski.hr, trenutačno je u tijeku pretraga Kandidovih nekretnina u kojima policija traži dokumentaciju vezanu uz TLM. Tijekom poslijepodneva Kandido bi mogao biti prepaćen na obavijesni razgovor u policiju. Inače, iz šibenske policije namjeravaju razgovarati s Markom i Loranom Pejčinovskim, ocem i sinom makedonskog porijekla koji žive u Austriji, a čija tvrtka EURIS je 2012. godine preuzela TLM. 