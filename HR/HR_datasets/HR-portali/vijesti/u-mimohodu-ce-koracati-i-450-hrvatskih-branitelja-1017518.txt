Usprkos svim prijeporima između krovnih braniteljskih udruga i organizacijskog odbora za proslavu 20. obljetnice operacije Oluja, ešalon branitelja u mimohodu koji će 4. kolovoza proći ulicama Zagreba umjesto predviđenih 96 brojit će čak 450 veterana iz Domovinskog rata. Interes je, naime, ogroman pa i veći od spomenute brojke, na kojoj se moralo stati iz logističkih razloga. U ešalonu branitelja, tako, koračat će nekoliko skupina ratnih veterana. Zagrebačke brigade bit će zastupljene sa 118 bivših pripadnika susedgradske, trnjanske, črnomerečke, trešnjevačke, novozagrebačke, dubravske i sesvetske brigade, a predvodit će ih Ahmet Puškar, Bruno Čavić, Miljenko Bađun, Stjepan Kovačić i drugi. A poslije... svi u Knin U mimohodu će stupati i 41 veteran MUP-a, predvođeni Nikolom Stojanovićem, dok su branitelji iz Vojne policije još brojniji: njih čak stotinu predstavlja Željko Jakobčić. Među pripadnicima pričuvnih brigada interes je toliki da ta brojka iz dana u dan varira, no zasad je pouzdano da će unutar tog ešalona marširati 22 branitelja Bošnjaka, 15 zagorskih branitelja iz Bedekovčine, nekoliko desetaka dragovoljaca Hrvatske ratne mornarice te 17 ratnih vojnih invalida iz sisačko-moslavačke HVIDR-e, usprkos bojkotu središnjice kojom predsjeda HDZ-ovac Josip Đakić. Premda su iz Stožera za obranu hrvatskog Vukovara nedvosmisleno poručili kako "mimohod organiziraju jugofili na vlasti" stoga u njemu neće sudjelovati, grad heroj bit će zastupljen sa 65 Vukovaraca, koji su među sobom odabrali predstavnike svih točaka obrane, od Mitnice do Trpinjske ceste. Predvodi ih brigadir Stjepan Sučić, ratni zapovjednik sa Sajmišta, a u mimohodu će koračati i Drago Adžaga, Damir Maduna, Ivo Kovačić i drugi. Inače, svim braniteljima sudionicima nakon mimohoda je ponuđen i prijevoz autobusima u Knin. Garda, specijalci, invalidi Kako bi zabljesnuli pred građanima i javnošću, sve sudionike braniteljskog ešalona novim će odorama iz ratnog vremena opremiti Ministarstvo obrane. Posebno emotivan mnogima će zasigurno biti prizor ratnih zastava iz Oluje među kojima će uz stijegove brigada HV-a i HVO-a, suprotno nekim dezinformacijama, svoje mjesto naći i zastava HOS-a. Premda su pozvani u mimohod, bivši pripadnici ove postrojbe, sukladno odluci krovne udruge, neće nastupiti u mimohodu, no njihov predstavnik Željko Marijanović sjedit će u svečanoj loži. U konačnici, usprkos odluci braniteljskih udruga na nacionalnoj razini, u mimohodu će, kroz ešalone zapravo proći i brojni veterani gardijskih postrojba, specijalci i invalidi, pa i stopostotni. Slažući popis, Ministarstvo branitelja suočilo se s problemom. – Pozvali smo i šefove udruga koji su pozvali na bojkot, pa su i Klemm, Glogoški i Jukić dobili akreditaciju, a o njima ovisi hoće li se odazvati. No, poštujući odluke šefova udruga, bili smo prisiljeni odbiti dobar dio njihova članstva kako ne bismo napravili razdor. Osim toga, ešalon nije mogao brojiti nekoliko tisuća ljudi, pa je najveći problem bio – odbijati – otkriva izvor. >> A zašto još nitko nije pozvao hrvatske župane na mimohod? >> Tko će iz veteranskih krugova sjediti u svečanoj loži 