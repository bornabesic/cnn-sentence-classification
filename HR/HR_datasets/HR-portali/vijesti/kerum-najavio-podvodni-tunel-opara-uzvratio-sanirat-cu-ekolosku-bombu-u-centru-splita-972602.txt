Foto: FAH KANDIDAT HDZ-a u drugom izbornom krugu Andro Krstulović Opara danas je rekao kako je odlučan u sljedeće dvije godine početi  i dovršiti sanaciju odlagališta otpada Karepovca, koji predstavlja ekološku bombu u središtu grada te krenuti u realizaciju regionalnog centra u Lećevici. > VIDEO Kerum najavio podmorski tunel od 600 metara u Splitu, pogledajte kako je to zamislio  Kako je Krstulović Opara rekao na konferenciji za novinare,  prva faza bi trajala dvije godine i trebala bi biti završena do 2020. godine kako bi se izbjegli penali koji prijete gradu. Projekt sanacije Karepovca predviđa izgradnju betonske plohe za daljnje odlaganje u sljedeće dvije godine, potom prikrivanje postojećeg odlagališta sa sustavom odplinjavanja.  Druga faza kreće kada počnu poslovi na regionalnom centru u Lećevici čime će  početi prebacivanje otpada ne samo iz Splita već iz cijele županije u taj regionalni centar, rekao je Krstulović Opara. "Treća važna komponenta je da ću kao gradonačelnik i kao predstavnik gradskih vlasti inzistirati na stalnom kontroliranju tijeka realizacije i potom gospodarenja regionalnog centra, jer naš otpad nije smeće nego je vrhunski resurs kojim želimo upravljati., rekao je Krstulović.  Četvrta faza Kako je istaknuo, krajnji cilj je doći do četvrte faze, "odvajanje otpada od vrata do vrata kako bi se u nekoliko godina postiglo da 50 posto mase bude odvojeno u prvom trenutku odvajanja". Naglasio je kako očekuje od civilnog društva, brojnih udruga i građana da se priključe u edukaciji i podizanju svijesti i vjeruje da će učiniti ne samo zdraviji i čišći Split nego zdravije, ekonomičnije i bogatije društvo.  Podsjetio je da je još u listopadu lani uspio uvjeriti, ne samo javnost, već i ministra zaštite okoliša Slavena Dobrovića da je Karepovac glavni problem grada Splita. Rekao je da na 500 metara od Karepovca  živi na tisuće obitelji koje su pod izravnim i negativnim utjecajem plinova i procjednih voda zbog čega su odlučni tome stati na kraj s vrlo jasnim projektom koji u dvije godine planira završiti fazu sanacije. O projektnoj dokumentaciji  Podsjetio je da je bivši gradonačelnik Zvonimir Puljić (HDZ) prije desetak godina izradio projektnu dokumentaciju koja je do prije mjesec i pol dana stajala u ladicama prethodna dva gradonačelnika.   Kako je rekao, neće se baviti pozlaćivanjem središta grada samo za neke, ne želi se baviti Monte Carlima i tunelima do svojih hotela, ne žele se baviti apstraktnim pogodovanjem samo nekima u gradu već se isključivo želi baviti gradom kako bi se on ravnomjerno razvijao i kako bi građani u njemu mogli živjeti zdravo zajedno sa svojom djecom.  Na upit s kim će koalirati u Gradskom vijeću Krstulović Opara je rekao da je uvjeren kako od 35 vijećnika velika većina voli Split, a svi oni koji vole grad neće propustiti prigodu konačno donijeti proračun kojega nema zahvaljujući lošoj, neaktivnoj i katastrofalnoj politici u zadnja dva mandata.  Ne računa na one koji se neće moći oteti stranačkoj stegi i neće poduprijeti proračun. "Svi oni koji vole ovaj grad su dobro došli. Još nisam počeo razgovore s predstavnicima drugih stranaka. To ću učiniti prvog dana nakon što se uvjerimo u jaku, dominantnu i rekao bi nadmoćnu pobjedu koju očekujemo u drugome krugu. Očekujem potporu svih vijećnika koji vole Split i kojima je program kojeg smo predstavili prihvatljiv. Onaj tko hoće promjene u našem gradu je dobro došao u budućoj većini kojom ćemo upravljati u sljedeće četiri godine", rekao je Krstulović Opara.