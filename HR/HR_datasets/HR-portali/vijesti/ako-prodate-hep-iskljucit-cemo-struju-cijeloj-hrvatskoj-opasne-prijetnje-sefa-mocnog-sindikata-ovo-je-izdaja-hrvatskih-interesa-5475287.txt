Denis Geto, predsjednik Strukovnog sindikata radnika HEP-a Tehnos, prije nekoliko dana u emisiji “Otvoreno” praktički je zaprijetio redukcijom struje i javnom pobunom ako Vlada proda 25 posto HEP-a da bi kupila MOL-ov udio u Ini. Do isključenja struje neće doći sutra, istaknuo je, no ako Vlada ne odustane od svoje namjere, kaže da su radnici spremni štrajkati, povući drastične mjere te dignuti udruge, građane, sindikate na noge i izaći na ulice. Ako taj rat izbije i potraje, poručio je Geto, može doći i do situacija da će nestati električne energije. - Mi smo snažan sindikat koji može isključiti struju, prema tome odlučni smo da neće biti privatizacije. Ne danas i ne uopće! Oduprijet ćemo se vrlo snažno - poručio je Geto, kojeg ne umiruje ni mogućnost zadržavanja državne kontrole sa 25 posto dionica. Kako je komentirao za N1, ne vidi da je to išta drugačije od situacije kada se Ina počela prodavati. I tada se pričalo, podsjetio je, da će država ostati u kontroli. Sada se govori o drugačijem modelu, ali prema njegovu mišljenju, sve je to isto: jednom kad zagrizete u supstancu, privatizacija postaje nezaustavljiv proces. A Geto smatra da HEP čeka privatizacija, bez obzira na to koliki se postotak da u privatno vlasništvo. Geto Vladi zamjera i što je odluku donijela na Badnjak i onemogućila dijalog. To ocjenjuje neozbiljnim, a prodaju HEP-ovih dionica izdajom hrvatskih interesa.