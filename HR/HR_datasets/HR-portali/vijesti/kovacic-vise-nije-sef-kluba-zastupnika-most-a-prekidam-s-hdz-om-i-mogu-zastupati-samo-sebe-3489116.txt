ZAGREB - Ivan Kovačić podnio je jutros ostavku na dužnost predsjednika Kluba zastupnika Mosta nezavisnih lista, javlja Slobodna Dalmacija.   Evo njegove službene izjave u kojoj se prije svega obraća medijima i građanima:   - U ponedjeljak sam objavio odluku o svojem osobnom prekidu suradnje s HDZ-om. Mislim da je svakom jasno da nakon toga ne mogu biti predstavnik nijednog drugog zastupnika osim samog sebe. Pa tako više ne mogu biti ni predsjednik kluba zastupnika Mosta. Nije pravo pojedinca, pa ni moje, uvjetovati drugima da ruše Vladu. I još nešto, molim da napamet ne nagađate kako sam ovo s nekima dogovorio i kako je to samo nečiji spin.   Dobivam poruke i čestitke. Neki moj potez hvale i gledaju me kao heroja. Drugi mi poručuju da mi rječnik nije primjeren u javnom prostoru ni uljuđenoj političkoj komunikaciji. Ne pada mi napamet da se pred takvima ispričavam i opravdavam.   Ispričavam se samo ostalim zastupnicima Mosta, kojima iskreno želim da uspiju u popravljanju Hrvatske. Svi ostali, uz dužno poštovanje, mislim da nemaju pojma u kakvoj se borbi nalazi Most. I kakve orkestrirane napade doživljavaju ljudi koji su se samo usudili probati mijenjati političku žabokrečinu u Hrvatskoj.   Nešto sam, što ne zna ni većina mostovaca, baš kao ni javnost, pokušao i ja. Kad se odlučilo ići s HDZ-om, bio sam jedan od onih koji su to maksimalno korektno prihvatili. Kad god je javno zaiskrilo, osobno sam organizirao sastanke najužeg vodstva Mosta i HDZ-a izvan dosega kamera kako bi se smirile strasti i obnovila suradnja. Evo, sada vam mogu reći da sam sazvao i sastanak koji je održan dan nakon teških riječi izgovorenih oko INE. I ne samo da smo "smirili balun", nego smo i dogovorili redovne susrete i razmjenu informacija kako ne bi izbijali novi nesporazumi. Bio sam zadnjih nekoliko mjeseci jedan od najpomirljivijih i najkonstruktivnijih s obje strane. I ne kažem to sada da se hvalim, nego da možete bolje "locirati i transferirati" moju poruku koju ne smijem ponoviti pred mlađima od 18 godina.   Nakon svega što je bilo u Omišu na lokalnim izborima, dao sam im na nacionalnoj razini puno povjerenje i poticao Most da popuštamo gdje god možemo, a sve u svrhu bržeg funkcioniranja države. Evo vam primjera. Kad smo već imali ispregovarane kvote za ministre, zamjenike i pomoćnike, i kad su oni na to pristali, ja sam im kao koordinator sa strane Mosta na svoju ruku dao veći broj mjesta da pokažem dobru volju i iznad onog dogovorenog. E sad znate da su nakon svega toga baš u Omišu odlučili pokazati protuuslugu i poslati me u neku stvar koju ne smijem više izreći pred mlađima od 18 godina.   Pametuju mi da ne miješam lokalno i nacionalno, da im se ne miješam u "dvorište“. Ma, ne miješam se u vaš tor. Ustoličite vi sve svoje stare kompromitirane hohštaplere di hoćete. I lokalno i nacionalno. U redu – nemam se ja vama što petljati u posao. To je vaš izbor. Ali i vi meni ostavite moje pravo – da vas otkačim i lokalno i nacionalno. Nemam namjeru bit klaun kojeg ćete voditi od lokalnog do nacionalnog cirkusa i nazad. To je moj izbor.   Ispričavam se mlađima od 18 godina na riječima izrečenim u javnosti u ponedjeljak. I ispričavam se starijima od 18 godina što su zakinuti za to isto u ovom tekstu.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!