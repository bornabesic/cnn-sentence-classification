Premijer Andrej Plenković u utorak je potvrdio da će u proračunu za iduću godinu biti povećana izdvajanja za sustav obrane, ali da taj iznos, s obzirom da je Hrvatska u proceduri izlaska iz prekomjernog proračunskog manjka, neće biti 2 posto BDP-a, što je preporuka NATO-a. Plenković je na 2. međunarodnoj sigurnosnoj konferenciji u organizaciji Zaklade hrvatskog državnog zavjeta i Zaklade Konrad Adenauer u Hrvatskoj naglasio da je jedan od prioriteta njegove Vlade izrada Strategije nacionalne sigurnosti i nacrta prijedloga Zakona o sustavu domovinske sigurnosti, kako bi Hrvatska ojačala svoje obrambene sposobnosti i mogla odgovoriti na prijetnje sigurnosti kao članica NATO-a i EU-a. Trudit ćemo se u okvirima mogućega da se to reflektira u proračunu za 2017. godine, rekao je i naglasio kako, u trenutku kada se Hrvatska trudi izaći iz procedure prekomjernog deficita, nije jednostavno dosegnuti tih 2 posto "što je ambicija". "Nastojat ćemo da se kroz mandat ove Vlade učine iskoraci koji će obrambene sposobnosti Hrvatske i općenito sigurnosti podignuti na razinu pouzdanog, učinkovitog i brzog interoperabilnog partnera u međunarodnoj zajednici", poručio je Plenković. I u izjavi novinarima nakon obraćanja sudionicima konferencije potvrdio je da će u proračunu za 2017. godinu biti povećana izdvajanja za obranu, no nije realno očekivati da to bude 2 posto BDP-a. "Mislim da to nije realno u ovom trenutku, ali svi smo svjesni da moramo napraviti određeni iskorak. I kompromis koji ćemo postići bit će prvi korak ka daljnjem jačanju naših obrambenih kapaciteta u realnim okvirima", kazao je. Plenković nije želio iznositi konkretne brojke niti postotke, kazavši kako će sve biti poznato nakon što bude pripremljen nacrt proračuna. Ističe važnost donošenja nove Strategije i novog zakonskog okvira jer su "izazovi migracija i terorizma teme s kojima ćemo se sigurno suočavati u godinama koje su pred nama". Podsjetivši na sudjelovanje Hrvatske u više misija pomaganja miru, Plenković je istaknuo da je Hrvatska transformirala svoj položaj od primatelja ka davatelju sigurnosti. Važnost zaustavljanja dosadašnjih negativnih trendova u vezi izdvajanja za obranu ističe i potpredsjednik Vlade i ministar obrane Damir Krstičević, koji naglašava sustavan pristup izradi Strategije i novoga zakona. Treba reći, izjavio je Krstičević novinarima, koji su to nacionalni interesi i stategijski ciljevi koje Hrvatska želi ostvariti, koje su to ugroze i rizici s kojima je suočeno hrvatsko društvo, kakav je odgovor na te ugroze i koji su nam resursi potrebni. "Proračun je tu, jasno, vrlo bitan i u tom dijelu želimo učiniti najbolje, a moramo sagledati i sve ostale segmente. Želimo da naša Hrvatska bude sigurna. Ulaganje u obranu je ulaganje u vlastitu sigurnost i vjerujem da će ova Vlada zaustaviti negativne trendove u vezi obrambenog proračuna", rekao je. Krstičević je pritom podsjetio da je 2008. godine proračun MORH-a iznosio 5,2 milijardi kuna, a ove godine 4,2 milijarde, odnosno 26 posto manje.