Bez obzira na to kako će HDZ proći na sljedećim izborima, već je sada izvjesno da će atmosfera kod Andreja Plenkovića u izbornoj noći biti znatno drugačija. Neki glavni zabavljači iz “Karamarkove VIP lože” više nemaju nikakav utjecaj i komunikaciju s novim vodstvom. Jednako tako dojučerašnje zvijezde u usponu, ali i neki stari HDZ-ovi patrijarsi polako otpadaju s kandidacijskih lista. Dok je Zdravko Mamić nakon prošlih parlamentarnih izbora pio šampanjac u Karamarkovu salonu, Plenkovićeva ekipa ne želi imati posla s kontroverznim nogometnim menadžerom. Još jedno poznato lice iz nogometnog svijeta neće biti u HDZ-ovu stožeru. Dodatni pritisak Popularni nogometni trener Ćiro Blažević, koji je uz HDZ još iz vremena Franje Tuđmana, odlučio je prihvatiti ponudu Milana Bandića da bude njegov nositelj liste za dijasporu. Plenkovićevo distanciranje od Mamića ima veliku političku težinu i dobro će odjeknuti u javnosti, dok je odlazak Ćire Blaževića politički i vrijednosno prilično neutralan.Plenković polako miče neke utjecajne HDZ-ovce koji imaju prilično lošu reputaciju u javnosti. Iz stranke nam je potvrđeno da svi kandidati za predstojeće parlamentarne izbore moraju donijeti potvrdu o nekažnjavanju, što je dodatni pritisak za sve one koji vuku repove. Božidar Kalmeta, jedan od najdugovječnijih HDZ-ovaca, neće biti kandidat za Sabor na ovim izborima. Iako ističe da je to njegova autonomna odluka, ipak je vjerojatnije da je sve dogovorio s vrhom stranke koja mu tako daje priliku za častan uzmak. Božidar Kalmeta imao je glavnu ulogu u mnogim aferama, a protiv njega je podignuta optužnica zbog izvlačenja milijunskih iznosa iz javnih tvrtki. Kalmeta nam je potvrdio da neće u izbornu utakmicu, ali i potvrdio lojalnost stranci. – To je isključivo moja odluka. Naravno da sam sve to priopćio predsjedniku Plenkoviću koji potpuno razumije moju odluku – rekao je Kalmeta dodajući da njegov potez nema baš nikakve veze s optužnicom. Ističe da je prije osam mjeseci bio na listi kada je također bila važeća ista optužnica. Pohvalio se da je dobio veliki broj preferencijalnih glasova iako je prvi na listi u IX. izbornoj jedinici bio tadašnji predsjednik stranke Karamarko. Između Karamarka i Kalmete na drugom je mjestu bila bivša gradonačelnica Knina Josipa Rimac koja očito više nije u milosti Plenkovića, ali ni HDZ-a Šibensko-kninske županije koji je nije ni predložio kao moguću kandidatkinju. Dogovor s Čuljkom Sličnu bi sudbinu mogao doživjeti i bivši ministar Ivan Šuker koji je bio Karamarkova desna ruka u prošlom sazivu Sabora. Iz nekoliko izvora u HDZ-u nam je potvrđeno da ne kotira najbolje kod Plenkovića. Pokušali smo dobiti komentar od Šukera, ali se nije javljao. Tomislav Čuljak, još jedan doajen HDZ-a, prije nekoliko je dana najavio da se više neće kandidirati za Sabor. Dobro upućeni ističu da je i taj potez bio usuglašen s Plenkovićem kako bi mu se otvorio prostor da se može riješiti nekih drugih kompromitiranih kadrova. Predsjednik HDZ-a Andrej Plenković jučer je odbacio tvrdnju da je optužnica razlog što se Božidar Kalmeta neće pojaviti na predizbornoj listi te stranke za devetu izbornu jedinicu. O najavi Miroslava Ćire Blaževića da napušta HDZ, Plenković je kazao da je Ćiro njegov dragi prijatelj. – Mislim da su za njega vrata HDZ-a uvijek otvorena – rekao je Plenković.      >> Kalmeta neće biti na listi HDZ-a: 'To je moja odluka, nitko iz stranke nije me to tražio' Najkontroverzniji HDZ-ov političar za kojim se vuku repovi i teške optužbe za korupciju. Ima izuzetnu podršku u izbornoj utvrdi HDZ-a u IX. izbornoj jedinici pa je oko odstupanja mogao trgovati sa strankom. Gospodar je Zadra.      Slučaj bivše gradonačelnice Knina Josipe Rimac samo potvrđuje da je u politici sve relativno. Na prošlim izborima bila je zvijezda u usponu, a sada je izgurana na marginu. Ne voli je vodstvo stranke, ali loše stoji i u bazi.      Jedan od najlukavijih HDZ-ovih političara i jedan je od najdugovječnijih. Prepoznao je znakove vremena i sam najavio odlazak. Voli vladati iz sjene pa će sigurno utjecati na sastavljanje lista u slavonskim izbornim jedinicama.      Iako je bilo najava da će pasti sa Sanaderom, pokazao je da ima devet života. Približio se Karamarku koji ga je postavio da u Saboru kontrolira zastupnike HDZ-a. Loše stoji u bazi, a još lošije kod vrha stranke.      