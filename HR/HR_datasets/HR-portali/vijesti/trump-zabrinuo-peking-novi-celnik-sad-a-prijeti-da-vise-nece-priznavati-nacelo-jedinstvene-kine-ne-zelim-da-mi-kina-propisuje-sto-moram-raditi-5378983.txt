Novoizabrani američki predsjednik Donald Trump zaprijetio je u nedjelju da više neće priznavati načelo "jedinstvene Kine" zbog kojega je Washington 1979. prekinuo diplomatske veze s Tajvanom, ako Peking ne pristane na neke ustupke, a Kina je odmah izrazila zabrinutost zbog takvih izjava. "Ne želim da mi Kina propisuje što moram raditi", rekao je za mrežu Fox, odgovarajući na pitanje o nedavnom telefonskom razgovoru s tajvanskom predsjednicom Tsai Ing-wen. Trump je, žestoko se braneći, rekao da bi bilo nepristojno da nije odgovorio na poziv Tsai koja mu je htjela čestitati na izbornoj pobjedi. "Bio je to veoma ugodan i kratak razgovor. U ime čega bi neka zemlja mogla reći da ne smijem odgovoriti na poziv?", upitao se budući stanar Bijele kuće. Usput je podsjetio da je o tom pozivu bio obaviješten tek nekoliko sati ranije, a ne tjednima, pa i mjesecima, kao što je tvrdio Washington Post. Telefonskim razgovorom s Tsai Ing-wen prije deset dana Trump je zapravo prekinuo 40-godišnju praksu američke diplomacije. Da ne bi naljutio Peking, nijedan američki predsjednik nije od 1979. razgovarao s nekim tajvanskim čelnikom budući da Washington provodi politiku "jedinstvene Kine". "Ne znam zašto bismo morali biti vezani uz politiku jedinstvene Kine, osim ako ne sklopimo s Kinom ugovor da bismo zauzvrat dobili nešto drugo, pa tako i u trgovini", ocijenio je Trump. Trump je usto optužio Kinu da ne surađuje sa Sjedinjenim Državama u vezi s deviznim tečajem. "Devalvacija (kineske valute) nas teško pogađa", istaknuo je nekretninski magnat koji drži da takva monetarna politika potiče kineski izvoz. Po njegovu mišljenju, Kina "oporezuje" američke proizvode "na granici, a mi njihove ne". Novoizabrani američki predsjednik je krizirao i kinesku vojnu politiku koja "gradi golemu utvrdu u Južnom kineskom moru". U vezi sa sjevernokorejskom nuklearnom prijetnjom, istaknuo je da bi Kina, glavna saveznica Pjongjanga, "mogla riješiti taj problem". No "(Kinezi) ne čine ništa da nam pomognu", rekao je. Trump je ovog tjedna imenovao Terryja Branstada (70) za veleposlanika u Kini. Branstand je od 1985. blizak s predsjednikom Xi Jinpingom. Kineska diplomacija je izrazila zadovoljstvo tim imenovanjem nazivajući Branstanda "starim prijateljem" koji će pridonijeti "razvoju bilateralnih veza". Međutim, Trumpovim izjavama vrlo je nezadovoljna i "iznimno zabrinuta". Ako SAD nastavi tim putem "više neće dolaziti u obzir zdrav i redovit rast kinesko-američkih odnosa", upozorio je pred novinarima glasnogovornik kineskog ministarstva vanjskih poslova Geng Shuang.