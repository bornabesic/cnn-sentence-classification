Robert Podolnjak iz Mosta za N1 televiziju rekao je da HDZ nije bio u pravu u današnjoj kritici i inzistiranju na opozivu predsjednika Sabora Bože Petrova.  - Nitko od njih nije se pozvao na kršenje Poslovnika, točka o opozivu predsjednika Sabora stavila se na dnevni red, ali on odlučuje kojim redoslijedom će točke biti uvrštene na dnevni red - rekao je Podlonjak i dodao.  - Apsolutno se ne slažemo s HDZ-om, čiji premijer jer razriješio tri ministra bez da je konzultirao Sabor. Prema načelu odgovornosti Vlade Saboru morali biste imati sve ministre odgovorne Saboru. Umjesto da predsjednik Vlade predloži nove ministre koji bi dobili povjerenje u Saboru, ovdje postoji neustavna krnja Vlada koju je proizveo Plenković. Ovo je situacija bez presedana. Pazite, HDZ nema glasove za novog predsjednika Sabora što bi nas dovelo u još težu situaciju. Ne možemo ostati na tri potpredsjednika Sabora iz redova HDZ-a. U ovom trenutku HDZ tvrdi da ima parlamentarnu većinu, a mi ostali tražimo da on to dokaže - rekao je Mostov zastupnik i stručnjak za Ustav. Podolnjak je također dodao da će nakon glasanja o povjerenju Mariću ili Vlada podnijeti ostavku ili će premijer predložiti novi sastav Vlade za koju će dobiti podršku. Na pitanje kada će nakon rasprave o Mariću slijediti rasprava o Petrovu, Podolnjak je rekao da će o tome odlučiti predsjednik Sabora imajući u vidu sve okolnosti.