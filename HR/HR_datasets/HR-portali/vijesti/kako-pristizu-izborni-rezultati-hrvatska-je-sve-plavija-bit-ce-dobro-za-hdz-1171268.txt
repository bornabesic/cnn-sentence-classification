Nakon svih čelnika vodećih stranaka, javnosti se obratio i predsjednik HDZ-a Andrej Plenković. - Dobra večer svima. Prije svega čestitke svim našim građanima koji su sudjelovali na lokalnim izborima. Participacija je bila slična onoj iz 2013. HDZ je vrlo zadovoljan s ukupnim rezultatima. Kao što ste vidjeli tijekom večeri, kako je vrijeme teklo HDZ je rastao. Sad vodimo u 12 županija, a u ostalih nekoliko ćemo ostvariti pobjede u drugom krugu, a zajedno s partnerima ćemo u Koprivničko-križevačkoj županiji također osvojiti mjesto župana, rekao je Plenković. Plenković je napomenuo da su ovoga puta dobili u 35 gradova u odnosu na 27 s prošlih izbora te najavio da u utakmicu u drugom krugu HDZ ide u borbu za još 44 grada. - Izrazito mi je drago da smo u Osijeku i u Splitu u drugom krugu. u Splitu ćemo učiniti sve da pobijedimo, to je za nas izrazito važno, smatram da su sve šanse izrazito dobre da moj imenjak postane budući gradonačelnik. Kada je riječ o Rijeci i Zagrebu, u Rijeci smo napravili solidan rezultat, dodao je Plenković. Kada je riječ o Zagrebu, zahvaljujem Dragi Prgometu na dobroj kampanji, žao mi je što birači nisu prepoznali njegove kvalitete, zahvaljujem Dragi i njegovome timu. I žao mi je da je u neskladu postotak između glasova Drage i glasova za skupštinu, no ovo je jedna od brojnih utakmica. Vidim da su svi danas više manje zadovoljni, a ja bih bio zadovoljniji da smo napravili iskorak u Zagrebu i Rijeci, no kad to usporedimo s prošlim izborima možemo vidjeti veliki napredak, rekao je Plenković. Predsjednik HDZ-a je istakno zadovoljstvo rezultatom Majde Burić. - Posebno mi je drago da je Majda Burić ostvarila najbolji rezultat za županicu, a i u Istri smo dobro prošli gdje inače vodimo velike bitke. Od sutra nastavljamo pripreme za drugi krug izbora te s politikom na državnoj razini. Tu smo da rješavamo probleme i vjerujem u snažnu podršku birača na tom putu, završio je Plenković. On je ranije večeras, dolazeći u sjedište stranke izjavio da je, što više pristižu izborni rezultati, Hrvatska sve "plavija". "Kako pristižu izborni rezultati Hrvatska je sve plavija. Bit će dobro za HDZ",  kratko je rekao šef HDZ-a, stranke čija službena politička boja plava. Po prvim neslužbenim rezultatima, HDZ nije dobro prošao u četiri najveća hrvatska grada, ali ima vrlo dobre rezultate u nizu ostalih gradova i većini županija.