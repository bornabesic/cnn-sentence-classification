Optužno vijeće zagrebačkog Županijskog suda potvrdilo je u ponedjeljak još jednu optužnicu nastalu iz afere Fimi media. Ova se odnosi na Branka Radoševića, i poslove koje je Plinacro, dok mu je on bio na čelu sklapao s marketinškom tvrtkom Nevenke Jurak. Prema optužnici, Radošević se tereti za zloporabu u gospodarskom poslovanju jer je kao predsjednik uprave Plinacroa s Fimi medijom sklopio više marketinških ugovora, a mimo Zakona o javnoj nabavi. Radilo se o četiri ugovora vrijedna 5,2 milijuna kuna. Dio posla je stvarno obavljen, a dio ne, pa tužiteljstvo smatra da je Plinacro oštećen za 1,7 milijuna kuna od ožujka 2006. do lipnja 2009. Radošević je inače prošli tjedan svjedočio na suđenju Ivi Sanaderu i ostalima optuženima u aferi Fimi media. Iskazivao je o sastanku o Vladi, na kojem je, prema optužnici Sanader dao naputak direktorima državnih poduzeća da posluju s tvrtkom Nevenke Jurak. Radošević je kazao da on te njegove riječi nije shvatio kao naputak, a pojašnjavao je i da je on bio jako zadovoljan s poslom koji je Fimi media odradila za Plinacro. >> Radošević: Sanaderove riječi nisam shvatio kao naputak >> Optužen i bivši predsjednik uprave Plinacra 