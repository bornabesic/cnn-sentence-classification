Zbog sumnje u teško ubojstvo Ane B. (17) na željezničkom kolodvoru u Koški kod Osijeka, kazneno je prijavljen Matej Š. (23) iz Našica, s kojim je nesretna djevojka dva mjeseca bila u vezi.  – Postoji osnovana sumnja da je 23-godišnjak u nedjelju u Koški na okrutan i podmukao način iz bezobzirne osvete nožem usmrtio maloljetnu žensku osobu – izvijestilo je Županijsko državno odvjetništvo u Osijeku, gdje je mladić priveden na ispitivanje u 11 sati. Odveden je potom sucu istrage, a ostat će u istražnom zatvoru zbog opasnosti od ometanja istrage i zbog posebno teških okolnosti počinjenja kaznenog djela. Prijeti mu kazna od najmanje deset godina do dugotrajnog zatvora. Iako je u utorak policija priopćila kako je motiv zločina bila ljubomora, dan kasnije istražitelji su u obzir uzeli i moguću osvetu. Naime, Ana je, navodno, ostavila Mateja pa je on, nakon kraće rasprave, nasrnuo na nju nožem. Ubo ju je nekoliko puta pa ostavio samu u mrklome mraku, na osami kolodvora. Pričekao je sljedeći vlak pa se, neslužbeno doznajemo, zaputio kući u Našice. Ozlijeđena djevojka uspjela je prijeći nekoliko metara do obližnjeg skladišta, naslonila se na zid i preminula. Nađena je tek ujutro. Ana je 17. rođendan proslavila prije mjesec dana. Pokopana je danas u 14 sati na mjesnom groblju u Koški. 