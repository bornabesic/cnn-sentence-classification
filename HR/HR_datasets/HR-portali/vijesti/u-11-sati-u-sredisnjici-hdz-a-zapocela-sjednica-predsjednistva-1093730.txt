Sat vremena nakon što se Tomislav Karamarko povukao s mjesta predsjednika HDZ-a, u središnjici stranke započela je sjednica Predsjedništva HDZ-a koja se trebala održati jučer.  Na sjednici koja je trajala do podne nisu doneseni nikakvi konkretni zaključci, a novinarima su se nakon sjednice obratili zamjenik predsjednika Milijan Brkić, član predsjedništva HDZ-a Darko Milinović i Zlatko Hasanbegović. – Karamarko je ovim činom pokazao da je odgovoran i moralan čovjek i veliki domoljub. Hvala mu za sve što je napravio za stranku, HDZ okreće novu stranicu u svom radu i idemo zajedno u nove pobjede – kazao je Brkić nakon sjednice.  Brkić je otkrio i da Karamarko nakon povlačenja s mjesta predsjednika stranke ostaje u HDZ-u. – Ostaje dužnosnik u stranci, za njega ima mjesta u Glavnom odboru. Onakvo ponašanje prema predsjednicima stranke je prošlost, to je aorist – kazao je Brkić aludirajući na izbacivanje iz stranke svih bivših predsjednika stranke. Na upit tko je njegov favorit za novog predsjednika stranke, kazao je da je njegov favorit onaj kojeg će članstvo izabrati i tko će na čelu HDZ-a onemogućiti da se SDP vrati u Banske dvore. – Budite sigurni da ćemo u tome uspjeti – naglasio je Brkić. Darko Milinović  izjavio je kako "deset tisuća članova HDZ-a Ličko-senjske županije želi imati na čelu HDZ-a istinskoga domoljuba, istinskoga HDZ-ovca, čovjeka koji iza sebe ima mentalitet pobjednika, čovjeka koji zna kako stranka treba funkcionirati u ovo vrijeme, čovjeka koji je prihvatljiv općoj javnosti i čovjeka koji će znati povesti HDZ u iduće pobjede" budući da, smatra, HDZ kao stranka nema pravo na pogrešku.  Govoreći novinarima kakav treba biti novi predsjednik stranke, a vezano uz ostavku Tomislava Karamarka na dužnost predsjednika HDZ-a, Milinović je rekao kako on, koji zastupa deset tisuća članova HDZ-a Ličko-senjske županije, na čelu stranke želi osobu s navedenim karakteristikama. – Želim još jednom naglasiti da ne smijemo podleći pritisku medija koji žele eventualno promovirati nekoga od nas za čelnoga čovjeka HDZ-a. HDZ-ovci će odlučiti tko će biti ta osoba, a deset tisuća članova HDZ-a ličko senjske županije je pripravno, na nogama su i izabrat će najboljeg kandidata – izjavio je Milinović. Također, novinarima koji su ga pokušali potaknuti da im kaže ime osobe koja bi mogla biti novi predsjednik stranke, Milinović je odgovorio neka oni zaključe tko je ta osoba koja među članovima HDZ-a "ima sve karakteristike koje je naveo kao potrebne za osobu koja bi trebala voditi stranku". Za stranačkog europarlamentarca Andreja Plenkovića smatra kako ima neke od karakteristika koje je nabrojio. Milinović je uvjeren kako "HDZ nema pravo na pogrešku te kako kandidat za stranačkog predsjednika mora imati karakteristike istinskog HDZ-ovca i istinskog domoljuba". Za deset tisuća članova Ličko-senjske županije koje zastupa, Milinović je naveo kako oni neće remetiti situaciju u stranci već će biti "faktor koji okuplja". Ustvrdio je i kako bivšem predsjedniku stranke Karamarku ne duguje ništa te je objasnio kako je do njegove ostavke bio uz njega jer je "bio uz institut predsjednika stranke", odnosno "čuvao je dignitet institucije predsjednika stranke". Rekao je i kako to ne znači da će se on nužno kandidirati za novoga predsjednika stranke, a smatra i kako postoji mnogo ljudi koji imaju osobine koje je naveo kao potrebne za novoga šefa HDZ-a.               Tehnički ministar kulture Zlatko Hasanbegović nakon sjednice je novinarima tek kratko poručio: ''Nikada se nisam odrekao Karamarka i neću ga se nikada odreći.'' Bivši lider stranke Tomislav Karamarko jutros je na konferenciji za medije poručio da će ostati u dobrim odnosima sa stranačkim kolegama. – Nadam se da se Predsjedništvo neće ljutiti što ostavku prvo priopćavam javnosti – kazao je Karamarko nakon što je podnio ostavku i dodao da će sa svojom strankom pokušati ostati u dobrim odnosima te da nema razloga da ga izbace iz HDZ-a.  >>Tomislav Karamarko: Podnosim ostavku na mjesto predsjednika HDZ-a! 