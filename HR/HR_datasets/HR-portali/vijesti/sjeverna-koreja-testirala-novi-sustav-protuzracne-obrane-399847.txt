SEUL - Vođa Sjeverne Koreje Kim Jong-Un nadzirao je testiranje novog protuzračnog sustava koje je uspješno obavljeno, objavila je u subotu službena novinska agencija KCNA.   KCNA je objavila da je Kim izrazio veliko zadovoljstvo promatrajući testiranje ali nije navela gdje se ono održalo.   Kim je nadzirao "testiranje protuzračnog sustava novog tipa" i "pod njegovim nadzorom ispaljene su protuzračne rakete koje su precizno pogodile lažne ciljeve zračnog neprijatelja", kaže KCNA.   Sjevernokorejski vođa "izrazio je veliko zadovoljstvo tim uspješnim testiranjem", koje je po njemu novi pokazatelj brzog rasta obrambenih mogućnosti zemlje.   KCNA je objavila vijest o testiranju upravo dok je u Washingtonu završavao summit o nuklearnoj sigurnosti na kojem je jedna od tema bila upravo Sjeverna Koreja.   Američki predsjednik Barack Obama naglasio je u četvrtak na summitu potrebu da se strogo provode mjere UN-a usvojene protiv Sjeverne Koreje nakon što je u siječnju izvršila četvri nuklearni pokus. Aktivnosti Sjeverne Koreje predstavljaju kršenje nekoliko rezolucija Vijeća sigurnosti UN-a.