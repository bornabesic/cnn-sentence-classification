Srbija je u petak priopćila da neće odustati od zahtjeva za izručenjem bivšeg kosovskog premijera i zapovjednika Oslobodilačke vojske Kosova (OVK) Ramuša Haradinaja koji je u četvrtak pušten na slobodu iz ekstradicijskog pritvora u Francuskoj, te naglasila da traži njegovo hitno izručenje. Srbijanska ministrica pravosuđa Nela Kuburović poručila je da je Francuska bila dužna i bez tjeralice Interpola postupiti po zahtjevu Srbije za izručenje. Kuburević je na press konferenciji podsjetila da je srbijansko Tužiteljstvo za ratne zločine proširilo istragu protiv Haradinaja i da je došlo do novih dokaza i 30 svjedoka za optužbe protiv njega  o kojima nije odlučivao Haški tribunal. "Neki od svjedoka su dali su pisane izjave, neki imaju status zaštićenih svjedoka”, rekla je ministrica pravosuđa, navodeći da zbog toga ne može otkriti njihov identitet. Haradinaj je u četvrtak pušten na slobodu uz jamčevinu, a Kuburević je izrazila nadu da su francuski pravosudni organi postupiti profesionalno i prema obvezujućim međunarodnim konvencijama. Ukazala je da se u konkretnom predmetu radi o zločinima nad civilnim stanovništvom, prije svega Srbima, Romima i Albancima koji nisu pristali surađivati  s OVK 1999. godine. Ona je istaknula da nije riječ o istim kaznenim djelima za koja je Haradinaj oslobođen pred Haškim tribunalom jer se protiv njega vodio postupak za djela od ožujka do rujna 1998., dok ga srbijansko tužiteljstvo tereti za zločine mahom počinjene u lipnju 1999. godine.. Srbijanska vlada prethodno je potvrdila da će nastaviti s procesuiranjem svih okrivljenih i optuženih za ratne zločine, bez obzira na nacionalnost i pozvala sve članice EU-a i druge države da poštuju  međunarodno pravo, a ne da donose političke odluke u takvim slučajevima. Ravnatelj Ureda za Kosovo Marko Đurić, zatraživši hitno izručenje Haradinaja, pročitao je dijelove srbijanske optužnice protiv njega u kojima se navodi da je nekadašnji zapovjednik OVK i osobno sudjelovao u najtežim zlodjelima, ubojstvima, mučenjima, silovanjima te da je kriv i za ubojstvo bebe stare 14 dana. Srbija neće odustati od progona svih okrivljenih za ratne zločine, dok oni ne budu izvedeni pred lice pravde, rekao je Đurić. On je u vezi s puštanjem Haradinaja na slobodu uz jamčevinu rekao da Srbija ne prihvaća pravdu koja “ne podrazumijeva nekažnjeni lov i nekažnjeno ubijanje civila srpskog ili civila bilo koje druge nacionalnosti“. Đurić je dodao da će Srbija, ukoliko Haradinaj ne bude izručen, na isti način postupati s tjeralicama iz Francuske i bilo koje druge zemlje koje odbacuju zahtjeve srbijanskog Interpola. “Želim ovog puta reći da vjerujemo u francuski pravosudni sustav. Srbija šalje upozorenje da ne prihvaća lažnu pravdu po kojoj su ubijanje i zločini dopušteni ako su u interesu velikih sila. Kako se Francuska bude ponašala po tjeralicama Srbije, tako ćemo i mi po njihovim“, zaključio je. Francuski prizivni sud je u četvrtak naredio puštanje na slobodu Haradinaja koji će morati ostati u Francuskoj dok se ne razmotri zahtjev Srbije za njegovim izručenjem. Srbija je u utorak uputila službeni zahtjev francuskom pravosuđu za izručenje Haradinaja, uhićenog prošlog tjedna u Baselu po tjeralici Srbije. Haradinaj će predati putovnicu francuskoj policiji i mora se odazvati budućem pozivu suda nakon što srpski zahtjev za izručenjem bude detaljno proučen. >> 'Albanska dijaspora priprema se zauzeti diplomatska predstavništva kako bi prisilila Beograd da odustane od gonjenja Haradinaja' 