Foto: Index, Google street view  ZA ČETIRI tvrtke iz koncerna Agrokor, vlasnika Ivice Todorića, odobreni su krediti HBOR-a u visini od 378 milijuna kuna. Naime, kako nam je potvrđeno iz HBOR-a, korisnici kredita su Agrokorova Zvijezda koja je dobila 10 milijuna eura kredita, Ledo koji je dobio 5 milijuna eura, a PIK Vrbovec je dobio 20 milijuna eura kredita i to po liniji programa Pripreme izvoza. Jamnici je pak odobreno 15 milijuna eura kredita po programu Izvoza - IBRD. Povoljni krediti   Riječ je o povoljnim kreditima preko državnog HBOR-a, a uvjeti su svakako povoljniji od onih koje bi dobili od komercijalnih banaka.   Krediti su odobreni u prosincu prošle godine, a kreditira se isključivo priprema robnog izvoza i naplata istog, dok je izvoz usluga isključen. Rok otplate je do jedne godine od datuma od kojeg je kredit raspoloživ za korištenje.   Ministar Marić na čelu HBOR-a  Kredite je morao odobriti Nadzorni odbor HBOR-a od deset članova. U Nadzornom odboru sjedi čak šest ministara Vlade Andreja Plenkovića. Tjednik Nacional, koji je prvi otvorio temu kredita za Todorićeve tvrtk,e tvrdi kako se ministar financija Goran Marić, koji je predsjednik Nadzornog odbora, izuzeo od ove odluke, kako mu se ne bi spočitava sukob interesa. Naime, Marićev bivši poslodavac upravo je Agrokor. Agrokoru snizili kreditni rejting Podsjetimo i kako smo pisali da je nedavno agencija Moody’s snizila kreditni rejting Agrokora s dosadašnjih B2 na B3. Glavni razlozi smanjenja ocjene su slabiji operativni rezultati i visoka razina duga.  Analitičare Moody'sa brinu pokazatelji duga kompanije, kao i operativni rezultati u prvih devet mjeseci prošle godine.  "Snižavanje rejtinga odražava naše stajalište da je mala vjerojatnost da će Agrokor poboljšati pokazatelje zaduženosti koji su u skladu s ocjenom B2 u svjetlu pogoršanja operativnih rezultata u prvih devet mjeseci 2016. godine", navode iz Moody'sa.