Potpredsjednik SDSS-a Milorad Pupovac u petak je konferencijom za novinare uzvratio na medijske napise po kojima SDSS za podršku novoj HDZ-ovoj vladi traži zapošljavanje po nacionalnom ključu u javnim poduzećima, prozivajući ih za podgrijavanje antimanjinske atmosfere.   Takav stav SDSS-a mediji su iščitali iz izjave koju je Pupovac dao nakon konzultacija kod Predsjednice Republike, kada se požalio na nedovoljnu zastupljenost pripadnika srpske manjine u HEP-u te u Hrvatskim šumama i Vodama.   "Neki su mediji, u skladu s nacionalističkim i desničarskim stereotipima, poseban naglasak stavili na Hrvatske šume, a mnogi su cijelu priču stavili u kontekst - evo i SDSS, dakle Srbi, žele fotelje. Suprotno onome što je rečeno i što se htjelo reći i suprotno činjenicama, počeli su podgrijavati antimanjinsku atmosferu u javnosti", ustvrdio je Pupovac.   Naglasio je da SDSS u pregovorima s HDZ-om ne komunicira "kodirano", odnosno da ne govori jedno u javnosti, a drugo na pregovorima. "Mi takvu vrstu komunikacije nemamo. Da smo imali, onda to što smo rekli nakon konzultacija s predsjednicom ne bismo rekli. Ništa ne krijemo, mi ne sjedimo s HDZ-om s raširenim plahtama kućica koje se popunjavaju.To ne radimo niti ćemo raditi, ni po nacionalnom niti po stranačkom ključu", poručio je Pupovac.   Istaknuo je kako njegova stranka s HDZ-om želi razgovarati i razgovara o značajnim problemima u sredinama u kojima žive Srbi. "To je pitanje vode, struje, cesta, zapošljavanja, razvoja za sve - bili oni Hrvati ili Srbi. A kad o tome već razgovaramo kako će se to izvesti, to je prirodno", kazao je.   Pupovac je suglasan da ta pitanja trebaju rješavati nadležne institucije, no smatra kako upravo institucije ne bi smjele nastaviti s dosadašnjom praksom zapošljavanja, koju drži diskriminatornom. "To će raditi državne institucije, ali ne kako su do sada, nikako ne jednoetničko zapošljavanje ili neravnopravnost između sredina u kojima živi jedna grupa građana, i u kojima živi druga grupa građana", rekao je Pupovac.   Kritičarima koji se protive zapošljavanju po nacionalnom ključu uzvratio je kako je i sada na djelu nacionalno-stranačko zapošljavanje.   "Je li moguće da na nekom području, na kojem su Srbi većina, ili nema uopće zaposlenih pripadnika srpske zajednice ili je brojka minimalna. Zar je moguće da na području na kojem je to stanovništvo domicilno ne postoji nitko dovoljno kvalificiran da obavlja i najniže poslove", upitao je Pupovac.   Naglasio je kako SDSS želi prekinuti isključenost iz donošenja odluka, "jer je cijena isključenosti visoka i dugotrajna". Naveo je kako 80 sela i zaselaka u kojima žive Srbi godinama čeka na reelektrifikaciju.   "Od 2012. godine - nula priključaka, a kada netko kaže to će se raditi kroz institucije, ja kažem - da, ali ne ovako, nego ćemo s pravom tražiti da sudjelujemo u njima, da ne čekamo opet četiri godine ili deset godina da se netko u HEP-u smiluje ljudima u selima koja nemaju struje", poručio je.   Pupovac je odgovorio i na kritike Hrvatske udruge poslodavaca, spočitavajući im kako nisu reagirali kada se uništavala privreda u Hrvatskoj. "Sram ih može biti", poručio je HUP-u.   Ustvrdio je i da se u Hrvatskoj godinama pljačkalo šume te da država nije štitila to nacionalno bogatstvo. "A oni koji kažu da neće u fotelje, a što drugo rade nego popunjavaju križaljke s foteljicama, i uredno šute i mudruju o reformama", kazao je Pupovac.