Tin Šunjerga (19), mladić iz Čiste Velike osumnjičen za stravična ubojstva svojih roditelja, već je tjedan dana u Bolnici za osobe lišene slobode (BOLS) u Zagrebu. Tamo je prevezen nakon što se psihički slomio u pritvoru šibenskog zatvora. Pretpostavlja se da se mladićevo psihičko stanje pogoršalo nakon što je shvatio što je učinio. Pod paskom liječnika Tijekom istrage koja se protiv njega provodi, ionako bi ga trebao pregledati vještak psihijatar kako bi se ustanovilo u kakvom je psihičkom stanju bio kada je, kako se sumnja, ubio roditelje. U BOLS-u je trenutačno pod paskom liječnika i pravosudnih policajaca, prima određene mu terapije i, kako neslužbeno doznajemo, s njim nema nikakvih problema. Da nije visoko rizičan pacijent, svjedoči i to što nije izoliran, već bolesničku sobu dijeli s još nekolicinom zatvorenika. Ne posjećuje ga nitko. Koliko će Šunjerga boraviti u BOLS-u, za sada se ne zna, a u međuvremenu se istraga protiv njega nastavlja ispitivanjem svjedoka te provođenjem nekih vještačenja. Mladića se sumnjiči za dva teška ubojstva. Roditelje je ubio 25. ožujka 2017. hicima iz pištolja koji je prethodno ukrao iz kućnog sefa. Majka Silvana upucana je u vozilu kad su se on, majka i Šunjergin prijatelj vraćali iz polja. Nakon toga došao je do obiteljske kuće u kojoj je našao oca Marina kojeg je također ubio hicima iz pištolja. Potom je, kao da se ništa nije dogodilo, otišao u noćni izlazak, gdje je nekolicini osoba kazao što je učinio, no nitko mu nije povjerovao ni prijavio slučaj policiji. Cijelu noć i pola dana nakon zločina koji je počinio vozio se u automobilu koji mu je djed kupio za 18. rođendan, a u tom “vozikanju” stigao je čak i do Zagreba. Na koncu su ga u Tribunju uhitili očevi kolege, pripadnici Specijalne policije, koji su prije uhićenja pucali u gume vozila u kojem je Šunjerga bio. Zbog takvog mladićeva ponašanja nameće se pitanje je li bio ubrojiv u trenutku ubojstva i nakon njega, o čemu će odlučiti vještaci iz Psihijatrijske bolnice Vrapče. O nalazu vještaka ovisit će i njegova daljnja sudbina u kaznenopravnom smislu. Kada će suđenje početi, ovisi ponajprije o Šunjerginu trenutačnom zdravstvenom stanju. Njegov odvjetnik po službenoj dužnosti Frano Baica kaže da mu je stanje sada stabilno i pod kontrolom. Nema povlastica Iako je Tin Šunjerga zakonski gledano mlađi punoljetnik, vrlo je izvjesno da će mu se suditi kao odraslome, odnosno da neće moći koristiti povlastice zbog dobi jer je prijavljen za dva teška ubojstva, zbog čega u konačnici može biti osuđen na 50 godina zatvora. No, procijene li vještaci da je u trenutku počinjenja zločina bio neubrojiv, moguće je da na liječenju ostane do kraja života.      >> Istražitelji šokirani Tinovim ponašanjem: 'Nisam ocu mogao gledati u oči. Čekao sam da se okrene' >> Tinovi su prijatelji u panici. Policija temeljito istražuje narkoseanse 