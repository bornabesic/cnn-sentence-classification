U Washingtonu su se potukli pripadnici osobne zaštite turskog predsjednika Recepa Tayyipa Erdogana i prosvjednici koji se protive njegovu dolasku u Sjedinjene Države, izvijestio je britanski Guardian Sinoć su se prosvjednici okupljali ispred rezidencije turskog veleposlanika u Washingtonu. Prema riječima svjedoka, između tjelohranitelja turskog predsjednika i prosvjednika, koji su nosili zastavu Radničke stranke Kurdistana, izbila je tučnjava. Kao rezultat fizičkog obračuna u spomenutoj rezidenciji, devet osoba zadobilo je ozljede i prebačeno je u bolnicu, a dvije osobe je zadržala policija. Sinoć je turski predsjednik u Bijeloj kući vodio pregovore s američkim kolegom Donaldom Trumpom. Čitav posjet turskog vođe prolazi u atmosferi napetosti između dviju zemalja, poglavito vezano uz prošlotjednu odluku predsjednika Trumpa da SAD isporuči novu količinu naoružanja sirijskim Kurdima unutar Sirijskih demokratskih snaga (SDF), koji vode borbu protiv „Islamske države“. Službena Ankara se toj odluci Washingtona oštro protivi jer kurdske oružane postrojbe u Siriji smatra terorističkim organizacijama i „produženom rukom“ zabranjene Radničke stranke Kurdistana.   Original možete pronaći na geopolitika.news 