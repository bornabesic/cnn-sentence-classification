U Brodosplitu je porinut Ophodni obalni brod 'Novogradnja 540'.  Podsjetimo, kako je pisao Večernji list, od zadnjeg porinuća vojnog broda za potrebe Hrvatske ratne mornarice u nekom od naših brodogradilišta prošlo je dugih 16 godina (zanemarimo li mali minolovac Korčula, koji je porinut 2006.), kada je u brodogradilištu u Kraljevici porinuta raketna topovnjača RTOP “Kralj Dmitar Zvonimir”. I tako je danas u splitskom brodogradilištu Brodosplit prvi put javnosti prikazan tzv. “Novogradnja 540”, odnosno prototip Obalnog ophodnog broda za Obalnu stražu RH. Radi se o  tzv. “radnom porinuću” jer će brod biti dovršavan u moru još dva mjeseca. Očekuje se da će sve potrebne testove proći ove godine, pa će onda biti organizirana i “konačna” primopredaja. Ugovor između Ministarstva obrane RH i Brodosplita za gradnju pet obalnih ophodnih brodova potpisan je 2. prosinca 2014. godine, a vrijednost ugovora iznosila je gotovo 400 milijuna kuna. U tu je cijenu uključena izrada glavnog projekta broda te gradnja prototipa i još 4 broda u seriji, a kada je posao ugovaran računalo se da će novi brod biti u cijelosti hrvatski proizvod.