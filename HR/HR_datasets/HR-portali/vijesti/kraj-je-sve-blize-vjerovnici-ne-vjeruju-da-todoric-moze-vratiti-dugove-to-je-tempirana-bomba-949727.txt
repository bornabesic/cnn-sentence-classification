Foto: Robert Anic/PIXSELL  TODORIĆEVI vjerovnici pokazuju sve veću nervozu. Kretanje Agrokorovih obveznica i ostalih dužničkih vrijednosnica na tržištima već nekoliko tjedana u snažnom je padu - vlasnici ih se pokušavaju riješiti po modelu "daj što daš".  Nakon što je ruski veleposlanik Anvar Azimov poslao oštru poruku Todoriću i rekao da Rusija više neće kreditirati Agrokor, došlo je do novog pada njihovih obveznica te je izdanje s dospijećem 2019. godine u jednom trenutku palo na 71 posto nominalne cijene.   U padu je i PIK kredit, kojim se također trguje, a njegova cijena pala je na samo 33 posto nominalne vrijednosti.  PIK (payment in kind) kredit u iznosu od 485 milijuna eura Agrokor je podigao 2014. godine radi preuzimanja Mercatora.   Radi se o specifičnom financijskom instrumentu kojim se dužniku posuđuje novac na temelju imovine, a otplata se vrši na kraju ugovorenog razdoblja.   Kretanje cijene obveznica Agrokora s dospijećem 2019. godine   Taj kredit na naplatu stiže u svibnju 2018. godine, a sudeći po cijeni po kojoj se sada trguje, ulagači očito ne očekuju da će ga Agrokor moći vratiti.  Da je jedna od najvećih hrvatskih kompanija u teškim financijskim problemima postalo je jasno prije nekoliko tjedana, kada je Agrokor odustao od sindiciranog zajma u koji su bile uključene neke od najvećih banaka - BNP Paribas, Credit Suisse, Goldman Sachs i JP Morgan.  Iz Agrokora su tada rekli da se od zajma odustalo jer im uvjeti nisu bili prihvatljivi, ali da im novac nije ni potreban te da uredno mogu servisirati sve obveze.  Ulagači su taj potez, sudeći po reakciji tržišta, drugačije protumačili, te je krenuo snažan pad Agrokorovih obveznica, a njihov prinos narastao je na 20 posto.  Osim toga, početkom siječnja agencija Moody's srušila je kreditni rejting kompanije s dotadašnjih B2 na B3, a kao glavni razlozi spominjali su se slabiji operativni rezultati i visoka razina duga.  Reuters: Agrokorov kredit je tempirana bomba  O financijskim problemima Agrokora piše i Reuters. Dobili su komentar neimenovanog bankara koji smatra da je situacija vrlo ozbiljna.  Taj bankar opisao je PIK kredit kao "tempiranu bombu". Kaže da je Agrokor "porušio mnoge mostove" prema bankama jer je odgađao poboljšanje strukture kapitala.  "Oklijevali su u donošenju odluka i sada plaćaju cijenu za to", rekao je neimenovani bankar.  Naime, Agrokor je u više navrata odgađao javnu ponudu dionica. Posljednjih nekoliko godina neformalno se spominjalo da kompanija planira izlazak na Londonsku burzu. Taj potez olakšao bi financijsku poziciju kompanije, no to se nije dogodilo.