Predsjednica Republike Kolinda Grabar-Kitarović optužila je danas, u razgovoru za HRT, bivšeg ravnatelja Sigurnosno-obavještajne agencije (SOA) Dragana Lozančića da je bio "osobni obavještajac" bivšeg premijera Zorana Milanovića, a iz SDP-a uzvraćaju kako je takav stav suprotan riječima premijera Tihomira Oreškovića da nije vidio "nikakve podatke i rezultate" koji bi potvrdili da je Lozančić kršio zakon. Grabar-Kitarović Lozančićevo je razrješenje zatražila krajem siječnja, a prije nešto više od mjesec dana svoj supotpis na tu odluku stavio je i premijer Orešković. Predsjednica i premijer za novog su šefa SOA-e predložili Daniela Markića. Predsjednica je tada u svojoj odluci navela da je Lozančić izgubio njezino povjerenje te da se ogriješio o Zakon o sigurnosno-obavještajnom sustavu, a premijer je u intervjuu za Media servis danas kazao da nije vidio "nikakve podatke i rezultate koji su to potvrdili". SDP: To je suprotno od izjave Oreškovića Lozančić je ostavku na mjesto šefa SOA-e podnio prošli tjedan i tako omogućio da o imenovanju novog šefa SOA-e raspravlja saborski Odbor za unutarnju politiku i nacionalnu sigurnost koji je danas većinom glasova podržao imenovanje Markića, uz izdvojeno mišljenje HDZ-ova Miroslava Tuđmana i HSLS-ova Darija Hrebaka. "Ostavka jest dobrodošla, međutim ja pratim njegov rad mnogo dulje nego što ga prati gospodin Orešković. Gospodin Lozančić dobro zna da o nekim razlozima ne mogu govoriti jer je riječ o nacionalnoj sigurnosti, o stabilnosti države i time se on i koristio. Ali ono što mogu reći jest da je gospodin Lozančić bio privatni, odnosno osobni obavještajac gospodina Milanovića, i tu ću stati", kazala je tim povodom Grabar-Kitarović HRT-u, a razgovor će u cijelosti biti objavljen u večerašnjem Dnevniku. Predsjedničinu izjavu u SDP-u nisu željeli službeno komentirati dok intervju ne bude emitiran u cijelosti, no neslužbeno poručuju kako je to što je rekla predsjednica suprotno onome što je u intervjuu za Media servis kazao premijer Orešković. U SDP-u podsjećaju i da je saborski Odbor za unutarnju politiku i nacionalnu sigurnost pozitivno mišljenje na imenovanje Markića na čelo SOA-e dao na temelju Lozančićeve ostavke te kako ni Odbor nije dobio nikakvu potvrdu da je Lozančić kršio zakon. "Ako je doista bilo teških kršenja zakona o kojima govori predsjednica, kako je moguće da nikakav dokaz o tome nije stigao ni do premijera Oreškovića ni do nadležnog saborskog odbora", pitaju se u SDP-u. Svastika na Poljudu Predsjednica je u istom intervjuu, govoreći o jučerašnjem govoru na videokonferenciji o slobodi medija u Novinarskom domu, kada su je aktivisti izviždali, rekla da su je mnogi pitali zašto ide na taj događaj, da ide u osinje gnijezdo. - Bitno je postaviti se kao državnik, pokazati da apsolutno stojim iza slobode medije, pa čak i kad mi ljudi zviždali i do smrti ću braniti njihovo pravo da zvižde - rekla je predsjednica, naglašavajući da sloboda podrazumijeva odgovornost medija. - Duboko vjerujem da oni koji su zviždali jučer nisu bili hrvatski novinari. To, naravno, nisam mogla vidjeti jer se događalo iza mojih leđa - rekla je Kolinda Grabar- Kitarović. Dodala je da je šačica aktivista iskoristila dobronamjernost veleposlanika, za koje je rekla da je uvjerena da rade s najboljom namjerom. - Hrvatska je članica EU i NATO-a, mi nismo ni pod čijim monitoringom. Neću dopustiti da nam se u unutarnje stvari miješaju drugi - poručila je. Grabar-Kitarović rekla je da za optužbe za fašizaciju Hrvatske iz inozemstva djelomično odgovornim smatra hrvatsku diplomaciju. - Ponekad se pitam zastupaju li neki od naših zaposlenika interese hrvatske države ili države primateljice - rekla je Grabar- Kitarović. Pozvala je ministra unutarnjih poslova Vlahu Orepića da otkrije tko je nacrtao svastiku na Poljudu. Rekla je da su podjele u narodu umjetno stvorili političari, da će se privatno ići pokloniti žrtvama u Bleiburgu i Jasenovcu, ali da u podjelama i politikantstvu ne želi sudjelovati. - Činjenica da je prošle godine Jasenovac iskorišten kao predizborni skup za jednu političku opciju. U tome ne želim sudjelovati - rekla je Grabar-Kitarović. Komentirajući dosadašnji rad Vlade, izrazila je zadovoljstvo paketom reformi i nadu da će nesuglasice biti riješene. - Reforma koju prije svega očekujem je zaustavljanje odlaska mladih ljudi - rekla je Grabar-Kitarović. Naglasila je da se reforme treba prestati nazivati bolnima jer one trebaju otkloniti bol. 