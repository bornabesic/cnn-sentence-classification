U ponedjeljak kasno navečer, kao što smo već izvijestili, na graničnom prijelazu Karasovići između Hrvatske i Crne Gore uređaji za detekciju radijacije izmjerili su visoku koncentraciju zračenja, što je prouzročilo pravu dramu na ovom graničnom prijelazu. Izvor zračenja bio je osobni automobil ruskih registarskih oznaka koji se kretao iz Hrvatske u Crnu Goru. Kako doznajemo, čim je automobil stigao na granični prijelaz, aktivirali su se portalni monitori za detekciju ionizirajućeg zračenja koji su pokazivali vrlo visoko zračenje, što je policijskim službenicima bio znak za brzu akciju, doznajemo u dubrovačkoj policiji. Automobil je, prema našim informacijama, vozila V. B. (1971.), državljanka Poljske rođena na Krimu. Automobil i vozačica su izolirani te su pozvani djelatnici Državnog zavoda za radiološku i nuklearnu sigurnost koji u takvoj situaciji osigurava stručnu pomoć i suradnju u poslovima suzbijanja nedopuštenog prometa nuklearnog i drugog radioaktivnog materijala. Nekoliko sati nakon poziva stigli su na granični prijelaz te su odjeveni u zaštitna odijela zajedno s carinicima pregledali automobil.   Nakon otkrića sumnjivog predmeta carinici su ručnim Geigerovim brojačem ispitali predmet. Preliminarnom analizom stručnjaka Državnog zavoda utvrđeno je da nema opasnosti za ljude i okoliš. Za to vrijeme poljska državljanka stavljena je u karantenu i potpuno je izolirana, kao i sumnjivi predmet. Na pitanje kakav je to predmet Poljakinja je, prema našim izvorima, policajcima odgovorila da ne zna i da ga je pronašla na plaži. Nakon što je utvrđeno što se nalazi u staklenci, preuzeli su je djelatnici zavoda i odvezli je u Institut “Ruđer Bošković” u Zagreb. Mjesec dana pritvora Pregledana je i poljska vozačica te je ustanovljeno da nije ozračena, nakon čega ju je policija privela istražnom sucu Županijskog suda u Dubrovniku s prijavom za počinjenje kaznenog djela rukovanja općeopasnim tvarima, a vezano uz nepropisno prenošenje, za što je zakonom predviđena kazna do tri godine zatvora. Automobil su preuzeli djelatnici carine. Na ispitivanju je, kako doznajemo, poljska državljanka tvrdila kako je to pronašla i stavila u vozilo te da nema pojma što je pokupila. Nakon ispitivanja istražni sudac joj je odredio mjesec dana istražnog zatvora, a cjelokupnu istragu preuzima Državno odvjetništvo u Dubrovniku. Istragom će se tako morati utvrditi točna ruta kretanja V. B. te koje je bilo njezino odredište u Crnoj Gori. S obzirom na brojnu rusku populaciju u Crnoj Gori, bit će potrebno utvrditi s kim se trebala naći, u čemu će biti potrebna i suradnja s crnogorskim organima sigurnosti. Prema dostupnim informacijama, Poljakinja je tvrdila kako je godišnji odmor provela na Jadranu obilazeći otoke. Prema našim informacijama, ovo joj nije prvi put da boravi u našoj zemlji. U konačnici istraga će morati utvrditi je li riječ o pokušaju krijumčarenja radioaktivnog materijala u Crnu Goru te za što je bio namijenjen. Ministarstvo unutarnjih poslova nedavno je objavilo novi natječaj za opremanje pojedinih graničnih prijelaza dodatnim kamerama i visoko sofisticiranim uređajima. Uz to, ovog ljeta pomorska granica dodatno je opremljena novim sustavima nadzora, a otkriće neprijavljenog radioaktivnog materijala na graničnom prijelazu pokazuje opravdanost višemilijunskog ulaganja u opremanje graničnih prijelaza visoko sofisticiranom opremom. Posljednjih godina granični prijelazi također su opremljeni visoko sofisticiranom opremom za otkrivanje šverca ljudi, krivotvorenih dokumenata, registarskih tablica te za otkrivanje pokušaja šverca radioaktivnih materijala. U slučaju otkrića na graničnom prijelazu Karasovići do izražaja je došla visoka stručnost i profesionalnost policijskih službenika i carinika te odlična suradnja s drugim državnim institucijama. Što je Radij-226? Radioaktivni element radij otkrili su 1898. godine Marie i Pierre Curie. Taj je element ime dobio prema latinskoj riječi radiare, što znači zračiti ili sjajiti. To je sjajni srebrni, mekani radioaktivni metal, a vrlo brzo reagira s kisikom iz zraka i vodom. Radij je kancerogen ako se proguta, udiše ili izlaže njegovu zračenju. Izotop radij-226 dugo se diljem svijeta koristio u medicini kao izvor zračenja kod terapije tumora, a kod nas se koristio u bolnicama KBC Zagreb te u Rijeci i Splitu. No, prije nekoliko desetljeća u Hrvatskoj, kao i diljem svijeta, izvori radija-226 postupno su uklanjani i zamjenjivani drugim, umjetno proizvedenim i za upotrebu jednostavnijim i sigurnijim zatvorenim izvorima zračenja. Kako se navodi u radu Branka Vekića, Delka Barišića i Nevenke Lokobaur, znanstvenika Instituta “Ruđer Bošković” u Zagrebu, neposredno nakon posljednje nabave izvora Ra-226 1996. godine, počelo je u medicinskim ustanovama uklanjanje oštećenih izvora radija. Uklanjanje izvora radija-226 u hrvatskim bolnicama okončano je 1996. godine, a svi iz upotrebe povučeni izvori prebačeni su u privremena skladišta radioaktivnih materijala Instituta “Ruđer Bošković” i Instituta za medicinska istraživanja i medicinu rada u Zagrebu. U radu Ruđerovih znansvenika navodi se i to da je u listopadu 1997. Međunarodna agencija za atomsku energiju (IAEA) prvi put u Europi organizirala sigurno pohranjivanje svih istrošenih izvora radija-226 na jednom mjestu.   (Tanja Rudež) Specijalni tim iz Zavoda poslan po paket, analizirat će ga u Ruđeru Državni zavod za radiološku i nuklearnu medicinu pruža tehničku i stručnu potporu policiji u slučaju kad se identificira predmet za koji je utvrđeno da ima povišenu radioaktivnost, pa smo to učinili i u ovom najnovijem događaju koji se zbivao na hrvatsko-crnogorskoj granici, rekao nam je Saša Medaković, ravnatelj te državne institucije, uz opasku da o detaljima ne može govoriti dok traje policijska istraga. No, Zakon o radiološkoj i nuklearnoj sigurnosti propisuje jasnu proceduru kad se pronađe opasni predmet, a to znači da na mjesto događaja dolazi posebno educiran tim Zavoda, koji utvrđuje razinu radioaktivnosti ne samo pronađenog predmeta nego, primjerice, i automobila, objašnjavaju stručnjaci. Ako je zračenje koncentrirano samo na pronađenom predmetu, onda se poziva tzv. servis za prijevoz do mjesta uskladištenja. To podrazumijeva da stiže vozilo za prijevoz s posebnim kontejnerom koji potpuno izolira predmet, odnosno onemogućava odašiljanje radioaktivnog zračenja u okoliš. (G. Jureško)