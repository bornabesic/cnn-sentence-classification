SDP-ovi saborski zastupnici odbili su danas sudjelovati na zajedničkoj sjednici Odbora za financije i državni proračun te Odbora za europske poslove na kojoj je Nacionalni program reformi za 2017. godinu došao predstaviti ministar financija Zdravko Marić zajedno s ministricom gospodarstva i potpredsjednicom Vlade Martine Dalić. SDP-ov Peđa Grbin objasnio je kako je taj program reformi predstavljen tek jučer na Vladi, te ga zbog njegovog opsega, a na više od stotinjak je stranica, nisu uspjeli detaljno proučiti da bi raspravljali o njemu. - Imamo situaciju da bi nam program predstavljao ministar koji je u odlasku, protiv kojeg se vodi postupak za sukob interesa, o kojem će se iduću srijedu u Saboru raspravljati i koji nema povjerenje Vlade niti svojih kolega i to nam je neprihvatljivo stoga SDP neće sudjelovati na ovoj sjednici – objašnjavao je Grbin na sjednici. Ministar Zdravko Marić na dolasku na sjednicu nije želio davati nikakve komentare novinarima.  