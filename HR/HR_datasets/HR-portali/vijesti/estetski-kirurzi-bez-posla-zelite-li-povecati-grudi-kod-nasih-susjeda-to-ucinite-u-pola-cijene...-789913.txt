SARAJEVO - Opće siromaštvo u Bosni i Hercegovini natjeralo je i liječnike u toj zemlji da snize cijene svojih usluga, a poželi li tko povećati grudi može to obaviti za pola uobičajene cijene, prenosi u utorak sarajevski "Dnevni avaz". Privatna kirurška klinika "Bosanes" iz Sarajeva tako je odlučila damama zainteresiranim za ugradnju umetaka ponuditi da taj zahvat po cijeni do tri tisuće konvertibilnih maraka (tisuću i pol eura) umjesto ubičajenih šest tisuća KM (tri tisuće eura). Vlasnik klinike Mirsad Alić, specijalist anesteziologije i reanimacije, tvrdi kako je riječ o iznimno povoljnoj ponudi jer bi, primjerice, u Hrvatskoj takva intervencija stajala sedam i pol tisuća KM (nešto više od tri tisuće i 800 eura). "Rasprodaja" implantata za grudi u ovoj sarajevskoj klinici počela je u ožujku i planirano je da traje do kraja svibnja no Alić se žali da unatoč povoljnostima koje nudi posao baš i nije "krenuo" jer su se javile samo dvije pacijentice koje su se i podvrgnule operaciji. "Imamo mnogo poziva zainteresiranih žena koje bi se podvrgnule ovakvim zahvatima no njihov dolazak izostaje", kaže Alić te zaključuje da je i cijena od tisuću i pol eura za većinu zainteresiranih u BiH previsoka. "A u stvari se naplaćuju samo potrošni materijal, troškovi amortizacije i cijena implantata", žali se Alić, tvrdeći kako kirurzi, anesteziolozi i medicinske sestre ovakve zahvate zapravo rade besplatno. Uz to, umeci koje koristi imaju i doživotno jamstvo odnosno ne postoji opasnost od njihova pucanja.