Predsjednik tehničke Vlade Tihomir Orešković u utorak i srijedu sudjelovat će na sastanku Europskoga vijeća u Bruxellesu. Nakon čega slijedi i susret s ostalim predsjednicima država i vlada te s predsjednikom Europskoga parlamenta Martinom Schulzom. U srijedu se održava neformalni sastanak predsjednika država ili vlada Europske unije, kako javlja N1. London osjeća pritisak glavnih članica Europske unije zbog pokretanja članka 50. Lisabonskog ugovora, u kojem stoji da zemlja koja odluči napustiti EU dužna službeno obavijestiti ostale članice i nakon te službene obavijesti počinje teći dvogodišnji rok za pregovore. Članice EU žele da taj postupak krene što prije.  Predsjednik Europskog parlamenta Martin Schulz naglasio je britanskom premijeru Davidu Cameronu da bi odugovlačenje izlaska zemlje iz EU potaknulo dodatne nesigurnosti i u opasnost dovelo radna mjesta. – To oklijevanje, samo radi taktičke igre britanskih konzervativaca, svima nam šteti i zato računamo da će britanska vlada održati svoja obećanja odmah, a summit u utorak je dobar trenutak – kazao je Schulz. Četiri najveće zastupničke skupine Europskog parlamenta također su sastavile rezoluciju kojom pozivaju Davida Camerona da pokrene Brexit u utorak, izvijestio je njemački list Frankfurter Allgemeine Sonntagszeitung. 