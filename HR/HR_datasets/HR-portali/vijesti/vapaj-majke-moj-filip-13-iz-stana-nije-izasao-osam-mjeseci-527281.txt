Moj Filip iz stana nije izašao od jeseni prošle godine. Zbog cerebralne paralize i hidrocefalusa osuđen je na krevet i invalidska kolica, a zbog uvjeta u kojima živimo i na to da ga ne mogu izvesti ni na svježi zrak. Tako tešku životnu priču svojih sinova, teško bolesnih blizanaca Filipa i Patrika, koji danas slave 13. rođendan, opisuje samohrana majka Ruža Franjičević (51) iz Zaprešića. Njih troje žive u stanu na trećem katu stambene zgrade koja nema lift. Dok su dječaci bili manji, Ruža je s njima znala izlaziti u šetnje, no u posljednjih devet mjeseci izlasci i šetnje za njih su postali nemogući. - Da bismo uopće mogli izaći, najprije iz stana u prizemlje moram iznijeti Filipova kolica, a potom i njega. Težak je i više ga ne mogu nositi po stubama, Uz sve to tu je i Patrik, koji ima najteži oblik autizma i koji zahtijeva puno pažnje i brige. Osuđeni smo na zatvoreni prostor, a malo je reći da smo usamljeni i tužni - govori Ruža, koja unatoč teškoj sudbini ne skida osmijeh s lica. Želja joj je prodati stan i kupiti kućicu s dvorištem u kojem bi dječaci mogli slobodno provoditi vrijeme, no na oglas za prodaju stana koji je objavila nitko se ne javlja. - Je li to zbog toga što zgrada nema lift ili je razlog nešto drugo, uistinu ne znam. Znam samo da smo zatvoreni u četiri zida i da nikud odavde ne možemo - nastavila je Ruža. Njezini su dječaci rođeni prijevremeno, u 34. tjednu trudnoće, ali kao potpuno zdrave bebe. Nažalost, sve je krenulo nizbrdo kad su imali osam dana. Tad je Filip u inkubatoru pokupio bolničku bakteriju, što je dovelo do teškog oblika cerebralne paralize. - Zbog bakterije je najprije dobio meningitis i sepsu, a u dobi od mjesec i pol dana prvi je put operiran. Imao je cistu na mozgu i strepila sam kako će podnijeti zahvat jer je težio samo 1,5 kilograma. Mnogi su od njega dizali ruke govoreći da neće preživjeti. No Filip se nikad nije predavao - rekla je mama dodajući kako je iza Filipa ukupno 21 operacija, od čega njih 19 na mozgu.      Dok je s Filipom obilazila liječnike, s njima je uvijek bio i Patrik. - Budite sretni da vam je barem jedan dječačić zdrav - govorili su Ruži liječnici. No i ta se sreća rasprsnula kad je Patrik imao malo više od 18 mjeseci. - Jedne se noći odjednom probudio plačući i počeo udarati glavom o zid. Dječak kojeg smo do tada poznavali odjednom je nestao i do njega više nisam mogla doprijeti. Iako su mi svi govorili da je sve u redu i da je to samo faza, znala sam da se s njim nešto strašno događa. Od nasmijanog i veselog dječaka ostalo je samo tijelo koje nije znalo što sa sobom - prisjeća se Ruža dodajući kako je Patriku tek u dobi od tri godine dijagnosticiran najteži oblik autizma. - Time su oba moja sina postali dječaci s teškim dijagnozama. Patrik nikog nije prepoznavao, nije nas gledao u oči, zaboravio je jesti, hodati, ma izgubio je sve svoje dotad naučene funkcije - govori Ruža, koja u to vrijeme nikad nije čula za autizam niti je išta znala o tome. A onda je sasvim slučajno na televiziji gledala emisiju o autizmu i u svemu što je čula prepoznala Patrika. Život ju nije mazio, a kad su dječaci imali sedam godina, rastala se od njihova oca. Od tada se s njima i za njih bori sama, kako god zna i umije. Kao predsjednica udruge Rubikon, koja skrbi za djecu i odrasle s autizmom, ali i drugim razvojnim poremećajima, Ruža se s drugim roditeljima uspjela izboriti da Patrik i djeca poput njega idu u školu u Zaprešiću. - Grad Zaprešić pomogao nam je da u zaprešićkoj Osnovnoj školi Antuna Augustinčića osnujemo posebno razredno odjeljenje koje pohađaju tri učenika kojima je dijagnosticiran poremećaj autističnog spektra. Patrik je jedan od njih i to mu jako puno znači i pomaže - rekla je Ruža. No dok ona svako jutro pješice Patrika vodi u školu, Filip u stanu ostaje potpuno sam. - U strahu sam da mu se nešto ne dogodi, pa jurim u školu i natrag. Kako ne vozim, a nemam ni auto, svuda moram pješice - dodaje Ruža. Nada se da će uspjeti prodati stan od 75 četvornih metara i pronaći adekvatniji smještaj. No iz Zaprešića, kaže, ne bi voljela otići, posebice iz razloga što Patrik tamo ide u školu prilagođenu njegovu stanju. - Filipu učiteljica dolazi doma, i to tri puta tjedno, a isto toliko puta s njim dolazi raditi i fizijatar - pojašnjava Ruža, kojoj je Grad Zaprešić djelomično pomogao u adaptiranju stana i njegovoj prilagodbi za invalidnog i nepokretnog Filipa. - Nekako se snalazimo i ne žalimo se jer ima puno gorih situacija od naše, ali najviše od svega me boli što su dječaci zatvoreni u stanu, a znam koliko su se radovali prije dok smo mogli izlaziti - iskrena je Ruža. Dodaje kako će se za svoju djecu boriti dokle god živi. - Svaka majka voli i prihvati svoje dijete, kakvo god ono bilo. Teško je i svjesna sam da ne može svatko živjeti na ovaj način - zaključila je Ruža.