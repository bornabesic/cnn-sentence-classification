Foto: FaH/123rf  SIRIJSKA vlada je u vojnom zatvoru u blizini Damaska masovnim vješanjima pogubila tisuće zatvorenika, provodeći time sustavnu torturu, objavila je u utorak nevladina organizacija za zaštitu ljudskih prava Amnesty International, pozvavši Ujedinjene narode (UN) na pokretanje istrage.  Amnesty ističe kako su egzekucije vršene između 2011. i 2015. godine, no kako se vjerojatno još provode te predstavljaju ratni zločin.   Sirijska vlada i predsjednik Bashar al-Assad u prošlosti su odbacili slična izvješća o mučenjima i ubojstvima, tijekom građanskog rata koji je odnio stotine tisuća života.   U izvještaju Amnestyja stoji kako je u vojnom zatvoru Sednaya, sjeverno od Damaska, svaki tjedan u prosjeku bilo pogubljeno 20-50 zatvorenika. "U zatvoru Sednaya je tijekom četiri godine pogubljeno između 5 i 13 tisuća ljudi, nakon što je ustanak protiv režima al-Assada prerastao u građanski rat", navodi se.   Žrtve su većinom civili, pogubljeni u tajnosti  "Žrtve su većinom bili civili koji su predstavljali opoziciju za vlast", tvrdi Amnesty.  "Mnogi drugi zatvorenici u zatvoru u Sednayi su ubijeni nakon što su u više navrata mučeni i sustavno uskraćivani za hranu, vodu, lijekove i zdravstvenu skrb", ističe ta nevladina organizacija.   Zatvorenici, među kojima i bivši vojnici osumnjičeni za nelojalnost te osobe koje su sudjelovale u nemirima, podvrgnuti su lažnim suđenjima pred vojnim sudovima, gdje su ponekad njihova priznanja iznuđena mučenjem, stoji u izvješću.  Pogubljenja su provođena u tajnosti, a ubijeni su pokapani u masovne grobnice izvan glavnog grada, pri čemu obitelji nisu bile obaviještene o njihovoj sudbini.   Izvješće se temelji na iskazima 84 svjedoka, uključujući bivše stražare i službenike, zatvorenike, suce i odvjetnike, kao i druge stručnjake u Siriji.  "Podupiratelji sirijskog režima, posebice Rusija, sa svojim stalnim mjestom u Vijeću sigurnosti, i Iran, moraju osuditi izvansudska pogubljenja i politiku istrebljenja koju provodi sirijska država te učiniti sve što je u njihovoj moći kako bi se takvi postupci okončali", zaključuje Amnesty.