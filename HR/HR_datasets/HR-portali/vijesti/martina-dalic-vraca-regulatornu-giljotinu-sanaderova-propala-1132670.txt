Potpredsjednica Vlade i ministrica gospodarstva Martina Dalić najavljuje regulatornu giljotinu, odnosno sveobuhvatnu reformu za jednostavniji i učinkovitiji zakonodavni okvir, posebno onaj vezan uz poslovni sektor. Regulatorna giljotina priprema se za iduću godinu, potvrdila nam je M. Dalić, a cilj je smanjiti prenormiranost, multipliciranje obaveza i troškova poduzetnika, odnosno pojednostavniti zakonodavni i administrativni okvir za poslovanje poduzetnicima i ulagačima. – Uvest ćemo i ocjenjivanje utjecaja novih propisa na troškove poslovanja, a izradit će se i portal na kojem će poduzetnici moći prijaviti zakonske i podzakonske odredbe koje smatraju preprekama u poslovanju – rekla nam je potpredsjednica Dalić. Hrvatska je 2007. godine, u vrijeme premijera Ive Sanadera, već pokušala provesti regulatornu giljotinu, tada je to bio famozni Hitrorez, ali taj je projekt vrlo brzo propao. Sanader je velikim škarama označavao početak tog projekta, simbolizirajući na taj način rezanje svih nepotrebnih propisa, ali tada je, pisali su mediji, realizirana samo jedna trećina preporuka iz giljotine koje je Vlada bila prihvatila. Glavni partner, odnosno konzultant za regulatornu giljotinu bila je tvrtka Sense Consulting, a iako projekt nije uspio u Hrvatskoj – prodan je u još 17 država. Sense Consulting počeo je raditi pilot-projekt “giljotine” i za vrijeme Vlade Zorana Milanovića u sklopu kojeg su skenirali sedam područja u gospodarstvu te utvrdili da bi optimizacijom zakona i propisa u tim područjima na godišnjoj razini bilo moguće srezati 1,4 milijarde kuna troškova poduzetnicima. Vedran Antoljak, glavni partner Sense Consultinga, kaže da je ta tvrtka prije nekoliko tjedana predstavila ministrici gospodarstva Martini Dalić koncept sveobuhvatne regulatorne giljotine koji bi se proveo u četiri godine, a prema tom konceptu uštede bi iznosile sedam milijardi kuna godišnje, tvrdi Antoljak. – Riječ je o sofisticiranoj giljotini i novom rješenju nakon što smo kroz pilot-projekt skenirali problematična područja. U četiri godine uštede bi iznosile gotovo 30 milijardi kuna – optimističan je Antoljak. On napominje kako tvrtka Sense Consulting s Vladom nema sklopljen nikakav poslovni aranžman, odnosno nisu angažirani za izradu regulatorne giljotine jer zasad nije ni raspisan natječaj. Ministrica Dalić kaže da će za eventualne vanjske konzultante biti raspisan natječaj, ali da je do natječaja još dug put koji treba prijeći. Neslužbeno doznajemo da je najveću potporu za provođenje regulatorne giljotine u prošloj Vladi davao tadašnji pomoćnik ministra gospodarstva Vedran Kružić, a da je Tomislav Panenić, bivši ministar gospodarstva, zaustavio cijeli proces. Govore to izvori bliski konzultantima koji se bave “giljotinama”. Potpredsjednica Dalić projekt regulatorne giljotine najavila je i američkoj veleposlanici Julietti Valls Noyes, koju je jučer primila u posjet. Možda bude više sreće nego s Hitrorezom koji je hitro propao.  >> Sukob Martine Dalić i SDP-ova Joška Klisovića na saborskom Odboru zbog Ine