Izbori za novog predsjednika Srbije definitivno neće biti dosadni. Prije dva dana premijer Aleksandar Vučić izveo je "putinovski" potez i odlučio se uz jednoglasnu podršku svoje Srpske napredne stranke (SNS) kandidirati za predsjednika, osokoljen anketama njemu sklone agencije koje su govorile da može pobijediti već u prvom krugu.   To očito nije razveselio aktualnog predsjednika i nekad najbližeg suradnika Aleksandra Vučića, Tomislava Nikolića. On je prvo rekao da je "očekivao ovakvu odluku SNS-a i Vučića", da bi jučer na rođendanskoj proslavi objavio da i on kreće u utrku. Time se Nikolić očito suprotstavio volji SNS-a, stranke koju je zajedno s Vučićem osnovao 2008. godine kad su obojica napravili radikalni zaokret od Šešelja, otišli iz njegove Radikalne stranke i za sobom povukli veliki broj članova i birača. Nakon što se medijima proširila informacija o kandidaturi Nikolića, agencija Tanjug kontaktirala je premijera Vučića i zamolila ga za komentar, ali on je samo šutio, navodi Tanjug. Da cijela stvar ima još jednu dozu dramatike, pobrinuo se i Nikolićev sin Radomir koji je prema pisanju beogradskih medija na sastanku SNS-a u podržao kandidaturu Vučića, što je njegov otac prokomentirao riječima da je Radomir samo "iznio svoj stav na pripremnom sastanku".  Da su odnosi između Nikolića, Vučića i SNS-a prilično hladni, bilo je očito i na tradicionalnom prijemu povodom Dana državnosti. Tamo se nije pojavio ama baš nitko od ministara Vlade Srbije, a Vučić je svečanost napustio gotovo odmah nakon govora Nikolića, za koji je doduše rekao da je "odličan i priliči svečanom trenutku" (piše Blic), vjerojatno u zadnjem pokušaju da zamaskira njihovo razilaženje. I dok je Vučić zasad ostao bez komentara, ministar vanjskih poslova i nekadašnji dvorski poslušnik Slobodana Miloševića, Ivica Dačić, oštro je komentirao da "ako je istina da se Nikolić kandidirao, sramotno je da se pridružio plejadi kandidata protiv Vučića", piše B92. Dačić je tako ostao vjeran svojem perpetualnom ulizivanju Vučiću, koji, čini se, uživa veću podršku SPS-a (nekadašnje Miloševićeve stranke), nego u vlastitoj stranci koja se našla pred potencijalnim unutarnjim sukobom. Vijest da se Nikolić kandidira razveselit će ostale predsjedničke kandidate, a ponajviše bivšeg predsjednika Opće skupštine UN-a Vuka Jeremića. Naime, Vučić i Nikolić između sebe će razbiti glasove "naprednjaka", što znači da premijer gotovo sigurno neće pobijediti već u prvom krugu, a Jeremiću znatno rastu šanse da bude jedan od dvojice kandidata koji će ući u drugi krug. Na žalost uljuđene i građanske Srbije, to malo znači bivšem pučkom pravobranitelju Saši Jankoviću koji teško da može skupiti više od deset posto glasova u prvom krugu No, ako se netko razveselio kandidaturi Nikolića to je ratni huškač i haški optuženik Vojislav Šešelj. Otkako ga je Tribunal pustio da se vrati u Srbiju zbog narušenog zdravlja (rak), Šešelju se, gle čuda, stanje drastično popravilo te se također kandidirao na izborima kao izabranik svoje Radikalne stranke, iste one iz koje su pobjegli njegovi nekadašnji učenici Nikolić i Vučić. Nakon objave Nikolića o kandidaturi Šešelj se iživljavao na Twitteru do te mjere da je objavljivao postove valjda svakih pet minuta. Između ostalog je poručio Nikoliću "Tomo ti si osnovao SNS pa imaš pravo i da ga rasturiš", potom ga provocirao pitanjem "Koliko će ga njegovih fakultetskih kolega podržati" (Nikolić je pod vrlo suspektnim okolnostima "zaradio svoju diplomu"), posjetio i na njegov nadimak Toma Grobar (nekad je radio u pogrebnom poduzeću) porukom "Problem je što Toma Nikolić uz popis birača ima i popis preminulih" i na kraju poručio glasačima SNS-a da bi bilo najbolje da zaokruže i "Vučića i Nikolića". U svakom slučaju, u Srbiji slijedi pravi politički kaos, a predsjednički izbori su vrlo neizvjesni. Već se spominje mogućnost da se Vučić promptno povuče iz utrke zbog mira u kući i naglo smanjene šanse za pobjedom. Ako se to i ne dogodi, te se otvori fronta prema Nikoliću (kao što je gazdama vazda pokorni Dačić već učinio), izbori postaju potpuno neizvjesni - pobjedu u prvom krugu nitko neće ostvariti, a Vučiću se i drugom krugu, kojeg je silno želio izbjeći, mogu suprotstaviti i Jeremić i Nikolić, a čak i Šešelj.