Dođite na predstavljanje šestoga broja časopisa "Obnova" čija su tematska okosnica ekonomske perspektive. Udruga mladih intelektualaca “Obnova” poziva na promociju 6. broja časopisa za kulturu, društvo i politiku “Obnova” s temom “Ekonomske perspektive”. Novi broj časopisa biti će predstavljen u srijedu 25. svibnja u 19 sati u velikoj dvorani Matice hrvatske u Zagrebu, a govornici na promociji bit će  dr. sc. Zvonimir Slakoper s Odjela za pravna pitanja i kulturu prava MH te dr. sc. Guste Santini. Nakon službene promocije u Galeriji MH održat će se umjetnička izložba likovnih radova mladih umjetnika, a glazbeni intermezzo tijekom promocije izvest će student Muzičke akademije u Zagrebu, Ivan Šimatović. Za časopis mahom pišu i rade studenti s različitih fakulteta te mladi ljudi raznih struka i obrazovanja, prikazujući tako interdisciplinarni i multidimenzionalni pristup nekoj tematici. Nakon prvoga broja koji je tematizirao problematiku kulturne hegemonije i drugoga broja koji je obradio temu identiteta, treći broj „Obnove” približio je čitateljima složenu problematiku geopolitike, odnosno geopolitičkih alternativa, dok su okosnica četvrtoga broja Hrvati izvan Republike Hrvatske, a petoga različiti aspekti nacionalizma. Na jednoj od promocija “Obnove” gostovao je i sadašnji ministar kulture, Zlatko Hasanbegović, Nino Raspudić i Vice Batarelo, Stjepan Šterc te niz drugih stručnjaka iz različitih područja.