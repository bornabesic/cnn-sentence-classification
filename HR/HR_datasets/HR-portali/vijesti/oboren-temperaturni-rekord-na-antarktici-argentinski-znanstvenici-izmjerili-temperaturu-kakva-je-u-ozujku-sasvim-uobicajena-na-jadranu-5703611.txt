Članovi argentinskog Istraživačkog centra smještenog blizu sjevernog vrha Antarktike ondje su u posljednje dvije godine zabilježili i rekordno visoku temperaturu od 17,5 Celzijevih stupnjeva, izvijestila je u srijedu UN-ova agencija za klimatske promjene. Baza Experanza 24. ožujka 2015. evidentirala je temperaturu od 17,5 Celzijevih stupnjeva, objavila je Svjetska meteorološka organizacija (WHO), nakon obrade podaka s područja cijele Antarktike čija je svrha evidentirati i istražiti globalno zatopljenje i temperaturne promjene u budućnosti. "Provjerom maksimalnih i minimalnih temperatura stvaramo sliku o vremenu i klimi na jednoj od krajnjih granica našeg planeta", kazao je Michael Sparrow, koji sa Svjetskom meteorološkom organizacijom susponzorira Svjetski program o istraživanju klimatskih promjena. Količina leda na Antarktici procjenjuje se na oko 30 milijuna km3, što je oko 90 posto ukupne količine leda, odnosno vode na Zemlji. Kad bi se led otopio razina mora podigla bi se za oko 60 metara, pa znanstvenici prate i najmanje promjene. Rekordno visoka temperatura ranije je na području Antarktike izmjerena 30. siječnja 1982. i iznosila je 19,8 Celzijevih stupnjeva, a najviša ikad izmjerena temperatura izmjerena je na Antarktičkom platou, na više od 2500 metara 28. prosinca 1980. i iznosila je 19,4 Celzijeva stupnja. Najniža dosad izmjerena temperatura izmjerena je 21. srpnja 1983. u području tadašnje sovjetske postaje Vostok u središnjoj Antarktici i iznosila je -89,2 Celzijeva stupnja.