Foto: Instagram, Vogue LINDA, Cindy, Naomi, Christy...  Naravno, mislimo na Lindu Evangelistu, Cindy Crawford, Naomi Campbell i Christy Turlington, koje su predvodile ekipu top modela 90-ih godina prošloga stoljeća.   Žene za kojima i dan danas uzdišu žene i muškarci diljem svijeta, nekada su žarile i palile svjetskim pistama i naslovnicama, a s njima danas uspoređuju manekenke, kao što su Bella i Gigi Hadid, Kendall Jenner, Hailey Baldwin i slično. Djevojke koje slavu mogu zahvaliti svojim slavnim roditeljima, postale su toliko popularne, da nema tog eventa ili zabave na kojoj se ne pojave, kao ni piste  i naslovnice, jer osim lijepih lica, cure imaju i milijune sljedbenika na društvenim mrežama. A čini se kako i one same misle da su dorasle top modelima 90-ih, jer su nedavno snimile fotografiju po uzoru na Lindu, Naomi i Christy u kadi, koju je snimila fotografska ikona Roxanne Lowit. Spomenuta slika nastala je 1990. godine, a na njoj sve tri ljepotice imaju velike osmijehe na licima. Kendall, Hailey, Bella i Joan Smalls imaju suzdržanija lica, no jasno je gdje su pronašle inspiraciju za fotku. Ona je nastala u Cannesu, gdje su manekenke bile zbog poslovnih obaveza, no čini se kako su pronašle i dovoljno vremena za zabavu. I dok su neke starije manekenke kritizirale slavnu grupicu zbog činjenice da su im roditelji poznati, Linda je priznala kako je njihov veliki obožavatelj te je čak izjavila: "One bi mi mogle davati savjete".  Mogu li se usporediti s legendarnim manekenkama, procijenite sami.