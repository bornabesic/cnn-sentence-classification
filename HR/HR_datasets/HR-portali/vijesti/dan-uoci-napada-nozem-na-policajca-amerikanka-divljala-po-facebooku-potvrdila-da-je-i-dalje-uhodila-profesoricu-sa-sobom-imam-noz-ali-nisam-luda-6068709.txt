Vanessa Raney, američka državljanja s policijske tjeralice koja je u ponedjeljak nešto iza 18 sati napala policijskog službenika u baranjskom mjestu Bilje nanijevši mu ozljede vrata oštrim predmetom, vjerojatno nožem, dan prije napada na svojem je Facebook profilu objavila podulji status u kojem se žali na način kako je tretiraju mediji u regiji te priznaje da ima nož "jer se boji da joj netko ne uđe u sobu". Raney (41), o kojoj je Jutarnji opširno pisao u kontekstu priče o teroriziranju nekolicine studenata i profesora zagrebačkog Filozofskog fakulteta, a posebice jedne lektorice, na Facebooku je zapravo potvrdila da je sa svojim terorom nastavila, a usput se pohvalila da sa sobom ima nož. -  I da, i dalje volim kostim vještice koji sam koristila za svoj projekt adaptacije. No, zar hrvatski (i slovenski i srpski) mediji koriste tu fotografiju kao dokaz da sam luda? I samo zato što trenutno sa sobom imam nož ne znači da sam luda. Samo se brinem da će netko pokušati provaliti u moju sobu (Mislim da je to ono što ona [lektorica koju je uhodila] želi. Znate li, međutim, da sam ponudila da ću se ubiti ako mi sinoć odgovori na WhatsApp. Ranije tijekom dana pokušala me dobiti na video poziv putem Vibera. Zanimljivo, blokirala me na Viberu kad sam je pokušala nazvati nazad, ali to nije učinila na WhatsAppu pa sam je nazvala nekoliko puta. Što je s tim?) Pitanje: Zašto joj trebalo više od godinu dana da kontaktira medije? Drugo pitanje: Zašto nije nikada promijenila broj telefona ako sam za nju bila takva noćna mora? Također: Zašto nije rekla ništa kada me vidjela u Kutini i Vukovaru? - napisala je Raney u nedjelju u 3:50 ujutro. Podsjećamo, iz PU osječko-baranjske rekli su da je do napada na njihovog službenika došlo nakon što su policajci postupajući po tjeralici zaustavili 41-godišnju državljanku SAD-a, koja je tijekom postupanja nasrnula na jednog od nanijevši mu ubodne rane. Policajac je prebačen u KBC Osijek i nije životno ugrožen, a težina ozljeda bit će utvrđena naknadno.