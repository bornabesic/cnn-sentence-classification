Smijenjeni ravnatelj HAVC-a Hrvoje Hribar u emisiji Nedjeljom u dva oštro je napao glumicu, redateljicu i scenaristicu Ivonu Juku.  - On je izrekao stravične laži i to je utuživo. Danas idem kod odvjetnika i dižem privatnu tužbu protiv njega. To što je jučer napravio je bilo jezovito. Ja sam primila stotine poziva, ljudi nisu mogli vjerovati da se to događa - poručila je Ivona komentirajući Hribarovu izjavu da je psihički bolesna i da ju je privodila irska policija.  Prosvjedno okupljanje filmaša "Puk'o nam je film" organizirano je u zagrebačkom kinu Europa, a Juka tvrdi da se moglo čuti puno stvari no s vrlo malo argumenata, kako piše HRT. - Mi smo se htjeli pridružiti inicijativi "Puk'o nam je film", jer nama je u cilju očuvati HAVC kao neovisno tijelo, rekla je Juka. Nitko od nas nije za to da se politika ili bilo  kakvo drugo tijelo miješa u umjetničke slobode - kaže te nadodaje da je riječ o financijskoj kontroli, a ne kontroli odobravanja porjekata te da u svim fondovima postoji kontrola koja pazi da je sve financijski ispravno. - To nije tijelo koje odlučuje tko smije snimati film, već pazi da se ne događaju ovakve stvari kakve su se već događale, da članovi upravnog odbora sami sebi dodjeljuju novac, odnosno svojim tvrtkama i udrugama. Dodaje kako je to tijelo koje bi samo trebalo kontrolirati je li sve zakonski ispravno. To je komisija koja se može oformiti vrlo lako. Mi smo se toliko puta prijavljivali na ove natječaje po Europi i svaki put nam je dolazila revizija. Ta revizija nije postavljala pitanje o nacionalnosti glumaca, o tome koja je tema filma, već su samo provjeravali je li sve financijski ispravno - tvrdi Juka. Na Hribarove optužbe reagirali su i iz produkcijske kuće 4 film. - Hrvoje Hribar navodi kako je HAVC Ivoni Juka i njenoj tvrtki odobrio sredstva u različitim kategorijama. Ono što gospodin Hribar nije spomenuo jest da unatoč svjetskim uspjesima filma "Ti mene nosiš" i najvećoj distribuciji jednog hrvatskog filma putem Netflixa, njezin novi projekt već je dva puta odbijen na natječaju za poticanje proizvodnje. S obzirom da redateljica i producent imaju pravo na službeno objašnjenje o razlozima odbijanja projekta, još prošlo ljeto je 4 film uputio službeni zahtjev za očitovanjem umjetničkih savjetnika Deana Šoše i Dalibora Matanića. Obrazloženje Deana Šoše 4 film primio je nakon uručene požurnice, dok do današnjeg dana, nakon 4 uručena zahtjeva,produkcija nikada nije zaprimila službeno obrazloženje umjetničkog savjetnika Dalibora Matanića. Ovo je samo jedan od primjera netransparentnosti rada HAVC-a na koje upozoravamo. Referirajući se na izjavu Hrvoja Hribara, želimo istaknuti kako Ivona Juka nikada nije bila u zatvoru u Dublinu ili nekom drugom zatvoru u Irskoj. Samim time, nije nikada kontaktirala Hrvoja Hribara i molila ga da ju "izvuče" iz takve situacije niti je odvjetnik Hrvoja Hribara na takav ili ikakav sličan način intervenirao u pomoć Ivoni Juka. Naglašavamo kako Ivona Juka ne pati od napada agresije niti ijednog psihičkog poremećaja. 4 film produkcija šokirana je količinom laži koju je Hrvoje Hribar iznio za vrijeme emisije Nedjeljom u 2. Takvo namjerno blaćenje ugleda i časti  nedopustivo je i zaslužuje svaku osudu. Osim svega navedenog, oštro osuđujemo i seksističke i šovinističke izjave koje je Hrvoje Hribar izrekao o Ivoni i Aniti Juka. Sve optužbe iznesene na račun Ivone Juka zapravo su jeftini pokušaj diskreditiranja jedne od rijetkih osoba koja otvoreno progovara o nizu nezakonitih radnji sada bivšeg ravnatelja HAVC-a, Hrvoja Hribara. Ovim putem, Ivona Juka i Anita Juka najavljuju podizanje tužbe zbog klevete i seksističkih izjava gospodina Hrvoja Hribara - navodi se u priopćenju. >> Ivona Juka: Ne bježim od bolnog, pa ni neugodnog 