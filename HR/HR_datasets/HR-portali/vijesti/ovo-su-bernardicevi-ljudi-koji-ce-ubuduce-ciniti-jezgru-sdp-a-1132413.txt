Uoči subotnje izborne konvencije SDP-a iz stranke stižu poruke da se novi predsjednik Davor Bernardić, unatoč uvjerljivoj pobjedi, u preuzimanju stranke ne namjerava voditi revanšizmom. Malo tko, međutim, vjeruje da će Bernardić radi “mira u kući” zanemariti ambicije dugogodišnjih odanih suradnika i onih koji su mu pomogli da dođe na čelo stranke. Pouzdan slavonski kadar Jezgru najbližih Bernardićevih suradnika činit će dvojac Rajko Ostojić – Zlatko Komadina, ideolozi i arhitekti “projekta Bernardić”, koji su gotovo sigurni novi potpredsjednici stranke. Među suradnike koji uživaju puno povjerenje novog predsjednika treba ubrojiti Zvanu Brumnića, potpredsjednika gradske organizacije i Bernardićeva dugogodišnjeg bliskog suradnika. Kuloari ga vide na nekoj od operativnih funkcija u stranci, vjerojatno poslovnog direktora SDP-a. Budući da će Bernardić uskoro odstupiti s mjesta šefa zagrebačke organizacije, neki u SDP-u očekuju da bi Brumnić mogao voditi organizaciju do lokalnih izbora, kao vršitelj dužnosti. Drugi pak na toj poziciji vide Vesnu Nađ, također potpredsjednicu zagrebačkog SDP-a, koja je od početka podupirala Bernardićevu kampanju, a nije isključeno da joj se novi predsjednik oduži i potporom za članicu Predsjedništva. Novom predsjedniku blizak je i tajnik zagrebačke organizacije Dominik Etlinger, koji je Bernardiću u kampanji “odrađivao teren”, a kako se nije kandidirao za stranačka tijela, nagađa se da bi mogao osvanuti na nekoj od operativnih funkcija. Među onima koji su se od početka svrstali uz Bernardića su i prvi čovjek vukovarskog SDP-a Goran Bošnjak, koji se kandidirao za Glavni odbor, te vinkovački Damir Rimac, kandidat za Predsjedništvo stranke. Pouzdanim kadrom iz Slavonije smatra se i Biljana Gaća, koju se spominje kao buduću predsjednicu Foruma mladih. Zahvalnost Bernardić duguje i Vinku Grgiću, gradonačelniku Nove Gradiške, jedinog slavonskog grada u kojemu je na vlasti SDP-ovac. Tu je i šef slavonskobrodske organizacije Robert Lujić, koji je u svom gradu Bernardiću osigurao jednak broj glasova kakav je u travnju dobio Zlatko Komadina, a kandidiran je za Predsjedništvo stranke. Među SDP-ovcima koji su Bernardiću čuvali leđa u Dalmaciji spominje se ime šefa pločanske organizacije Miše Krstičevića, kandidata za Glavni odbor. Kao izglednog člana Predsjedništva spominje se i bivšeg predsjednika Foruma mladih Nenada Livuna. Među onima koji su Bernardiću naknadno izrazili podršku je Domagoj Hajduković. Mladi šef osječko-baranjske organizacije i sam se kandidirao za predsjednika SDP-a, no uoči prvog kruga povukao je kandidaturu i javno podržao Bernardića. Njemu se smiješi ulazak u Predsjedništvo stranke, a navodno mu je obećano i potpredsjedničko mjesto, kao i predsjednici Glavnog odbora SDP-a Romani Jerković. Među one koji su prvo podržali druge kandidate, a Bernardiću pretrčali naknadno u Predsjedništvo bi mogao ući i Davorko Vidović, koji je u prvom krugu bio uz Tonina Piculu, te dvojac iz Hajdukovićeva tima Vedran Babić i Franko Vidović. Ispadaju Grčić, Ronko, Opačić Za Predsjedništvo se kandidirao i Ivo Jelušić, zagrebački SDP-ovac čiju je potporu Bernardić isticao na gotovo svakom skupu u kampanji, a spominje ga se i kao mogućeg SDP-ova kandidata za gradonačelnika Zagreba. U Predsjedništvo bi mogao ući i Siniša Hajdaš Dončić, koji je Bernardića podržao u drugom krugu, ali i neki koji mu u kampanji nisu dali podršku poput Peđe Grbina ili Borisa Lalovca. Računa se i na Bojana Glavaševića, jedinog SDP-ova zastupnika koji je u Sabor ušao putem preferencijalnih glasova, dok Branko Grčić, Željko Jovanović, Zdravko Ronko i Milanka Opačić imaju slabe šanse za ponovni ulazak u stranački vrh. >> Evo na koga računa Bernardić U Predsjedništvo bi mogli ući Siniša Hajdaš Dončić koji je Bernardića podržao tek u drugom krugu, ali i Grbin i Lalovac koji ga uopće nisu podržali 