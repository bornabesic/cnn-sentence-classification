Katija Stančić iz Dola kod Staroga Grada na Hvaru najuzornija je hrvatska seoska žena u očima svog supruga Antuna koji ju je prijavio na natjecanje. – Katija izbjegava javne nastupe pa naš OPG redovito predstavljam ja, a zapravo je ona glavna. Želim da konačno bude u prvom planu, kao što i je kad su poslovi u pitanju, bilo u obitelji ili na našem gospodarstvu, u maslinama, vinogradu, oko koza, u restoranu i apartmanima.... Katija sve organizira, a lavovski dio sama odradi – hvali je suprug, a njegove riječi potvrđuju i njihova odrasla djeca Mihael i Magda, dok je sin Kuzma, kada smo ih posjetili, bio poslom u Zagrebu. Zato je tu bila Sara, buduća nevjesta i Katijina desna ruka, a i zet Ivan te nonini mezimci, unuci Jakov i Antoni. Bolji plasman proizvoda Naša nas je domaćica dočekala s delicijama koje je pripremila pa smo razgovarali uživajući u hvarskim hrustulama, pašuratama, krafnama, rožati, domaćem kruhu u obliku cvijeta i fantastičnom kozjem siru. Katija je ekonomistica, radila je u računovodstvu, a onda je dala otkaz i sa suprugom krenula u proizvodnju voća i povrća koje su na veliko prodavali. – Rad na zemlji me ispunjavao, a mogla sam i više vremena posvetiti djeci. Ali, puno se radilo, a malo plaćalo. Problem je bio što su nam hotelske kuće ostajale dužne – prisjeća se poteškoća s početka koje su ih i motivirale da otvore restoran kako bi imali gdje plasirati svoje proizvode. Osim kozjeg sira, voća i povrća, proizvode vino, rakiju, likere, maslinovo ulje, prave džemove i sokove... Čak pet proizvoda OPG-a Stančić dobilo je ove godine markicu Hrvatski otočni proizvod (HOP) na što je Katija iznimno ponosna: masline u salamuri, ekstradjevičansko maslinovo ulje, pošip, prošek i džem od smokava, a prošle godine certifikat HOP-a dobio je njihov plavac mali. – Stranci cijene kada je proizvod certificiran i to je jako važno za prodaju. Sezona nam traje pet mjeseci, ali mi smo tu stalno i kada nam se gosti najave, otvaramo i zimi. Imamo i apartmane koji su još uvijek puni. Ja sam inače zadužena za apartmane i kuhinju – kaže nam gospođa Katija čijom je zaslugom restoran uređen poput etnomuzeja s uporabnim stvarima iz starih hvarskih konoba i kuća. Kod nje cvijeće, umjesto u lončanicama, raste u starim cipelama. – Jako volim stare stvari. Ljudi bi ih bacili, a mi im udahnemo novi život – kaže Katja, koja se uz brigu o 10 koza, kokošima, ovcama, kunićima i dva magarca, te uz poslove u restoranu i apartmanima, iako je tek par kilometara udaljena od plaže, ovoga ljeta nije stigla nijednom okupati u moru! Odmor nakon odlaska turista – Radi se naporno pa nije ni čudo što se cure udaju i odlaze sa sela. Ali, ima ih i koje dolaze. Moja nevista Sara je iz Nove Gradiške. Snašla se izvanredno, ona nam drži terasu – hvali Katija svoju snahu. A i sama se dobro snalazi s gostima. Govori engleski, a njemački razumije. Sezona je na izmaku, ali gostiju još imaju. – Odmorit ćemo se kada turisti odu. Zato se veselimo i svečanosti dodjele priznanja za najuzorniju seosku hrvatsku ženu jer će to biti prilika da predahnemo, odemo u unutrašnjost Hrvatske i opustimo se u društvu ljudi koji se bave istim poslom kao i mi. Na takvim susretima uvijek nešto naučiš, pokupiš neku ideju... – kaže Katija koju u kandidaturi za najuzorniju hrvatsku ženu podržava i gradonačelnik Staroga Grada Vinko Maroević koji je ponosan na njezinu kandidaturu. I on je, poput Katijina supruga, uvjeren kako je zaslužila priznanje i to, kako kaže, “zbog napora u očuvanju domaćih proizvoda, njihovoj prezentaciji i očuvanju tradicionalnih vrijednosti”.  >>Petrina Dijanek: Puno radim, teško je, ali nikad ne bih mijenjala svoj život  >>Irena Perković: Radni dan na selu traje 15 sati  Ime i prezime: Katija Stančić Godište: 1965. Županija: Splitsko - dalmatinska Mjesto u kojem živi: Dol Bračno stanje: udana Broj djece: troje Aktivnosti: Ili je u polju, s kozama ili u apartmanima. Kada uhvati malos slobodnog vremena, bavi se cvijećem, dekoracijama i pripremanjem likera i džemova za koje pronalazi stare recepture ili ih sama izmišlja 