Foto: DHMZ, Nel Pavletic/PIXSELL NAKON pretežno sunčanog i toplog vikenda, idući tjedan nas čeka još toplije vrijeme, najavljuje DHMZ. Danas se u većini Hrvatske očekuje pretežno sunčano vrijeme, a uz umjeren razvoj oblaka postoji mala vjerojatnost za kratkotrajnu kišu ili poneki lokalni pljusak, ponajprije u istočnim i gorskim krajevima te na krajnjem jugu. Puhat će slab do umjeren sjeverni i sjeveroistočni vjetar. Na Jadranu će puhati slaba i umjerena, na južnom dijelu i jaka bura, prema otvorenom moru sjeverozapadnjak. Najviša dnevna temperatura uglavnom će se kretati između 22 i 27 °C. Sutra pretežno sunčano Sutra se, kao i danas, očekuje pretežno sunčano vrijeme. Puhat će slab do umjeren sjeveroistočni i istočni vjetar. Na Jadranu će uz obalu puhati slaba do umjerena, na jugu ponegdje i jaka bura, danju prema otvorenom moru zapadnjak i sjeverozapadnjak. Najniža jutarnja temperatura kretat će se između 8 i 13, na Jadranu od 14 do 19, a najviša dnevna uglavnom između 23 i 28 °C. Temperature idući tjedan prelaze 30°C Prema sedmodnevnoj prognozi DHMZ-a, temperature će idući tjedan prijeći 30°C.  Maksimalna temperatura sutra će iznositi 25°C, u ponedjeljak 27°C, u utorak 29°C, a u srijedu i četvrtak čak 31°C.