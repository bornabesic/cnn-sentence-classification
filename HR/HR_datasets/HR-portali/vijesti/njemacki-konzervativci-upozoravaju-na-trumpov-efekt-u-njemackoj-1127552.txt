Njemački ministar financija Wolfgang Schaeuble i konzervativci u četvrtak su upozorili kako će populisti predstavljati problem za Europu ako mainstream političari nešto ne poduzmu nakon pobjede Donalda Trumpa na američkim izborima.  Trumpova pobjeda potresla je mnoge europske zastupnike uoči nadolazećih izbora, uključujući Francusku i Njemačku gdje se očekuje da će desne stranke ostvariti dobre rezultate.  "Demagoški populizam nije problem samo u Americi", rekao je u četvrtak Schaeuble za Bild.  "Politička rasprava je i drugdje na zapadu u alarmantnom stanju", istaknuo je.  Kancelarka Angela Merkel će se na izborima u rujnu kandidirati za četvrti mandat, a iako su njezini konzervativci 10 postotnih bodova ispred rivala, njezina politika otvorenih vrata prema migrantima razljutila je mnoge glasače.  Desna Alternativa za Njemačku (AfD) koja zastupa strogu protuimigrantsku retoriku velikim strankama oduzima znatan broj glasača. Osnovana prije samo četiri godine, ta stranka sad ima zastupnike u više od polovice skupština njemačkih saveznih država. Schaeuble smatra da političari tome trebaju odgovoriti tako što će biti inkluzivniji. S njim se slaže još jedan konzervativac, Hans-Peter Friedrich, koji se boji Trump efekta u Njemačkoj.  Glasači osjećaju da ne kontroliraju stvari, od politike prema Europskoj središnjoj banci do imigracije, tvrdi Friedrich.  "Ako velike stranke u našoj državi ne daju odgovore, građani će se okrenuti populistima", rekao je Friedrich za Bild.  Povjerenik Europske komisije Guenther Oettinger, također konzervativac, američke izbore vidi kao upozorenje za Njemačku. "Stvari se sve više pojednostavljuju, crno ili bijelo, dobro ili loše, ispravno ili krivo. Dopušteno je postavljati jednostavna pitanja, no nitko ne bi smio davati jednostavne odgovore", naglasio je Oettinger na radiju Deutschlandfunk. Na opasnost populizma upozoravaju čak i neke tvrtke koje strahuju za najveće europsko gospodarstvo.  "Ubrzani rast političkog i društvenog populizma i svjetskih migracija razlog su za brigu. Rezultat toga je da našim životima dominira nesigurnost", istaknuo je direktor Siemensa Joe Kaeser.  AfD, koji se trenutno nalazi na 13 posto, pozdravio je Trumpovu pobjedu, tvrdeći kako njegova poruka odjekuje u Njemačkoj.  "Problemi koji su pokrenuli američku srednju klasu da glasa za Trumpa su problemi koje susrećemo i u Europi", rekla je čelnica AfD-a Frauke Petry za MDR radio. Usprkos tome, anketa Politbarometra za televiziju ZDF-a pokazala je da 82 posto Nijemaca Trumpovu pobjedu smatra lošom ili iznimno lošom, a 65 njih smatra da će ona loše utjecati na odnose između Njemačke i SAD-a.  >> U tijeku povijesni susret Trumpa i Obame u Bijeloj kući 