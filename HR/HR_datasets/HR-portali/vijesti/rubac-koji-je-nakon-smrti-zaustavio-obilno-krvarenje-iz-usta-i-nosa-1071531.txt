Isusu je na glavu, dok je još visio na križu, nedugo nakon smrti bio položen rubac. Naime, u skladu sa židovskim pogrebnim običajima, svaka je kap krvi morala biti pokopana zajedno s tijelom. Stoga mu je glava bila omotana rupcem, pri čemu se pazilo da se zaustavi krvarenje iz usta i nosa. Na sirijskom jeziku taj se rubac zove „sudarion”, a prema predaji nije bio položen zajedno s pogrebnim platnima, nego je bio savijen i ostavljen na drugom mjestu. Platno je dimenzija 85,5x52,6 cm, zgužvano i umrljano, s vidljivim tragovima krvi. Nije bilo nikakva lika, samo mrlje krvi, a najveće su bile otisnute simetrično u odnosu na os nastalu presavijanjem. Na sudariju je otkriveno 141 zrnce peludi, s tri endemične biljke iz Svete zemlje: biblijska tršlja, vrsta tamarisa i hrast „batha”. Sve tri cvjetaju u proljeće, što se poklapa s datumom Isusova raspeća 3. travnja 33. godine. Laneni je rubac 761. dospio u riznicu španjolskog Ovieda, nakon čega ga više nije napuštala i katedrala u Oviedu postala je važno hodočasničko mjesto u Europi. Znanstvenici su isključili mogućnost da je krivotvorina. 