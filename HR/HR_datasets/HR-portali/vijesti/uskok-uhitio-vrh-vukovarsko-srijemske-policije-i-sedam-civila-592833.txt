Načelnik PU vukovarsko-srijemske županije Blaž Topalović i njegov zamjenik Mato Kirchbauer uhićeni su jutros u zajedničkoj akciji Ravnateljstva policije i USKOK-a. Prema riječima glavnog ravnatelja policije Vlade Dominića, koji je ovim povodom održao kratku konferenciju za novinare, njih su dvojica uhićena zajedno s još 14 osoba s područja Vukovarsko-srijemske i Osječko-baranjske županije. – Policija je u suradnji s USKOK-om provodila višemjesečno ispitivanje na području dviju županija. Uhićeno je ukupno 16 osoba, i to zbog koruptivnih kaznenih djela, zlouporaba položaja i ovlasti te davanja i primanja mita. Od 16 osoba devet je policajaca, od kojih dvojica s područja Osječko-baranjske županije – rekao je Dominić, koji je novinarima i potvrdio uhićenje Topalovića i Kirchbauera. Šarić uhićen na moru Iz policije o provedenim uhićenjima nisu željeli davati više nikakve informacije, navodeći da se za sve pojedinosti novinari mogu obratiti USKOK-u, koji i provodi istragu. Ipak, neslužbeno se doznaje da brojka od 16 uhićenih i nije konačna te da se sljedećih dana mogu očekivati nova uhićenja. Doznajemo i da su Topalović i Kirchbauer uhićeni na svom radnom mjestu, u prostorijama PU, odakle su odvedeni u pritvor. Neslužbene informacije iz policije kažu i da je među uhićenima voditelj Odsjeka prometa u PU Berislav Šarić koji je uhićen na moru. Neslužbene informacije govore i da su među uhićenima i Josip Miljanić i Antun Kirchbauer, brat Mate Kirchbauera, koji su djelatnici PP Vinkovci. – Teško je bilo što reći o razlozima uhićenja. Ipak su nas sve iznenadile te informacije. Znam da se prije nekih godinu dana ime Blaža Topalovića dovodilo u vezu s nekom prijavom oko sječe stabala u vlasništvu Hrvatskih šuma i da je tada materijalna šteta procijenjena na nekoliko stotina tisuća kuna. Je li to i razlog uhićenja, trenutačno nitko od nas ne zna jer istragu vodi USKOK – rekao nam je jedan policajac koji je želio ostati anoniman. Prodaja informacija? Među policajcima se kao mogući razlog uhićenja spominje i moguća prodaja povlaštenih policijskih informacija, ali je i ta teorija ostala nepotvrđena. Proteklih su mjeseci Topalović i Mate Kirchbauer u više navrata dovođena i u vezu s politikom. Govorilo se kako se radi o kadru SDP-a. Topalović je bio član SDP-a, ali je svoje članstvo, kako je rekao za Večernji list, sukladno zakonu stavio u mirovanje. Mato Kirchbauer bio je kandidat SDP-a za načelnika općine Stari Mikanovci na lokalnim izborima 2009. godine. Komentirajući uhićenja, gradonačelnik Otoka Josip Šarić (HDZ) rekao je da ga nije iznenadilo uhićenja Topalovića. – Iznenadio sam se kada je on imenovan za načelnika PU. Ipak sam očekivao na tom mjestu profesionalniju osobu. Njegovo uhićenje me nije iznenadilo jer ja njega ipak poznajem 20 godina – znakovito je rekao Šarić. U isto vrijeme policajci se pitaju i kako građani mogu s respektom i poštovanjem gledati prema njima kada i njihovi zapovjednici padaju radi mita i korupcije. Podsjećaju i na nedavna uhićenja graničnih policajaca u Županji, uhićenje radi primanja mita bivšeg glasnogovornika Krunoslava Žgele, pokušaje pljačke, krađe… >>Odavao podatke: Tražili ga da im putem MUP-a nešto provjeri Vrhunski profesionalac Blaž Topalović je na mjesto načelnika PU imenovan prije nešto više od godinu dana, odnosno, poslije prošlih parlamentarnih izbora. Predstavljen je kao vrhunski profesionalac koji je godinama radio na odgovornim dužnostima u sustavu. Prije načelničkog mjesta jedno vrijeme radio je i u policijskom OKC-u te je kasnije postao i njegov načelnik. Mato Kirchbauer je s dolaskom Topalovića na čelno mjesto PU imenovan za njegovog zamjenika. Nije se previše eksponirao u javnosti te su njegove fotografije iznimno rijetke. I on je ranije radio u OKC-u a jedno vrijeme i u kriminalističkoj policiji. Njegovi susjedi u starim Mikanovcima kažu da se radi o normalnom i poštenom čovjeku i da ih je informacija o njegovom uhićenju iznenadila. Berislav Šarić je čovjek za kojega u PU vrijedi krilatica da je „policijski čovjek za sva vremena“. Za njega se tako kaže jer je jedan od rijetkih koji se na načelničkom mjestu zadržao i poslije novog preustroja u PU. Šarić je voditelj Odsjeka prometne policije PU od 2004 godine (bb/VLM) Rujan 2012. - Uhićeni policajci Marko Svalina i Vjekoslav Drnić jer ih se sumnjiči da su odavali tajne podatke iz istraga koje su bile među najtajnijim i najosjetljivijim koje se u tom trenutku uopće vode u Hrvatskoj. Riječje uglavnom o predmetima iz sfere gospodarskoga kriminaliteta, od kojih su neki vođeni protiv osoba koje USKOK smatra nositeljima organiziranoga kriminala u državi  Listopad 2012. - Jedanaest policajaca uhićenih koncem listopada prošle godine USKOK tereti da su za novac i druge darove vlasnicima autoprijevozničkih tvrtki i obrta dojavljivali kada će biti provođeni nadzori vozila te sigurnosti cestovnog prometa i prijevoza opasnih tvari, a autoprijevoznici su pomoću tih podataka izbjegavali nadzore u prometu Prosinac 2012. - Velikom policijskom akcijom kodnog imena “Leda” razbijen je lanac krijumčara odraslih osoba i djece iz BiH preko Hrvatske u Sloveniju pa u ostale zemlje zapadne Europe. U Hrvatskoj je ukupno uhićeno osamnaest osoba, od toga troje graničnih policajaca iz Županje. Prosinac 2012. - Inspektor PU Zagrebačke Mislav Merkaš uhićen je u prosincu prošle godine, a sumnjiči ga se da je kao policijski inspektor zadužen za borbu protiv prostitucije svoj položaj koristio kako bi prostitutkama i makroima odavao podatke iz policijskih istraga, podatke o racijama i planiranim uhićenjima, za što je u šest godina uzeo 250.000 eura. Lipanj 2013. - Bivši načelnik ličko-senjske policije Željko Jurković USKOK tereti da je više od sedam godina lažno prikazivao svoj prekovremeni rad i nalagao da mu se kupuju bonovi za mobitel, iako je imao službeni, čime je navodno sebi pribavio 680 tisuća kuna (Elvis Sprečić)