Vlada Zorana Milanovića kriva je što su istražitelji iz Bosne i Hercegovine, mahom Srbi i Bošnjaci, selektivno uzimali dokumentaciju iz Hrvatskog državnog arhiva temeljem koje je prije dva dana uhićeno 10 hrvatskih časnika HVO-a iz Bosanke Posavine, poručio je danas HDZ-ov Božo Ljubić, inače predsjednik saborskog Odbora za Hrvate izvan Hrvatske, ali i predsjednik Glavnog vijeća Hrvatskog narodnog sabora BiH. Ljubić tvrdi kako se on kako bivši pripadnik HVO-a ne plaši istinske dokumentacije, no problem je, upozorava, manipulacija kao i selektivno korištenje dokumentacije.   - Istina je da su vlasti Republike Srpske 2011. poslale zahtjev tužiteljstvu BiH koji se odnosi na zapovjednike HVO-a u Bosanskoj Posavini, međutim istina je i da je taj predmet ispunjen sadržajem i kompletiran tek 2013 i to zahvaljujući dokumentaciji koju su istražitelji iz BiH, mahom predstavnici Srba i Bošnjaka, uzeli vršljajući po arhivima Republike Hrvatske, na žalost uzimajući selektivno samo onu dokumentaciju koja bi išla na ruku optuživanju pripadnika HVO-a u BiH kako od strane bošnjačkog političkog Sarajeva tako i od strane Banja Luke – kazao je Ljubić na konferenciji za novinare u Saboru, a na pitanje koga krivi za to "vršljanje" po arhivima 2013. godine, odgovara – Vladu Zorana Milanovića.   Tvrdi kako je priča iz ovih uhićenja puno dublja od one koja se prezentira.   - Ovo je samo epilog jednog kontinuiranog procesa obespravljivanja Hrvata u BiH koji je započeo 2001. i 2002. godine. U federaciji BiH se dešavao proces preglasavanja Hrvata, donošenja zakona, često na neustavan način što je iz temelja promijenilo karakter i Federacije BiH i same Bosne i Hercegovine, a posljedica je da je ona danas podijeljena na dva entiteta – Republiku Srpsku pod ekskluzivnom srpskom dominacijom i Federaciju BiH koja se sve više pretvara u bošnjačko-muslimansku repliku Republike Srpske pod bošnjačkom dominacijom – objašnjava Ljubić.   Kaže i kako su pravosuđe, policija i obavještajni sektor u Republici Srpskoj pod apsolutnom srpskom dominacijom, a pravosuđe, federalna policija i obavještajni sektor u Federaciji BiH pod bošnjačkom dominacijom.   - A u pravosudnim i obavještajnim strukturama na razini BiH Hrvati su tek simbolički zastupljeni i to u prvom redu kadrovima koji su lojalni politici bošnjačkog Sarajeva. Utisak koji se nameće je da se u BiH, svaki puta kada BiH dobije pozitivne signale i potporu na putu u EU, javljaju incidenti koji se mogu okarakterizirati kao ubacivanje klipova u kotač europskih integracija – naglašava Ljubić.   Upozorava i na "obnovljen utjecaj Rusije na Balkanu, preko Srbije i Republike Srpske, obnovljen utjecaj i neootomanske ambicije Turske, rastuću islamizaciju, a kada je riječ o BiH i arabizaciju BiH". - To su procesi koji nisu komplementarni s procesima europskih i NATO integracija, pa treba reći da u BiH, bez obzira na deklarativno zaklinjanje na proces eurointegracija, na žalost samo Hrvati bez rezerve podržavaju taj proces pa sve događaje treba gledati u tom širem kontekstu. Dajemo punu potporu i imamo povjerenje u institucije Vlade RH i predsjednicu RH, za način kako se odnose prema ovoj krizi uz uvjerenje da će na najbolji mogući način zaštiti i hrvatske državne i nacionalne interese, a očuvanje političkog subjektiviteta, suverenosti i konstitutivnosti Hrvata u BiH je sigurno strateški nacionalni interes i Hrvata u BiH i Hrvata u Hrvatskoj – zaključuje Ljubić. Ako bude nužno, završava, u cijelu priču trebao bi se uključiti i DORH.   Njegov stranački kolega Željko Raguž također se osvrnuo na uhićenja.   - Ne dovodimo u pitanje procesuiranje svih ratnih zločina koje bi doprinijelo uspostavi pravde u BiH i procesima pomirenja. Međutim, sigurni smo da zlouporabe institucija BiH, tužiteljstva i suda BiH generiraju nove mrženje u političkom životu BiH i umjesto da doprinesu uspostavi povjerenja razvijat će novo dalje nepovjerenje – smatra Raguž koji problematizira činjenicu da se uhićene u Orašju tereti temeljem zapovjedne odgovornosti, umjesto da se, ako je bilo ratnih zločina, hvataju pojedinci koji su ih radili. >> 'Svi ste Milanovića napadali zbog 'big shita', a sada je jasno da ćemo imati velikih problema' 