Socijaldemokratski forum žena SDP-a Hrvatske u subotu je održao izvještajno-tematsku skupštinu, na kojoj je, uoči lokalnih izbora u svibnju, usvojena Deklaracija o uravnoteženoj zastupljenosti žena i muškaraca na izbornim listama te naizmjenični raspored kandidatkinja i kandidata na izbornim listama.  Vršiteljica dužnosti predsjednice Socijaldemokratskog foruma žena SDP-a Hrvatske Karolina Leaković istaknula je da  Forum žena SDP-a traži rodni paritet na kandidacijskim listama za izbore za tijela lokalne i područne samouprave te naizmjenično pozicioniranje kandidatkinja i kandidata na listama, po tzv. zip-sustavu. "Smatramo da je SDP spreman i sposoban da na takav način istupi na lokalnim izborima", poručila je Leaković. Na skupštini žena SDP-a sudjelovao je i šef stranke Davor Bernardić koji je u izjavi novinarima prozvao vladajuće za neravnopravnost žena u društvu i sputavanje ljudskih prava, te istaknuo da im SDP neće dopustiti da se Hrvatsku pretvori u "malu turističku destinaciju na Bliskom istoku". "Žene su danas u Hrvatskoj potlačene, rade u prosjeku za 12 posto manju plaću od svojih muških kolega, ograničava im se pravo na izbor i na pobačaj", upozorio je Bernardić na početku skupštine održane u hotelu Panorama u Zagrebu.  Poručio je i da će se SDP suprotstaviti konzervativnoj revoluciji "koja želi da žene budu potlačene, a Hrvatska postane turistička državica na Bliskom istoku". U skladu sa svojim zauzimanjem za prava žena, SDP će se na predstojećim lokalnim izborima apsolutno pridržavati "kvote žena" na izbornim listama, izjavio je Bernardić, ustvrdivši kako je žalosno da danas u Hrvatskoj na čelu gradskih uprava ima samo sedam posto gradonačelnica. "Moj je cilj potpuna ravnopravnost u hrvatskom društvu, bez obzira na dob, spol, nacionalnost i vjersku pripadnost", poručio je šef SDP-a. To znači, istaknuo je, da Hrvatska mora osuditi nasilje i rastuću netolerantnost i sputavanje ljudskih prava, poput ubojstava žena i premlaćivanja navijača i osoba druge nacije. "HDZ se ponaša kao da vodi restoran u koji dođu kojekakvi nasilnici, tuku razbijaju, jedu, piju, sve na račun hrvatskih građana, na kraju se pokupe i ne plate račun", ustvrdio je upozorivši na izvješće Transparency Internationala koje Hrvatsku ponovno svrstava u grupu korumpiranih zemalja, te na izvješće Amnesty Internationala koje konstatira da se u Hrvatskoj krše ljudska prava. Kako je moguće da dolazi do povećanja nasilja, netolerancije i broja ubojstava, upitao je šef SDP-a istaknuvši da su pokazatelji kršenja ljudskih prava zabrinjavajući.  Forum žena SDP-a osuđuje politiku ministra Stiera i savjetnika Ilčića prema rodnoj ravnopravnosti   Vezano uz ugrožavanje ljudskih prava u Hrvatskoj, Karolina Leaković naglasila je da Forum žena SDP-a oštro osuđuje "politiku koju promovira ministar vanjskih poslova Davor Stier i njegov novoimenovani savjetnik Ilčić koji na sve moguće načine Hrvatski nastoje svrstati u red zemalja poput Poljske i Mađarske koje imaju vrlo konzervativnu i retrogradnu politiku prema rodnoj ravnopravnosti". "Ovo društvo nažalost, pod Plenkovićevom vladom postaje ženomrzačko društvo u kojemu žene više nisu sigurne kao što su nekada bile", ustvrdila je Leaković te pozvala Forum žena SDP-a da se tome oštro suprotstavi. Posebna gošća skupštine bila je Zita Gurmai, predsjednica PES Women - organizacije žena Stranke europskih socijalista, te posebna savjetnica za pitanja rodne ravnopravnosti europskog povjerenika za međunarodnu suradnju i razvoj Nevena Mimice.  PES Women okuplja organizacije žena stranaka socijalističke i socijaldemokratske provenijencije iz Europske unije te zemalja kandidatkinja. Posljednja u nizu uspješnih kampanja PES Women jest kampanja za dokidanje razlike u plaćama žena i muškaraca.  >> Druženje na Pantovčaku: Pogledajte tko je pokazao umijeće pred Predsjednicom >> Bernardić riskira s HNS-om, ali je barem donio odluku 