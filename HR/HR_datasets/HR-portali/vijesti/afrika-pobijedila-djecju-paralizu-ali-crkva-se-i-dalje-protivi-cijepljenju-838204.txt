Foto: Guliver Image / Getty Images SVJETSKA zdravstvena organizacija objavila je kako na cijelom afričkom kontinentu u posljednjih godinu dana nije zabilježen ni jedan slučaj širenja virusa koji izaziva dječju paralizu, a to se, piše portal Science Alert, može zahvaliti redovitom cijepljenju.  To znači da nitko nije zaražen virusom nigdje u Africi još od posljednjeg zabilježenog slučaja u centralnoj Somaliji 11. kolovoza 2014. godine. Za to su najviše zaslužni liječnici koji su uspješno cjepivom obradili dovoljan broj ljudi i time spriječili širenje dječje paralize po Africi. Nema vremena za opuštanje  Nažalost, ovo ne znači da je Afrika u potpunosti čista od dječje paralize jer još ima inficiranih ljudi, posebno u Nigeriji gdje se jedan slučaj pojavio u srpnju ove godine. No, u sljedećih nekoliko tjedana stručnjaci se nadaju da će proglasiti da je transmisija virusa zaustavljena i u ovoj zemlji. Ako do toga dođe na svijetu će ostati još samo dvije zemlje u kojima se ovaj virus prenosi - Pakistan i Afganistan.  Ako laboratorijska istraživanja u sljedećih nekoliko tjedana potvrde kako u Africi nema novog slučaja, te ako, nakon toga, afrički ogranak Svjetske zdravstvene organizacije sljedeće dvije godine ne zabilježi novi slučaj, Afrika će biti proglašena i službeno "očišćenom" od dječje paralize.  Ipak, neki stručnjaci upozoravaju kako još nema vremena za opuštanje jer se i do sada često mislilo kako je bolest iskorijenjena iz nekih krajeva da bi se na kraju samo ustanovilo kako sistem nadzora nije bio dovoljno dobar da bi se zapazili novi slučajevi. Biskupi protiv cijepljenja  I dok znanstvenici slave istrebljenje jedne opasne bolesti koje se može zahvaliti redovitom cijepljenju, svoj glas digli su kenijski biskupi koji su početkom mjeseca pozvali na bojkot istog tog cjepiva. Oni tvrde da bi trebalo testirati sadrže li sastojci cjepiva derivat estrogena. Dr. Wahome Ngare iz udruženja Kenijskih katoličkih liječnika navodi kako bi prisutnost ženskog hormona u cjepivu mogla sterilizirati djecu.   Ipak, Ngare je ginekolog koji nema nikakvog iskustva sa zaraznim bolestima. Njegova argumentacija ne staje samo na navodnoj opasnosti od sterilizacije.   "Svakakve se priče pričaju. Cjepivo može izazvati autizam. Cjepivo se koristi kako bi se širio HIV. Postoje neki virusi koji izazivaju rak, a koji se mogu pronaći u cjepivu. Postoji puno priča, a za neke od njih ne znamo jesu li točne ili nisu", riječi ovog doktora prenosi portal npr.com.  Na argumentaciju novinara da su istraživanja pokazala da ne postoje dokazi da je cijepljenje povezano s autizmom i širenjem HIV-a, on je odgovorio. "O ovome bismo mogli vječno raspravljati".  Ipak, ovaj doktor, kako tvrdi, nije protiv cjepiva. On u svojoj klinici obavlja cijepljenja, a cijepljena su i njegova djeca.