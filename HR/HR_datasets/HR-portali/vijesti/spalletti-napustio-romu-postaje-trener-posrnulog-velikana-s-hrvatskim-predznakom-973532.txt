Foto: Guliver Image/Getty Images LUCIANO SPALLETTI više nije trener Rome. Od danas ta je vijest postala službena. Kontroverzni talijanski stručnjak koji je gotovo cijelu sezonu bio u otvorenom sukobu s navijačima Vučice zbog Francesca Tottija, doveo je Romu do drugog mjesta, ali neće je voditi u Ligi prvaka sljedeće sezone.  Spalletti je na mjesto trenera Rome stigao u siječnju prošle godine i usprkos dobrim rezultatima - ove sezone pod njegovim vodstvom momčad je osvojila 87 bodova i postigla 90 pogodaka u prvenstvu - odlučio je da neće produživati ugovor koji mu ističe za mjesec dana. "Pod Spallettijevim vodstvom ove sezone momčad je osvojila više bodova i postigla više pogodaka nego ikada prije. Ovo je klub koji stalno raste i nastavit će rasti imenovanjem novoga trenera koji će dijeliti naše vrijednosti i filozofiju", objavio je predsjednik Rome James Pallotta. Spallettiju je ovo bio drugi boravak na klupi Rome, tijekom prvoga od 2005. do 2009. osvojio je dva talijanska kupa. Već duže vrijeme Spalletti se povezuje s Interom, a posrnuli milanski velikan ovo ljeto priprema ozbiljan remont u svlačionici i napad na vrh Serije A s novim trenerom. "Luciano je idealan trener za nas. Inteligentan je i ima dovoljno iskustva. Napravio je odličan posao s Romom ove sezone i smatram da bi bio pravi izbor za Inter'', nedavno je rekao bivši predsjednik Intera Massimo Moratti.