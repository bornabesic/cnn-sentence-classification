Foto: 123rf KUBANSKA vlada je najavila dvomjesečni probni period koji bi dopustio pristup internetu u privatnim domovima. Telekomunikacijska tvrtka Etecsa, čiji je vlasnik sama država, će instalirati internet u oko 2000 domova u gradskoj četvrti Stara Havana, javlja BBC. Troškove spajanja na internet, na koji se većina Kubanaca može spojiti samo preko javnih wi-fi hotspotova, državna tvrtka je smanjila za 25%. Kuba inače ima jednu od najnižih razina mrežne povezanosti u svijetu.  BBC-ev Will Grant javlja iz Havane kako se mnogi Kubanci nadaju kako će komunistička vlada, u dogledno vrijeme, poboljšati svoj internet projekt. Iako je teško doći do detalja, vlasti ipak kažu kako će eksperiment biti proširen ako se odobri nakon ovog dvomjesečnog probnog perioda.   Zastarjela infrastruktura  Prošli tjedan, državna tvrtka Etecsa je potpisala ugovor s Googleom, kako bi omogućila brži pristup sadržajima, uključujući servise kao što su Gmail i YouTube.  Google će instalirati lokalne servere koji će ubrzati povezivost s njihovim servisima.  Nažalost, većina kubanske infrastrukture je zastarjela i teško može pratiti ritam današnje tehnologije. Inače, Google i Etecsa su postigli sporazum u zadnjim tjednima mandata Baracka Obame. Međutim, još uvijek nije jasno hoće li Obamin nasljednik na mjestu predsjednika SAD-a, Donald Trump, promijeniti američki način ophođenja prema Kubi.