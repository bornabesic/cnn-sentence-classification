Turski predsjednik Recep Tayyip Erdogan u utorak je oštro kritizirao iračkog premijera Haidara al-Abadija i upozorio ga da bi trebao znati gdje mu je mjesto nakon Abadijevih kritika protiv turske vojne nazočnosti u Iraku. "On me osobno vrijeđa. Nije moj sugovornik, nije na mojoj razini", rekao je Erdogan u govoru u Istanbulu koji je prenosila televizija. "Bez obzira što ti vikao iz Iraka, nastavit ćemo raditi ono što mislimo da moramo", dodao je i ironično pitao "tko je irački premijer?" te mu poručio da bi trebao znati gdje mu je mjesto. U Bagdadu je Abadijev glasnogovornik izjavio da Erdogan takvim izjavama "dolijeva ulje na vatru" i daje osobnu dimenziju pitanju sigurnosti. "Čini se da Turska ne želi ozbiljno riješiti problem s Irakom", dodao je glasnogovornik. Odnosi između Turske i Iraka sve su napetiji približavanjem skore ofenzive iračkih snaga kojima pomaže koalicija predvođena SAD-om protiv džihadista Islamske države (IS) iz Mosula, njihovog iračkog uporišta. Prema turskim medijima, oko 2000 turskih vojnika je raspoređeno u Iraku, od kojih 500 na sjeveru zemlje gdje obučavaju iračke sunitske dragovoljce koji bi trebali osvojiti Mosul. Početkom listopada, irački zastupnici su pozvali vladu da prema Ankari poduzme protumjere, nakon što je turski parlament produžio mandat turskim postrojbama u Iraku i Siriji i turske vojne snage u Bachiqi nazvali "okupacijskim snagama". Abadi je također kritizirao tursku nazočnost u Iraku, upozorivši da bi "turska avantura mogla prerasti u regionalni rat". Bagdad je tražio održavanje hitnog sastanka Vijeća sigurnosti UN-a o tom pitanju. Mosul, grad s oko milijun stanovnika, bio je četiri stoljeća osmanski teritorij prije nego što je pripojen Iraku nakon Prvog svjetskog rata i pada Osmanskog carstva. Ankara drži da ima povijesna prava nad tim gradom, blizu kojeg je postavila vojnu bazu u Bachiqi.