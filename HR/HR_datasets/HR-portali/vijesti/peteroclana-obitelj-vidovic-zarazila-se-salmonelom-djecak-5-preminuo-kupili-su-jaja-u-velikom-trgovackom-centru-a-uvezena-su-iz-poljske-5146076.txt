Petogodišnji dječačić Mirko umro je od trovanja salmonelom, a njegove dvije malodobne sestre te roditelji su u kritičnom stanju odvezeni kolima hitne pomoći u Kliniku za infektivne bolesti Dr. Fran Mihaljević. Tragedija je ovu siromašnu o​bitelj Vidović iz Bregane zadesila u noći s ponedjeljka na utorak. Još nije poznat rezultat obdukcije. Hitna medicinska pomoć koja je došla u kuću obitelji mogla je samo konstatirati smrt nesretnog dječaka. Susjedi kažu kako su ga ujutro našli mrtvog u krevetu. - Došla je hitna pomoć, liječnici su ga pokušavali oživjeti, ali prekasno. Zatim je stigao mrtvozornik. Samo su mogli ustanoviti smrt. Prestrašno. Dobri i dragi ljudi, dobri susjedi...Tužno. Cijela Bregana je u šoku - tvrdi njihov prvi susjed. Predrag i Bosiljka, otac i majka preminulog dječačića, kojega su u mjestu iz milja svi zvali Mirkec, još se nalaze u bolnici zbog teške zaraze. Ravnateljica Klinike Alenka Markotić potvrdila je da su u utorak zaprimili četiri pacijenta, dvoje maloljetnika i dvoje odraslih, te da su svi stabilno i da nitko nije životno ugrožen. ​ ​- ​Kod djece je dokazana salmonela, a za roditelje još čekamo nalaze. Najmlađe dijete, koje je, nažalost, preminulo, nije dovezeno u našu ustanovu jer ga je Hitna pomoć pronašla u beživotnom stanju - kaže Markotić. Odmah nakon dolaska Hitne na teren su izašli i djelatnici Zavoda za javno zdravstvo Zagrebačke županije, koji su pregledali cijelu kuću obitelji Vidović te uzeli briseve i uzorke hrane iz frižidera kako bi izolirali salmonelu i dokazali je li upravo ona kriva za smrt djeteta. Tijekom subote stigli su nalazi: iz jaja pronađenih u kući obitelji Vidović izolirana je Salmonella enteritidis! Kako neslužbeno doznajemo, nesretna je obitelj jaja, koja su iz uvoza, kupila u ​jednom velikom ​trgovačkom lancu, a navodno su uvezena iz Poljske. Neslužbeno također doznajemo da su neko vrijeme bila na policama, zbog čega postoji bojazan da ova obitelj neće biti jedina koja će se zaraziti salmonelom. Jaja su povučena s polica istog jutra kada se doznalo za tragediju iako tada još nije bilo dokazano da je baš taj proizvod izazvao smrt nesretnog djeteta. No, problem je i što je pošiljka koja je ozbiljna prijetnja zdravlju građana otišla i u druge trgovine tog lanca te tek treba utvrditi u koje od njih točno. S cijelim slučajem upoznato je i Ministarstvo zdravlja, koje je odmah na teren poslalo svoje sanitarne inspektore. Ministar Dario Nakić potvrdio je da je obitelj iz Bregane hospitalizirana te da je jedno dijete preminulo. - Pri dolasku Hitne medicinske pomoći u kući je pronađeno mrtvo dijete, a ostatak obitelji, roditelji i još dvoje maloljetne djece, prevezen je u Kliniku za infektivne bolesti ‘Dr. Fran Mihaljević’, gdje je utvrđeno da je njihovo zdravstveno stanje stabilno - kaže ministar Nakić i dodaje da je, čim su dobili obavijest, na teren izašla Sanitarna inspekcija Ministarstva zdravlja te da detalje do završetka izvida ne može komentirati. - Jedva su se borili sa siromaštvom, a sada još i ova tragedija. Grozota. Ne znam samo zašto socijalni radnici nisu poduzeli nešto. Treba im pomoć ! Pa jeste li vidjeli njihovu kuću? Trošna je, raspada se, unutra ne postoji osnovni uvjeti za život. Kupili su je prije tri godine, a još ih je gušio kredit u švicarskim francima. Tako mi je žao. Ne mogu doći sebi. Mali Mirkec je bio tako drago i zaigrano dijete. Još dan prije ove tragedije sam čula kako se sve troje djece igraju u dvorištu. A sada je sve tiho... - priča nam njihova susjeda Nevenka Vogrinc. Susjeda Marija Matijašić kaže kako je samo dan poslije tragedije čula da je Vidovićima umrlo najmlađe dijete. - Iako ne žive dugo ovdje, bila sam dobra s njima. Majka je bila jako brižna, svaki dan je vodila kćeri u školu, a mali Mirko je išao s njima. Nisam mogla vjerovati kada sam čula. Grozno. Mirkec je bio tako živahno dijete - priča nam Marija. Sve dok nije ustanovljeno da je salmonela uzrok teškog oboljenja obitelji Vidović, u mjestu se svašta pričalo. Nagađalo se da su uzrok trovanja šumske gljive, pokvarene kobasice i ugljični monoksid.   U trgovačkom lancu na policama više nema spornih jaja iz Poljske: Zaražena uvozna jaja povučena iz prodaje Odmah nakon što su analize hrane iz frižidera obitelji smrtno stradalog petogodišnjeg dječačića pokazale da se u jajima nalazi salmonela, posjetili smo trgovački lanac u kojemu su ranije jaja kupljena. Hrvatski zakoni, na žalost, ne dopuštaju da se u ovakvim slučajevima objavi o kojem se trgovačkom lancu radi, sve dok to ne odluče nadležne institucije, pa ćemo to poštivati. Jaja je obitelj Vidović, navodno dva dana prije tragedije kupila u Samoboru. Jučer smo zatekli kako prodavačica slaže nove kutije s jajima na police. Među njima nismo našli sporna jaja koju je jedan hrvatski uvoznik uvezao iz Poljske. Na pitanje imaju li ta jaja, prodavačica je odgovorila negativno, a rekla je i da ne zna da li su prije držali jaja tog porijekla.   Što je salmonela? Opasna za starije, djecu i trudnice Salmoneloze su bolesti karakterizirane jakim bolovima u trbuhu, proljevom, mučninom, povraćanjem i povišenom temperaturom. Uzrokuju ih bakterije iz roda Salmonella, koje su vrlo raširene u prirodi (zemlja, voda), a nalaze se i u crijevima životinja i čovjeka. Salmonelu se može pronaći i u mesu, mlijeku, jajima, mesnim prerađevinama, mliječnim proizvodima, proizvodima od jaja i dr. Simptomi bolesti počinju nakon relativno kratke inkubacije, od 12 do 24 sata. Bolest obično traje nekoliko dana, a dulji tijek i komplikacije javljaju se ovisno o imunitetu osobe i tipu Salmonelle spp. Liječenje može trajati 2 do 3 tjedna, pa i dulje, a počinje mirovanjem, konzumiranjem tekućine i strogom dijetom. U težim slučajevima potrebna je hospitalizacija. Najčešće obolijevaju stariji ljudi, djeca, trudnice, kao i osobe oslabljenog imuniteta. Salmoneloza se dijagnosticira izolacijom uzročnika iz stolice oboljele osobe. U nekim slučajevima, proljev povezan sa salmonelom može biti toliko dehidrirajući da je potrebna brza liječnička pomoć. Komplikacije opasne po život također se mogu pojaviti, i to ako se infekcija proširi izvan crijeva. Prema podacima Hrvatskog zavoda za javno zdravstvo, u Hrvatskoj se godišnje registrira 20 do 25 epidemija salmoneloze. Oboli u prosjeku oko 3500 ljudi. Salmoneloze se najčešće javljaju u obiteljskim domaćinstvima. (Izvor: Ministarstvo poljoprivrede)