Foto: Pixsell/Željko Lukunić DANAS je održano ročište na suđenju Davidu Komšiću za izazivanje prometne nesreće u kojoj je poginuo pješak, 72-godišnji pješak Josip Kolarić, otac osmero djeco.   Jutro, oko 8 sati, Komšića su doveli na Odjel za maloljetnike zagrebačkog Kaznenog suda. U travnju prošle godine, naletio je na Kolarića očevim Mercedesom u Zagrebu, na križanju Vukovarske ulice i Donjih Svetica. Pobjegao je s mjesta nesreće, ali se ipak zaustavio stotinjak metara dalje kako bi dočekao policiju.  Slučaj koji je zgrozio Hrvatsku  Prekršaj je počinio nepropisno se prestrojavajući neposredno prije nesreće, a, osim toga, nije prilagodio ni brzinu uvjetima na cesti. Kolarića je udario dok je prelazio cestu kad je na semaforu bilo crveno svjetlo za pješake.  David Komšić je trenutno u pritvoru zbog slučaja koji je zgrozio Hrvatsku - ubojstva svoje bivše djevojke, 18-godišnje Kristine Krupljan, koja je u trenutku ubojstva bila trudna.  Index je razgovarao s braniteljem Davida Komšića, Franom Olujićem. U razgovoru nam je Olujić rekao kako se Komšić psihički ne osjeća najbolje. Osim toga, nije dobro ni fizički, kaže Olujić, pa dodaje kako je Komšić smršavio u pritvoru.  Komšić je u vrijeme prometne nesreće imao 18 godina i sude mu kao mlađem punoljetniku. Prema maloljetničkom zakonu takvo je suđenje zatvoreno za javnost.  Nakon nesreće, Komšić nije bio pritvoren, a kao mjeru opreza su mu oduzeli vozačku dozvolu.