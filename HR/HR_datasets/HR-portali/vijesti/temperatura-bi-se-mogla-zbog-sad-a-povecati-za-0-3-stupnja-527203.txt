Američko istupanje iz Pariškog sporazuma o klimatskim promjenama moglo bi, do kraja stoljeća podići globalnu temperaturu na Zemlji za 0,3 stupnja Celzija, kazao je u petak dužnosnik UN-ove Svjetske meteorološke organizacije (WMO).  Voditelj Odjela za atmosferska istraživanja i zaštitu okoliša koji djeluje pri WMO-u, Deon Terblanche izjavio je da je riječ o najgorem mogućem scenariju te da je riječ o procjeni, s obzirom na to da nema klimatskih modela koji bi poslužili kao mjerilo potencijalnih posljedica odluke što ju je u četvrtak objavio američki predsjednik Donald Trump.  "Posrijedi je procjena o dodatnom povećanju temperature za 0,3 stupnja Celzija, a izravna je posljedica američkog istupanja iz sporazuma", rekao je Terblanche na redovnom brifingu u Ženevi. "To je najgori scenarij, najgore predviđanje i vjerojatno se neće uistinu dogoditi", kazao je.  Svrha potpisivanja Pariškog sporazuma iz 2015., a to je učinilo gotovo 200 zemalja svijeta, ograničenje je globalnog zatopljenja na manje od dva Celzijeva stupnja do 2100., uglavnom obvezivanjem na smanjenje emisije ugljičnog dioksida i ostalih toksičnih spojeva koji nastaju izgaranjem fosilnih goriva.  UN- je Trumpovu odluku nazvao "velikim razočaranjem za globalne napore da se smanji emisija stakleničkih plinova i unaprijedi globalna sigurnost".  Na pitanje je li Trump u bio u pravu kad je kazao da će SAD i dalje biti najosvještenija zemlja u svijetu kada je okoliš u pitanju, Terblanche je kazao da je njegova odluka kompleksna te da će trebati još vremena za njezinu analizu.  "Na osobnoj smo razini zabrinuti, no kao organizacija ne toliko. Svakodnevno vrlo tijesno surađujemo s američkim znanstvenicima na svim razinama. Među njima ima puno vodećih svjetskih stručnjaka", odgovorio je.  Znanstvenici su prije dvije godine upozorili da se već povećanjem temperature za jedan stupanj Celzijev posljedice zagrijavanja planeta već itekako osjećaju: suše, poplave, razorni cikloni i tornada te nestanak koraljnih grebena. No +2 stupnja Celzijeva posebno će se odraziti na razinu oceana i njihovo zakiseljavanje, što je za brojne otočne države pitanje opstanka.