Zovu je najmoćnijom sektom na svijetu. Javnost uz nju veže mnoga hollywoodska imena koji su njezini članovi. O scijentologiji se najviše priča kad bivši pripadnici progovore o toj inače tajnovitoj organizaciji, no unatoč tome, teško ju je opisati jednom rečenicom. No činjenica jest da ju je još 1953. godine osnovao Lafayette Ronald Hubbard, uspješni pisac znanstvene fantastike. Učinio je to četiri godine nakon što je izjavio: “Želio bih osnovati religiju, tu leži novac.” Zahvaljujući religiji, ne samo da je došao do njega, već je postao multimilijarder. Danas, scijentologija je priznata kao religija tek u pojedinim zemljama. I to skupa religija. Svaki njezin aspekt zahtijeva i određeni novčani iznos. Zato su redovi Scijentološke crkve popunjeni samo imućnim pojedincima. Scijentolozi se kunu da je to najbolja stvar koja im se dogodila. No oni koji to gledaju sa strane (a upoznati su s njihovim vjerovanjima) reći će da Scijentološkoj crkvi pristupaju ljudi s osobnim problemima koji odgovore nisu našli u starim religijama, pa su ih potražili u nečemu novom. Prije više od pola stoljeća Lafayette Ronald Hubbard svoju je religiju zasnovao na tezi da je život na Zemlji indirektno stvorilo svemoćno izvanzemaljsko biće, Xenu, koje je živjelo prije četiri milijarde godina u svemiru sličnome našem. Prijeteći poreznom revizijom, namamio je ljude u svemirske brodove i poslao ih u zatvor zvani planet Zemlja, zagušen vulkanima i razoren atomskim bombama, iz toga izveo kompliciranu kozmologiju i specijalni jezik. Danas scijentolozi žive po osnovnim postavkama da je čovjek zapravo ljuštura u kojoj živi besmrtan duh koji pokreće ljudsko tijelo – tetan. Tetan živi život za životom i kad tijelo koje je nastanjivao umre, odabere sljedeće i počinje iznova. Cilj je postati – čist Također vjeruju da je čovjek u osnovi dobar i teži opstanku, a opstanak ovisi o njemu, bližnjima i postizanju zajedništva sa svemirom. Cilj je postati “čist”, jer Hubbard tvrdi da uz čisti, postoji reaktivni um. Prvi radi kao računalo, drugi uzrokuje sve strahove i tjeskobe te negativne misli. Njih čovjek mora uklanjati samostalno, a to čini dijanetikom, pseudopsihoanalitičkom metodom, koju je također osmislio Hubbard. Upravo je to – da scijentologijom mogu preuzeti kontrolu nad vlastitim životom – jedan od razloga zašto taj pokret slijede mnogi, mahom bogati koji mogu potrošiti stotine i tisuće dolara na tečajeve i knjige, bez kojih ne mogu napredovati u dostizanju “čistoće”. Novac stiže iz donacija i tantijema od 18 milijuna prodanih primjeraka Haggisovih knjiga. Najpoznatiji pripadnik Scijentološke crkve i jedan koji je donirao milijune je i glumac Tom Cruise, odmah uz Johna Travoltu. Tu su još i glumice Kirstie Alley, Anne Archer, Jenna Elfman, Juliette Lewis, Kelly Preston, glazbenici Isaac Hayes i Chick Corea, TV voditeljica Greta Van Susteren, Courtney Lowe. Na popisu sljedbenika Scijentološke crkve nalazila se i Demi Moore koja ju je brzo napustila, kao i Sharon Stone te pjevač Van Morrison, književnik William S. Burroughs i kći Elvisa Presleyja Lisa Marie Presley. Navodno je pripadnik Scijentološke crkve bio i serijski ubojica Charles Manson, koji ju je napustio da osnuje vlastitu sektu. Bivši scijentolozi su i Leonard Cohen, glumac Christopher Reeve, a crkvu su napustili i Jerry Seinfeld i Patrick Swayze, kao i Mimi Rogers, glumica koja je Toma Cruisea i uvela u svijet scijentologije. Jedna je od bivših i glumica Leah Remini, najpoznatija po ulozi u humorističnoj seriji “Kralj Queensa”, koja je scijentologinja bila čak 37 godina, sve dok se nije javno rastala od Scijentološke crkve 2013. te napisala knjigu “Troublemaker: Surviving Hollywood and Scientology”. Ta je knjiga imala toliko odjeka da je slijedio dokumentarac “Scientology and the Aftermath”. – Nakon što je izišla knjiga, počeli su mi se javljati ljudi koji su bili presretni što je netko javno progovorio o tome što se stvarno događa unutar scijentologije i koliko su očajni jer su zarobljeni mentalno i financijski. Nakon što mi se javila Amy Scobee, čiju su majku prisilili da se odrekne svoje kćeri jer je “izdala Crkvu”, odlučila sam snimiti intervju s njih dvije – izjavila je Leah Remini. U scijentologiji, naime, postoji nešto što se zove “disconnection” ili razdvajanje. Ako jedan član napusti Crkvu, objasnila je Leah Remini, od obitelji se traži da ga više nikada ne vide, da se razdvoje od osobe koja više nije dostojna scijentologije. Problem nastaje i kad član želi izaći iz Scijentološke crkve. I Leah sama bila je gorljiva scijentologinja jer ju je majka tako odgajala i nije znala ni za što drugo. Čvrsto je vjerovala u sve što su joj govorili, bez pogovora je plaćala kazne ako bi, po sudu Crkve, nešto pogrešno napravila i donirala ukupno pet milijuna dolara kako bi napredovala u crkvenoj hijerarhiji. Nakon što je donirala prvih milijun dolara, bilo joj je dopušteno da upozna Toma Cruisea, za kojeg kaže da ga tretiraju kao božanstvo. No u scijentologiju je počela sumnjati na njegovu talijanskom vjenčanju s Katie Holmes 2006. godine, kojem su prisustvovali svi važni članovi Scijentološke crkve. Najveći joj je grijeh bio što je u jednom trenutku upitala gdje je supruga lidera crkve, Davida Miscavigea. Nitko nikada nije odgovorio na to pitanje, a Shelly Miscavige nije pronađena do dana današnjeg niti ju je itko vidio u javnosti od 2007. godine. Leah je zbog svega toga morala platiti 300.000 dolara kazne, a Katie Holmes prijavila ju je Crkvi i izjavila kako joj je “uništila vjenčanje”. Kad se Leah napokon odlučila maknuti, bila je očajna jer je mislila kako više neće smjeti viđati svoju majku i muža, koji su također scijentolozi. No oni su istupili zajedno s njom. Isus je dobar učitelj Primjera razdvajanja ne nedostaje u Scijentološkoj crkvi, koja tvrdi da je njihov nauk kompatibilan s kršćanstvom, iako Biblija pobija svako njihovo djelovanje. Primjerice, scijentologija kategorički poriče postojanje biblijskog Boga, neba i pakla. Za nju je Isus Krist samo dobar učitelj koji je nepravedno osuđen i pogubljen. Možda je to razlog zbog kojeg se i nije “uhvatila” u našoj zemlji u kojoj živi više od 80 posto katolika, iako je službeno registrirana 2003. godine. Prije nekoliko godina na zagrebačkom Glavnom kolodvoru čak su postavili šator u kojem su ljude upoznavali sa svojim aktivnostima. No očito to nije polučilo mnogo uspjeha.     