Srbijanski premijer u tehničkom mandatu i mandatar za sastav nove vlade Aleksandar Vučić poručio je uoči summita u Parizu kako će taj skup biti prilika da se Hrvatska upozori na neistine kojima se služila kako bi blokirala Srbiju na eurointegracijskom  putu, izvijestila je u beogradska televizijska kuća Pink. Uoči 3. summita političkih vođa zapadnog Balkana i EU u Parizu, Vučić je za televiziju rekao kako pretpostavlja da će "Hrvati ponoviti ono što su i do sada govorili" u svezi s blokadom Srbije, ali će sada na to dobiti i odgovor. "Nisam netko tko će prešutjeti i ne upozoriti na sve neistine kojima su se služili u prethodnom razdoblju, objašnjavajući tobožnje razloge za zaustavljanje i blokiranje Srbije, ali i onim drugima koji su se pravili da ih ne podržavaju i koji su se pravili da su ljutiti zbog njihovih reakcija, a sve to im je prilično odgovaralo", izjavio je za TV Pink Vučić u Parizu. Vučić je naglasio i da Srbija ne mijenja svoj pravac "na dnevnoj ili mjesečnoj razini", te da ostaje na putu europskih integracija. "Kao što nismo uvodili sankcije Ruskoj Federaciji ni kada nije bilo lako izdržati pritiske, tako nećemo mijenjati svoj europski put zato što nam se neka odluka nije dopala. To je naš strateški put", rekao je Vučić. Komentirajući teme summita u Parizu, Vučić je rekao kako će biti riječi "o politici i europskom putu, posebice poslije Brexita". "Na nama je da izvučemo najbolje za Srbiju", rekao je Vučić, naglasivši da će Srbija, poštujući sve ostale, "predstaviti što je učinila do sada te planove za predstojeće razdoblje". Summit u Parizu je prilika da se razgovara o problemima, ne treba ih skrivati pod tepih, rekao je Vučić. On drži kako će Pariz biti prilika i da se postavi pitanje europskim dužnosnicima o daljnjem napretku Srbije u europskim integracijama i zatraži objašnjenje "što je smisao" aktualnog odnosa prema Beogradu. "Ne mislim da je pitanje života ili smrti hoće li nam netko otvoriti poglavlja danas, sutra ili prekosutra, ali mislim da je to važan signal koji pokazuje poštujete li jednu zemlju, njezine građane, vladu, njezino zalaganje i rad. To će biti jedna od tema, a sa svima ću, nadam se, razgovarati i nasamo... o svim problemima i da ih ne guramo pod tepih", rekao je Vučić. Srbija u četvrtak nije otvorila pregovore u dva pregovaračka poglavlja koje je nizozemsko predsjedništvo planiralo otvoriti do kraja svog predsjedanja i tim će se pitanjem sada baviti slovačko predsjedništvo koje je počelo u petak. Vučić je također spomenuo da su pred regijom važni datumi – 11. srpnja "kad će tenzije ponovo biti podignute zbog Srebrenice i 4. kolovoza, kad će Hrvati slaviti, a Srbi žaliti – to je za njih najsretniji, a za nas je svakako jedan od najtužnijih dana u srpskoj povijesti". "To su stvari za koje moramo gledati kako da ih prevladamo i umjesto da stalno pričamo o 1995. da pokušamo pričati o 2025. i svemu onome što trebamo učiniti", rekao je Vučić. Kako je prenijela agencija Tanjug, Vučić je u nedjelju popodne doputovao u Pariz, gdje će u ponedjeljak sudjelovati na skupu lidera zapadnog Balkana i EU. U Parizu će se okupiti izaslanstva 12 zemalja, šest iz zemalja EU (Hrvatske, Slovenije, Njemačke, Francuske, Italije i Austrije) i šest iz zemalja zapadnog Balkana (Albanija, Bosna i Hercegovina, Makedonija, Kosovo, Crna Gora i Srbija). >>Vučić o potezu Hrvatske: Ne želimo sudjelovati u igrarijama iz susjedstva 