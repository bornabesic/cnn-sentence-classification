Šefovi dvije najveće stranke, Davor Bernardić i Andrej Plenković ušli su u teške unutarstranačke bitke. Bernardiću je u SDP-u znatno teže jer je stranka ostvarila loš rezultat na lokalnim izborima, pa pobuna članstva stiže iz raznih krajeva Hrvatske. Plenković u HDZ-u ima jedan, ali tvrd orah za razbiti: Zagreb. Njemu je podrška unutar stranke ipak jača jer je HDZ ostvario dobar rezultat na izborima, a HDZ-ovci ne mijenjaju konja koji pobjeđuje. Plenković će sada probati iskoristiti moment za učvrstiti svoju poziciju, ali i njemu visi nekoliko Damoklovih mačeva iznad glave: prvenstveno pad Vlade ako ne sastavi novu većinu, ali i svi problemi koji prijete puknuti će u Agrokoru. Davor Bernardić je u puno goroj situaciji. Čak i neki koji su ga donedavno bezrezervno podržavali i pomogli mu u unutarstranačkoj pobjedi, vide da je ostvaren lošiji rezultat i da se to ne može pokriti izvlačenjem da je Zoran Milanović uništio stranku i otjerao birače. Sukob s bivšim ministrom Mirandom Mrsićem, tek je početak Bernardićevih problema. Mrsić je javno i pod imenom ukazao na loš rezultat i pozvao Bernardića da odstupi. Nakon što je Bernardić rekao da je time udario na temelje SDP-a i najavio potpuno marginaliziranje Mrsića, ovaj mu je jasno odgovorio: s tobom na čelu, samo će jačati HDZ, a mi ćemo sve više tonuti. Većina SDP-ovaca još potiho rogobori protiv Bernardića, ali prava kanonada će uslijediti nakon drugog kruga lokalnih izbora, kada sve karte budu na stolu. - Jasno je da nam se na državnoj razini spremaju parlamentarni izbori. Nadam se da će u vodstvu stranke prevladati razum i da će vidjeti da nam je potreban “game changer” jer je sasvim jasno da se Bernardić ne može nositi s Plenkovićem na parlamentarnim izborima - kaže nam upućeni sugovornik iz stranke. Protiv Bernardića postoje dvije struje. Ona koja smatra da on treba otići jer se nije uspio dokazati, ali i ona koja želi kompromis s njim. Pitanje je hoće li se i Bernardićevi protivnici uspjeti dogovoriti međusobno. Dio nezadovoljnika čiji javni glas je bio Mrsić pokušat će na zahtjev pet županijskih organizacija sazvati izvanrednu konvenciju stranke i izglasati nepovjerenje Bernardiću. U Berinom krugu su uvjereni da se to neće dogoditi, a ako se i dogodi ne vjeruju da bi mogli uspjeti. Jedan drugi sugovornik objašnjava da se Bernardić uspio osigurati jer ima većinu u Glavnom odboru stranke, pa ga ni oni neće rušiti, a na konvenciju bi poslali kao delegate ljude koji će možda kritizirati, ali na kraju ne i rušiti Bernardića. - Vjerujem da je dio lošeg rezultata i taj što je Bernardić radio na učvšćivanju svoje pozicije u stranci, a zanemario program za birače - kaže nam taj sugovornik. I unutar kluba zastupnika SDP-a u Saboru postoji dio nezadovoljnika. Niti predsjednik kluba Arsen Bauk više ne daje javnu podršku šefu, ali zasad niti kritizira. Oni umjereniji protivnici Bernardića u stranci smatraju da bi on trebao ostati predsjednik jer je preuzeo stranku u lošem trenutku, nakon dva izborna poraza u državi. Ali Bernardić ne bi bio kandidat stranke za premijera na parlamentarnim izborima. Od takve pomisli, Bernardiću i njegovim suradnicima se diže kosa na glavi, pa je i sam Bero reagirao veoma oštro i odmah sasjekao svaku mogućnost. Doduše, Doduše, bilo je to prije nego su stigli rezultati izbora u prvom krugu. Zagovornici opcije “dualiteta” predsjednika i premijera su uvjereni da će se ipak morati predomisliti nakon drugog kruga lokalnih izbora u nedjelju. A onda žele za premijera progurati Zvonimira Mršića, bivšeg čelnika Koprivnice, ali i Podravke.      Zvonimir Mršić još javno ne potvrđuje da bi htio biti premijer, ali oni koji ga poznaju kažu da je on definitivno zainteresiran. - On nije za to da se Bernardića miče jer je podmetnuo leđa kad je bilo najteže. Međutim, jasno je da Bernardić ne može niti okupiti širu koaliciju, niti uživa povjerenje birača da bi mogao biti premijer. Mršić s druge strane nije bio dio Milanovićeve Vlade, ima ugled u političkim krugovima, ali i u poslovnim. S njim bi mogli ponovno okupiti i HNS i IDS u širu frontu protiv HDZ-a. On bi bio to novo lice koje može konkurirati Plenkoviću - kaže nam sugovornik iz SDP-a. Iako su iz Bernardićevog kruga uvjereni da mu samo treba vremena za postaviti stranku na noge, rezultati nakon prvog kruga su prilično loši. Ako bi se to nastavilo, SDP bi glatko izgubio prijevremene izbore. Protiv sebe bi imao i HNS i IDS koji planiraju zajednički, ali ne s Bernardićem na izbore. Nekadašnji Mostovac Ivica Relković napravio je dubinsku analizu izbora. Ona je pokazala da u gradovima, SDP samostalno nije dobio niti jednog gradonačelnika. U koalicijama su njihovi kandidati osvojili u prvom krugu u 12 gradova. HDZ je u prvom krugu samostalno pobijedio u 18 gradova, a u koalicijama još u 22. No, u prvom krugu su pobijedili u gradovima koji imaju 101.283 birača, što je četiri puta manje nego tamo gdje je pobijedio HDZ. U Županijama je HDZ dominantan, a SDP nije dobro prošao niti u općinama. HDZ je samostalno pobijedio u 108 općina u prvom krugu, te u 51 gdje su kandidati bili koalicijski. SDP je samostalno pobijedio u 9 općina, a još u 23 općine koalicijski. SDP je inače potopljen u Zagrebu koji je bio njihova utvrda, osvojili su 205 mandata manje u Skupštini, vijećima gradskih četvrti i mjesnim odborima. No, i HDZ je poražen u Zagrebu, njihov kandidat Drago Prgomet je osvojio tek 5,6 posto glasova, dva puta bolje je prošla Bruna Esih. Lista HDZ-a je prošla bolja, ali će od 51 zastupnika imati tek njih sedam. Esih i Zlatku Hasanbegoviću je uspjeh u Zagrebu poslužio za najavu nove, desne stranke s kojom će se Plenković morati boriti na parlamentarnim izborima. No, u najvećoj HDZ-ovoj organizaciji ključa nakon poraza i traže se krivci. - Plenković je osobno došao na gradski odbor stranke i tražio podršku za Dragu Prgometa. Prgomet je pred svima nama rekao da on snosi odgovornost i za uspjeh i neuspjeh. Sada se žele izvući od te odgovornosti. Ne ide to tako - kaže pomalo ljutito jedan član zagrebačkog HDZ-a na najavu da bi ih Plenković mogao raspustiti. Plenković je u svom maniru najavio kadrovsko “osvježenje” u Zagrebu, a onda se pojavila informacija da je moguće raspuštanje. Zagreb vodi Andrija Mikulić koji je i više nego bliski prijatelj Miljana Brkića, zamjenika predsjednika HDZ-a i predstavnika one desnije struje u HDZ-u. Obračun sa Zagrebom mu je zato obračun s Brkićem. - Plenkoviću su i ovi izbori pokazali da njegov plan pacificiranja desnije struje ne prolazi. Kad bi raspustio zagrebački ogranak, mogao bi računati da Brkić, Mikulić i Ćelić više ne bi podržali HDZ-ovu većinu, a onda bi mu se i raspali snovi o preslagivanju. On nema taj luksuz raspuštanja - kaže nam sugovornik iz HDZ-a. Plenković i Prgomet su izvrsnim odnosima, a saznajemo da je upravo Prgomet taj koji gura opciju raspuštanja. Ako tako pokuša staviti pod kontrolu ogranak, Plenković može računati na ozbiljni otpor. S druge strane, iz Zagreba dobiva kritike da je upravo on izborom kandidata odgovoran za neuspjeh stranke. Plenković mora osigurati novu većinu, a iako se pojavila informacija da će ga podržati HSU, Silvano Hrelja kao jedini zastupnik te stranke je to opovrgnuo. Odbijenice je dobio i iz HSS-a, IDS-a i HNS-a. Uz nove parlamentarne izbore na vratima, Plenković će vjerojatno Zagreb pokušati riješiti na jesen, kada će vjerojatno biti novi unutarstranački izbori. A iako se u HNS-u silno trude ostaviti dojam zajedništva, saznajemo da je i u toj stranci zakuhalo nakon prvog kruga lokalnih izbora. Predsjednik Ivan Vrdoljak i Anka Mrak Taritaš su u latentnom sukobu još od parlamentarnih izbora jer ju je Vrdoljak stavio nisko na liste. - Sada je napao veoma neugodno Anku na predsjedništvu. Optužio ju je da previše solira i u kampanji ne ističe HNS, da je kampanja loša u Zagrebu, ali i zbog izjave da će napustiti stranku ako bude koalicije s HDZ-om - kaže nam jedan član predsjedništva koji je uvjeren da do sukoba dolazi jer Mrak Taritaš ne želi kadrove Vrdoljaka i tajnika Srećka Ferenčaka niti u svom taboru, niti kasnije ako postane gradonačelnica. Sukob u toj stranci će vjerojatno eskalirati nakon drugog kruga u nedjelju kada će se vidjeti hoće li ona uspjeti pobijediti Milana Bandića u Zagrebu.      Mrsić je pokrenuo lavinu kritikom, a dio SDP-ovaca smatra da samo Zvonimir Mršić može okupiti oporbu za izbore.