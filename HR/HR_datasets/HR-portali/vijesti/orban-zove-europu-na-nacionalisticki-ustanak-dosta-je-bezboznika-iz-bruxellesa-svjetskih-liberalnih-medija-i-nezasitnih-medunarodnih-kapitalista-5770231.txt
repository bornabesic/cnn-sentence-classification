Mađarski populistički premijer Viktor Orban pozvao je u srijedu europske nacionalističke čelnike da ustanu protiv "bezbožnog saveza bruxelleskih birokrata, svjetskih liberalnih medija i nezasitnih međunarodnih kapitalista". Orban je, inače, političku karijeru započeo kao liberalni aktivist, a na Oxfordu je studirao kao stipendist zaklade Otvoreno društvo Georgea Sorosa, kojega danas otvoreno prezire. Europska unija prolazi kroz burno razdoblje nakon odluke Britanaca da napuste blok europskih zemalja i u vrijeme rastuće popularnosti stranaka koje zagovaraju nacionalne interese na izborima u Nizozemskoj i u Francuskoj. Orban, čija stranka Fidesz izlazi na izbore 2018. nakon dva uzastopna mandata na čelu države, pozvao je nacionalističke čelnike da provedu "duboku, ali mirnu" transformaciju Europe. "Još uvijek možemo tu rastući energiju nezadovoljstva držati u ustavnim okvirima i izmijeniti europsko carstvo, ali na miran način", rekao je Orban pred stranačkim pristašama. Mađarska je pod Orbanom zaoštrila odnose s europskim i svjetskim partnerima zbog gospodarskih i demokratskih pitanja, poput migracija koje premijer smatra prijetnjom društveno-ekonomskom oporavku Europe. "Da bi sačuvali našu neovisnost moramo se hrabro boriti u bitkama koje stoje pred nama. Moramo zaustaviti Bruxelles, obraniti naše granice, reći ne masovnim premještanjima stanovništva", istaknuo je Orban i dodao da vlada mora biti "u rukama nacionalnih snaga".