U trgovačkom centru Olympia u Münchenu oko 18 sati došlo je do krvoprolića u kojem je život izgubilo najmanje osmoro ljudi, potvrdila je policija u Münchenu. Pretpostavlja se da je napad izvršilo troje napadača. Oko 23 sata za njemački RTL jedan je policajac potvrdio kako su pronašli jednog mrtvog muškarca za kojeg se pretpostavlja da je jedan od napadača. Našli su ga u neposrednoj blizini trgovačkog centra, a policija provjerava bi li on mogao biti jedan od trojice napadača.  Glasnogovornik policije je izjavio i kako policija razmatra još jednu mogućnost, odnosno sumnjaju i da je bio jedan od pomagača koji je promatrao i javljao napadačima situaciju u trgovačkom centru. Svjedoci koji su se zatekli u blizini Trgovačkog centra u münchenskom kvartu Moosach kažu kako je do pucnjave najprije došlo u obližnjem McDonald'su, a potom i u jednoj drogeriji u Centru. To je potvrdila i policija. Jedan je napadač pobjegao podzemnom željeznicom, a ne zna se kuda su krenula ostala dvojica. Nakon krvoprolića u Trgovačkom centru, pucnjave su se čule na još nekoliko mjesta u Münchenu. - Upravo sam bila krenula iz Münchena u Split na odmor kad se to dogodilo. Nismo se mogli pomaknuti iz grada. München je blokiran, podzemne željeznice ne voze, čak ni taksisti. Nalazila sam se samo nekoliko minuta od glavnog željezničkog kolodvora kada je netko počeo vikati kako pucaju po kolodvoru. Bilo je užasno. Ljudi su u panici, nisu sigurni, nemaju slobodu kretanja - kazala je Nada Vaktaš koja već dugo godina živi u Münchenu. Policija je osim glavnog željezničkog kolodvora zatvorila i evakuirala i pješačku zonu u centru Münchena kao i poznati Marienplatz. Antiteroristička jedinica je okupirala grad, a grad su počeli nadzirati i helikopteri. Oko 20.30 sati policija je evakuirala ljude koji su od 18 sati bili zatočeni u trgovačkom centru Olympiapark.  Ulice u Münchenu su postale prazne, a policija još upozorava neka se ne izlazi na ulicu. Kontroliraju autoceste koje vode van Münchena. Jedan od napadača je snimljen kako puca s krova jedne zgrade u Münchenu, a mobitelom ga je snimio slučajni očevidac. Neki svjedoci tvrde i kako je riječ o muškarcu tamne puti, no to policija nije niti potvrdila, niti demantirala. Službenih informacija o tome tko su napadači još uvijek nema, ali se pojavila snimka na kojoj se čuje da napadač viče "ja sam Nijemac" i navodi da je uzvikivao parole protiv doseljenika. Đuro Božanović iz Münchena nam je javio kako je u trgovačkom centru u trenutku napada bilo dosta Hrvata, koji su izašli tek uz pratnju policije. – Ja sam iz tog kvarta uspio otići na vrijeme, ovo je žalosno, svako malo se čuju helikopteri, zvuk sirena hitne, vatrogasaca. Ulice su prazne, grad je pun policije, toliko je jezivo da to čovjek ne može opisati – kazao je Božanović. Najtragičnije je što se, kažu svjedoci, u Münchenu, na glavnim ulicama čuo plač djece. Ljudi su u panici bježali, a djeca su vrištala. Među ranjenima je nekoliko djece. Jedan hrvatski anesteziolog koji živi u Münchenu je kazao kako je bio na putu kući s posla kad su ga pozvali da se mora vratiti u bolnicu. Njegova supruga u trenutku napada bila je u podzemnoj željeznici. Kaže da je sve u trenutku stalo.  Hitna pomoć svu ozlijeđenu djecu vozi u bolnicu u kojoj on radi. - Svako malo dovoze ozlijeđene. Najteže je gledati djecu. Vidio sam jedno dijete od samo osam godina kojemu je ranjena glava - kazao je liječnik. Strah se ne osjeća samo u Münchenu već i okolnim mjestima. Policija upozorava na kretanje, nitko više nije siguran. - Često putujem podzemnom željeznicom i u zadnje vrijeme promatram okolo sebe ljude. Čovjek ne može a da se stalno ne pita tko su, je li među njima netko tko će počiniti nekakvo zlo, nešto poput ovog što se sad dogodilo. Čovjeku se počne činiti kako neki ljudi imaju čudni pogled, gestikulaciju, hodaju s ruksacima na leđima i ti se pitaš što je u njima. Baš sam jučer došao kući i supruzi rekao kako u pet godina od kad sam u Münchenu nisam bio toliko nesiguran dok putujem vlakovima - kaže Božanović. Nije on jedini koji to misli. Puno je Hrvata u ovom gradu, ali i drugih nacija u koje se uvukao strah. I ne samo u Münchenu. - Ovo je kao da počinje rat - kazao je Antun Linović. Da, rat protiv ljudi s ruksacima, s nekim ljudima koji su tek u prolazu za koga više nitko ne zna hoće li početi pucati ili će samo produžiti svojim putem.  U Münchenu vlada izvanredno stanje koje će prestati za par dana, ali strah od ovakvih krvoprolića, neće tako lako nestati. 