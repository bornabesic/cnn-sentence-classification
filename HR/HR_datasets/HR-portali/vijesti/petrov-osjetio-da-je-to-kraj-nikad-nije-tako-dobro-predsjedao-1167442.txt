Slušajući i gledajući jučerašnju sjednicu Sabora koja je svako malo nalikovala vulkanu koji niže erupciju za erupcijom, nikome nije bilo lako. Gledateljima pred televizorima i slušateljima radija, pogotovo. Lako, očito, nije bilo ni predsjedniku Sabora Boži Petrovu. Mada mu je glas bio smiren, satima se nije ni mrdnuo iz stolca predsjedavajućeg. Kao da se ukopao. Što se iz takva njegova držanja i ponašanja moglo iščitati. Paradoksalno miran – Paradoksalno, Petrov nikada nije tako dobro predsjedavao Saborom kao jučer. Bio je miran, staložen, puštao je međusobna prepucavanja do krajnjih granica. Samo je povremeno reagirao, a tada nije dizao glas, nije se svađao, što se njemu inače događalo. Čak nije griješio ni s imenima zastupnica i zastupnika. Nakon svega što se dogodilo posebno se trudio biti korektan prema HDZ-u, a morao je čuti nekoliko vrlo ružnih stvari na račun Mosta. No, on je odlučio da s funkcije ode u dobroj formi. Zna da je njegova funkcija završena, pa je miran, nema se zašto uzrujavati. Kao da je čak i malo žalostan zbog toga što mu se svidjelo biti šefom Sabora, to je očito. No, doima se da je sad preko noći prelomio da je to gotovo pa je završnu scenu odlučio provesti u stilu labuđeg pjeva – ocijenio je politički analitičar Žarko Puhovski. Usput je nastavio kako je jučerašnja saborska rasprava, barem u prvom dijelu, bila potpuno promašena i svela se na dijalog gluhih. Počela je, reče, jednom djetinjastom, školskom domaćom zadaćom Davora Bernardića koji pritom nije postavio nijedno bitno pitanje, ali saznali smo da je Bernardić odrastao u dobrim obiteljskim okolnostima. – A Plenković je kasnije propustio odgovoriti na bilo koje pitanje. Premijer je bio klasu manje uvjerljiv nego kad se govorilo o ministru Barišiću i dopustio si je nešto što je nedopustivo – da svisoka gleda na zastupnike Sabora. To je bilo uvredljivo jer su, formalno, oni njega izabrali, a ne on njih. Baš to pokazuje da je Plenković bio nervozan. Nervozniji nego prije kad se govorilo o Barišiću. Rasprava je dobila na kvaliteti kad je premijer otišao i kad je Marić sam odgovarao na pitanja. Marić se držao pristojno, odgovarao je na pitanja i zastupao svoje stavove. Ne možete biti odgovorni ako ne odgovarate na pitanja, pri čemu su mu zastupnici zaboravili postaviti neka od najbitnijih pitanja – da pred svima kaže što je on zapravo radio u Agrokoru, otkad je ministar koliko je puta bio u kontaktu s vodećim ljudima Agrokora, koliko je puta, donoseći odluke u svom resoru, znao da odlučuje i o Agrokoru... – nizao je Puhovski zaključivši da je jučer u Saboru u obrani pozicije Vlade daleko najbolja od čitave Vlade bila Martina Dalić. Zadržao dostojanstvo – Petrov je po prirodi staložen čovjek. Uz početno neiskustvo u vođenju Sabora, u posljednja se dva dana moglo vidjeti da je naučio tehnologiju vođenja Sabora, proceduru. To je zaista dobro svladao. A jučer nije minirao nikoga od zastupnika. Bio je malo tiši jer je očito želio dostojanstveno voditi sjednicu i dignitet Sabora zadržati do kraja. To je sigurno zato što i sam osjeća da se njegovu predsjednikovanju bliži kraj pa posao na čelu Sabora pokušava pošteno odraditi do kraja – kaže komunikolog Danijel Labaš. 