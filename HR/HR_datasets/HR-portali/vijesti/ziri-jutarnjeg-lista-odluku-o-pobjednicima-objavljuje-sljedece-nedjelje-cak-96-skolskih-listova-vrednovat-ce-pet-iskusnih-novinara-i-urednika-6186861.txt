Čak 62 lista osnovnih škola i 34 lista srednjih škola sudjeluje u Natječaju Jutarnjega lista kojim biramo najbolji školski list u Hrvatskoj i najbolji učenički novinarski tekst. Tako veliki odaziv hrvatskih oosnovnih i srednjih škola već u prvoj godini pokretanja natječaja pozitivno je iznenadio i same organizatore, ali i naznačio kako žiriju koji će ocijeniti vrijednost svih pristiglih nagrada predstoji nimalo jednostavan zadatak. Peteročlani žiri Jutarnjeg lista otvorio je pristigle koverte i u tijeku je izbor za pobjednike. Važno je naglasiti kako će se natjecanje provesti u četiri kategorije. Odabrat ćemo najbolji osnovnoškolski list, najbolji srednjoškolski list,  ali i najbolji pojedinačni novinarski rad u kategoriji osnovnih škola te najbolji srednjoškolski novinarski rad. Nagrade će biti dodijeljene temeljem odluke žirija kojeg čine Neven Kepeski, glavni urednik magazina OK!, Nenad Polimac, filmski kritičar Jutarnjeg lista, Lana Mindoljević, urednica magazina LIKE, Nino Đula, izvršni urednik Jutarnjeg lista i Mirela Lilek, novinarka Jutarnjeg. Žiri će pobjednike će proglasiti 10. lipnja, a odluku ćemo objaviti u Jutarnjem listu u nedjelju, 11. lipnja. Važno je napomenuti kako će svi nominirani radovi biti ocijenjeni prema utvrđenim kriterijima novinarske struke. U tom procesu će se radovi vrednovati temeljem kvalitete novinarskog teksta i samog lista, razine kritičkog promišljanja, medijske pismenosti, inovativnosti, aktualnosti tema i razrade sadržaja. U subotu, 3. lipnja, objavili smo u Jutarnjem naslovnice svih 96 školskih listova koji se natječu za pobjednika, a dosadašnjim uvidom u sve listove i novinarske radove žiri je utvrdio da je riječ o iznimno kvalitetnim radovima. „Učenici i njihovi mentori uložili su vidljiv trud i kroz svoje školske novinarske grupe  savladali osnove novinarske profesije“, jednoglasan je zaključak peteročlanog žirija na posljednjoj sjednici. Svim školama koje sudjeluju u natječaju zahvaljujemo na doprinosu i poticanju učeničke znatiželje, kritičkog promišljanja, medijske pismenosti i kreativnosti literalnog stvaralaštva!