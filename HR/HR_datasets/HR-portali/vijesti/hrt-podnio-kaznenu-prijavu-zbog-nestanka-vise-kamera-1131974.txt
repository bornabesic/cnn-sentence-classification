Vodstvo HRT-a potvrdilo je u utorak da je pokrenuta istraga zbog nestanka više digitalnih kamera vrijednih nekoliko desetaka tisuća eura koje su, kako se doznaje, otuđene prije nekoliko mjeseci iz zgrade Hrvatske radiotelevizije na Prisavlju. "Obavješćujemo vas da je Hrvatska radiotelevizija zbog nestanka kamera podnijela kaznenu prijavu protiv nepoznatoga počinitelja. Zbog istrage koja je u tijeku zasad nismo u mogućnosti iznositi daljnje podatke povezane s tim slučajem", kaže se u odgovoru HRT-a. Kako Hina doznaje, nove digitalne kamere koje su nestale s HRT-a bile su namijenjene za snimanje dramskog i dokumentarnog programa, tzv. sporovoza u programu HTV. Prema neslužbenim informacijama, više digitalnih kamera izneseno je iz HRT-ove zgrade tijekom ljeta preko porte na kojoj nije bilo videonadzora, a na nestanak kamera prvi su upozorili zaposlenici informativnog programa HRT-a. Nije isključena mogućnost da su te kamere bile korištene u proizvodnji audio-vizualnog programa za javnu radioteleviziju u sklopu tzv. vanjske produkcije, neslužbeno kažu na Prisavlju. 