Foto: Index TROJICA vojnih policajaca osuđeni su danas u Splitu nepravomoćno na zatvorske kazne za ratni zločin nad ratnim zarobljenicima u Lori. Zamjenik upravitelja Vojno-istražnog centra Tonči Vrkić osuđen je na šest, a čuvari i pripadnici 72. bojne VP Ante Gudić i Anđelko Botić na po četiri godine zatvora. S obzirom da su već osuđeni na zatvorske kazne u slučaju Lora zbog ratnog zločina nad civilima, sudac Vladimir Živaljić izrekao im je odmah i jedinstvene kazne od 10 i 8 godina zatvora pa su Vrkić i društvo sa suda sprovedeni u splitski zatvor.  Trojica zarobljenika živi iz Lore nisu izašli Vrkić i ostali krivi su za maltretiranja ratnih zarobljenika u Lori 1992. godine. Neevidentirane zarobljenike iz Bloka C premlaćivalo se, spajalo na struju, vodilo na lažna strijeljanja, polivanja hladnom vodom... Neki su zadobili prostrijelne rane, neki lomove kostiju, svi imaju psihičke traume, a trojica iz Lore živi nisu izašli. Njihovi posmrtni ostaci nađeni su na pravoslavnom groblju u Tomislavgradu. Obitelji je sudac Živaljić uputio u parnicu za naknadu štete. Navode iz optužnice okrivljenici nisu priznali, ali su se suglasili s čitanjem iskaza oštećenika. Da nisu, suđenje bi još potrajalo. Obrana je najavila kako se neće žaliti na presudu. Odvojeno se sudi bivšem šefu VIC-a Lora Tomislavu Duiću i čuvaru Emiliju Bunguru. Njima je u tijeku i ponovljeno suđenje za Loru 1, tj. ratni zločin nad civilima. Bili su pravomoćno osuđeni, no kako su proveli u bijegu 10, odnosno, 15 godina, imaju pravo na novo suđenje. Nedavno su pušteni iz pritvora na slobodu.