Foto: Index MINISTAR Mijo Crnoja kao svoju adresu upisao je samoborsku ulicu Gradna 85/G.  Izvor: sabor.hr  Izvor: Kandidacijska lista za izbore, za dijasporu Na toj adresi ne postoji ništa osim potleušice (na naslovnoj fotografiji) sklepane od starih transportnih paleta. U njoj ormar i štednjak na drva, bez dimnjaka. Okolis je uredno podšišan, ali ministar ne živi u potleušici u samoborskoj industrijskoj zoni. Ministar živi u Podsusedu, a prijavljen u Samoboru? "A gdje bi bio? Tu je cijelo vrijeme", rekla je za Index susjeda ministra branitelja Mije Crnoje. Iznenadila se kao i mi, ali iz različitih razloga. "Tu živi, s nama, kaže ministrova susjeda u zagrebačkom Podsusedu. Uputila nas je na ministrova vrata, ali na njima se nitko ne odaziva na upornu zvonjavu. "Nema nikog, žena mu je otisla s djecom. Nema im ni auta ispred kuće", kaže susjeda ispračajući nas iz zgrade s nekoliko stanova u zagrebačkom prigradskom naselju Podsused. Obitelj Crnoja zivi i toj zgradi vec godinama. A glava obitelji, sudeći prema podacima objavljenima na kandidacijskoj listi na izborima za Hrvatski sabor te na životopisu, prijavljena je u Samoboru. Više od 20 kilometara od ostatka obitelji. I dok su stanari pristojnog stana, on stanuje u brvanari bez struje, vode i sanitarnih uvjeta. "Samobor ima prirez od nula posto, a u Zagrebu se plaća 18 posto od svakog dohotka pa tako i od vojne mirovine", tvrdi Indexov izvor iz Porezne uprave. U nekoliko godina lažnim prebivalištem Mijo Crnoja mogao je uštediti desetke tisuća kuna. Na izborima se kandidirao u XI. izbornoj jedinici. Onoj za dijasporu. "Svatko se može kandidirati na izborima gdje god želi, pa i tamo gdje ne živi", kaže nam stručnjak za izborno pravo koji je molio za anonimnost. Ne želi se zamjerati novom ministru koji je tek stupio na dužnost i friško uz pomoć biskupa Košića blagoslovio svoje radne prostorije. Isti stručnjak nam kaže da se novopečeni ministar branitelja mogao prijaviti i kandidirati na adresi na kojoj ne živi jer Ministarstvo unutarnjih poslova nije provjeravalo baš svaku adresu u Republici Hrvatskoj. Pa tako ni adresu ministra Mije Crnoje, koji je braniteljima najavio formiranje registra izdajnika. Nije precizirao hoće li se u tom registru naći i oni koji su gradove u kojima žive prevarili za porez. Dočekan s oduševljenjem Miju Crnoju su s oduševljenjem dočekali u šatoru pred Ministarstvom branitelja. Tamo prosvjednici dulje od godine dana traže da se za ministra branitelja imenuje netko tko razumije njihove probleme. "Svejedno mi je gdje živi. Važno je da radi za interese branitelja", rekao je Indexu Josip Klemm, jedan od vođa prosvjeda u Savskoj. Za objašnjenje o življenju u ruševnoj potleušici pitali smo i Miju Crnoju i HDZ koji ga je na ministarsko mjesto imenovao. Zvali smo, slali poruke i mailove. I on i stranka ignorirali su naše upite.