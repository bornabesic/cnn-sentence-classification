Foto: FAH U SKLOPU tradicionalnoga komemorativnog programa pod nazivom "Mali križ - velika žrtva" u subotu su se u Slavonskom Brodu okupile udruge civilnih žrtava rata kako bi podsjetile na stradanje djece kao civilnih žrtava rata, a komemoraciji je nazočio i pomoćnik hrvatskih branitelja Nenad Križić koji je danas u tom gradu za pet obitelji hrvatskih branitelja uručio rješenja o rješavanja njihovog stambenog pitanja.  Tijekom Domovinskog rata u Hrvatskoj je u napadima JNA i srpskih agresora poginulo 402 djece. Slavonski Brod odabran je za mjesto središnjeg podsjećanja na njihovo stradanje, jer je u ovom gradu tijekom granatiranja i avionskih napada ubijeno 28 dječaka i djevojčica.  Kao podsjetink na najmlađe žrtve rata u Slavonskom Brodu podignuto je i nacionalno spomen-obilježje za svu poginulu djecu. Vijence kod spomenika "Prekinuto djetinjstvo" danas su uz udruge civilnih stradalnika rata položili brodsko-posavski župan Danijel Marušić kao izaslanik predsjednice Kolinde Grabar- Kitarović, gradonačelnik Slavonskog Broda Miro Duspara i  pomoćnik ministra hrvatskih branitelja Nenad Križić.    Na činjenicu da se o civilnim žrtvama rata sve manje govori, danas je upozorila predsjednica Udruge civilnih žrtava Domovinskog rata Juliana Rosandić. Rosandić o civilnim žrtvama  "Prisutna je pojava i da se o civilnim žrtvama sve češće govori kao o usputnim žrtvama. Međutim, gdje su trebala biti djeca koja su poginula na dječejm igralištu ili u podrumu. Oni su poginuli uslijed granatiranja", podsjetila je Rosandić dodajući kako je uz puštanje u zaborav civilnih žrtava prisutan trend i minoriziranja žrtava iz pojedinih dijelova Hrvatske.  "Žrtve rata nisu bili samo poginuli u Vukovaru, koji zaslužuju pijetet, ali to ne znači da pijetet ne zaslužuju i druge žrtve", rekla je Rosandić podsjećajući da se još uvijek čeka i zakonski okvir kojim će biti uređena prava civilnih žrtava rata.  "Obitelji žrtava u Manchesteru u roku tri dana, bez ikakvih zakona, dobit će naknadu za smrt svojih najmilijih. A mi tolike godine čekamo nešto za što smo imali osiguran novac", rekla je Rosandić.  Pred nama je, prije ljetne stanke, završni sastanak, i očekujemo kako bi Zakon o civilnim žrtvama rata trebao ići u proceduru u trećem tromjesečju. A za novac će te se trebati obratiti Ministarstvu financija", rekao je pomoćnik ministra hrvatskih branitelja Nenad Križić. Rješavanje stambenog pitanja  Križić je danas u Slavonskom Brodu uručio rješenja za pet obitelji hrvatskih branitelja s ciljem rješavanja njihovog stambenog pitanja kroz dodjelu stanova i ugovora o kreditiranju. "Činimo sve da se što više i čim prije stanovi koje preuzimamo od Ministarstva obrane i Ministarstva državne imovine dodijele hrvatskim braniteljima. Dio saniramo, a dio odmah uručujemo", rekao je Križić podsjećajući kako je Ministarstvo hrvatskih branitelja do sad u program stambenog zbrinjavanja uložilo oko 20 milijuna kuna, a do kraja godine ta bi vrijednost trebala biti oko 40 milijuna kuna.  Kao supruga preminulog branitelja rješenje o stambenom zbrinjavanju danas je dobila i Evica Bodon. Ona je istaknula da na rješenje čeka 17 godina.  "Znam da nisam bila jedina, ali ovo je znak da će svi ipak biti zbrinuti", rekla je Bodon.  Ministarstvu hrvatskih branitelja je na pomoći u zbrinjavanju branitelja i njihovih obitelji zahvalio je u ime Brodsko-posavske županije župan Danijel Marušić.