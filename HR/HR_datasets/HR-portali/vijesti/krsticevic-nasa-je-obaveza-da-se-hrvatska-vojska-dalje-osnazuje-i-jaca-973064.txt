Foto: FAH PREMIJER Andrej Plenković u subotu je boravio u Karlovačkoj županiji, gdje je dao potporu kandidatima HDZ-a za gradonačelnike Karlovca, Duge Rese i Ozlja, a svoj je posjet završio u Karlovcu obilaskom Tehničko-taktičkog zbora Hrvatske kopnena vojske u pratnji triju ministara, Damira Krstičevića, Tome Medveda i Nade  Murganić, te zapovjednika Hrvatske kopnene vojske generala Mate Ostovića.  Plenković je zahvalio ministrima Krstičeviću i Medvedu, te generalu Mati Ostoviću što su omogućili da građani diljem Hrvatske na Dan Oružanih snaga neposredno vide što sve Hrvatska vojska posjeduje, kakve su njezine sposobnosti i tehnička dostignuća s obzirom na zadaće koje OSRH imaju u različitim operacijama.  "Mislim da se na ovakav način senzibiliziraju hrvatski građani za ono što u današnjim sigurnosnim ugrozama Hrvatska vojska jest i treba biti i zato čestitam svim vojnicima, dočasnicima i časnicima na svemu što su ovdje demonstrirali, te predočili našu borbenu sposobnost. Mi smo, u okvirima onoga što Ministarstvo obrane planira ove godine, već donijeli nekoliko odluka, povećali izdvajanja za obranu, donijeli odluku o prijemu određenog broja novih vojnika u OSRH i radimo da, sukladno našoj gospodarskoj snazi, vojska veličinom odgovara potrebama bitnim za obranu zemlje, ali i onom što se od nas očekuje u međunarodnim obavezama", rekao je Plenković.  Ministar Krstičević je rekao je da je tijekom petka i subote oko deset tisuća građana obišlo vojarne i zborove diljem Hrvatske, što je dokaz da hrvatski narod voli Hrvatsku vojsku, koja je hrvatski brend prepoznat i od hrvatskih saveznika. O jačanju vojske  "Naša je obaveza da se Hrvatska vojska dalje osnažuje, jača, da u svakom trenutku može izvršiti sve zadaće koje joj se povjere. Odgovorno pristupamo sigurnosti, završavamo strateške dokumente nacionalne sigurnosti, radimo na zakonu o sustavu domovinske sigurnosti, a podižemo i broj ljudi koji ulazi u OSRH, do ukupno 17.000 tisuća", rekao je Krstičević.  Naglasio je kako je hrvatski vojnik u potpunosti opremljen hrvatskim proizvodima, rekavši kako će za prvu slijedeću misiju u inozemstvu hrvatski vojnik po prvi put biti opremljen hrvatskom puškom.  "Novo je i da uvodimo pancir haubicu te da smo u Hrvatskom zrakoplovstvu sada u postupku osposobljavanja naših pilota za projekt borbenih helikoptera Kiowa Warriors. Novo je da se ove godine u Hrvatskoj ratnoj mornarici pripremamo za novi borbeno-oklopni brod, a uz sve to fokus nam je na tome da vojnik, dočasnik i časnik imaju bolji standard, da se podignu standardi u vojarnama", rekao je na kraju ministar obrane.  Na ranijim susretima s biračima u Dugoj Resi, na Sajmu vlastelinstva u Karlovcu, te u Muzeju Domovinskog rata na Turnju, Plenković je izrazio uvjerenje u pobjedu HDZ-ovih kandidata u drugom krugu, u Karlovcu Damira Mandića, u Dugoj Resi Dijane Zadrović, te u Ozlju Gordane Lipšinić, jednostavno zato jer su, kako je rekao, rješenje za kvalitetniju budućnost tih gradova.