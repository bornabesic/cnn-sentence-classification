Foto: FaH  IVAN IVANČIĆ, kum Zdravka Mamića, uređuje noćni klub 585 na svega 200 metara od plaže Zlatni rat. Ivančić je u Bolu prisutan od 1997. godine, drži hotel Kaštil, pizzeriju Topolino, restoran Vussio te koktel barove Varadero i Auro koji posluje na samoj plaži. Ivančićeva tvrtka Auro Bol javila se na natječaj za koncesiju za plažu Zlatni rat, oko koje se podigla velika prašina te je rezultirala inspekcijskim nadzorom Ministarstva mora koja je konstatirala povrede tri zakona i padom župana Zlatka Ževrnje kojem je šef stranke Andrej Plenković sugerirao da kandidaturu za još jedan mandat prepusti kolegi Blaženku Bobanu iz Solina. Mamićev kum u Bolu zapošljava 130 radnika u sezoni Klub 585 trebao bi otvoriti vrata 10. srpnja. U njemu će zaposlenje naći 30 djelatnika, čime će se broj radnika koje Ivančić zapošljava preko sezone u Bolu povećati na 130. Objekt ima dvije etaže s po stotinjak kvadrata te terasu od petsto četvornih metara. Podignut je u sportsko-rekreacijskoj zoni, a načelnik Općine Bol Tihomir Marinković iz SDP-a kaže da je sve po zakonu. "Investitor ima sve potrebne dozvole i sve je usklađeno s planovima. Ja osobno sam htio da objekt bude nešto dalje od plaže, no vijeće je glasalo tako kako je glasalo. Bit će to disco bar koji može biti otvoren 24 sata, no koliko sam ja čuo, vlasnik planira navečer raditi ekskluzivan glazbeni program za kvalitetnije goste, kakvi inače dolaze u Bol na ljetovanje", kaže Marinković. Bar na plaži za dodatni kvalitet Koktel bar kojeg Ivančić drži na plaži Zlatni rat je u potkoncesiji. Koncesiju, pak, drži općinsko komunalno društvo. "To je napravljeno prije mog mandata i za vrijeme bivšeg direktora. I mi imamo koktel bar, no ovaj daje dodatni kvalitet glazbenim programom i upotpunjuje ponudu", kaže Marinković.