Foto: Amazon  "KAKO bi kupovina izgledala da možete ući u trgovinu, uzeti s police što želite i samo izići?", pita se u najnovijem promotivnom videu trgovina Amazon.  Upravo oni su posljednje četiri godine radili na posebnom projektu - Amazon GO trgovini koja omogućava kupcima da plate proizvod bez da uopće stoje u redu ili pojedinačno 'skeniraju' proizvode. Ovaj model će implementirati u poslovanje svoje trgovine u Seattleu već od sredine 2017.  Dućan bez redova, skeniranja kupljenih proizvoda...  Amazon GO radi pomoću kompjuterskih senzora i umjetne inteligencije koji detektiraju proizvode koje kupac iznosi iz trgovine. Kupac obavlja uobičajenu kupnju, stavlja proizvode u vrećicu, a senzori identificiraju proizvode i naplaćuju ih prilikom izlaska iz dućana.  Iako će na prvu izgledati kao krađa, kupac je okružen s više kamera nego što uopće može zamisliti, a kupnja će biti naplaćena putem virtualnog Amazon računa, dakle novac i kreditne kartice više neće biti potrebno imati sa sobom.  Kako se najavljuje, Amazonova trgovina bit će opskrbljena s gotovo svim proizvodima kao i druge trgovine - pićima, gotovom hranom poput sendviča i salate, te osnovnim namirnicama poput kruha i mlijeka.  Prednosti za korisnike su očite - nema više čekanja u redovima ili igranja sa samoposlužnim blagajnama. Iako Amazon GO nema potrebu za blagajnicima i blagajnicama, ipak nisu eliminirani svi poslovi - poput slaganja polica i čišćenje.  U Hrvatskoj ima više od 20,000 nezaposlenih trgovaca  Na drugom kraju svijeta, u Hrvatskoj, javni obrazovni sustav i dalje školuje blagajnice i blagajnike, odnosno, službeno - trgovkinje i trgovce. Godišnje ih proizvodemo više od dvjesto iako se njihov broj na burzi rada broji u desecima tisuća.  U službenom biltenu Hrvatskog zavoda za zapošljavanje tako se navodi da je trenutno nezaposleno 905 prodavača na štandovima, 19.109 prodavača u trgovinama, 280 blagajnika i prodavača ulaznica, 51 prodavač u kontakt centru... Ukupno se radi o 20.439 trenutno nezaposlenih trgovaca.  Osim Amazona, sve više različitih objekata uvodi automate za plaćanje. Čak i u Hrvatskoj oni koji ne žele naručiti kartu za kino preko interneta, danas to mogu napraviti na samoposlužnim aparatima, bez kontakta s prodavačem. Isto vrijedi i za lanac brze hrane McDonalds u kojem hranu također možete naručiti i platiti na samoposlužnim blagajnama, kao i u brojnim trgovačkom lancima.  Žalosno je da trend automatizacije nije prepoznalo i hrvatsko društvo već svjesno godinama obrazujemo mladiće i djevojke koji su nam, u najmanju ruku, neupotrebljivi. Ne samo za deset godina, kada će ova promjena zavladati vjerojatno i kvartovskim trgovinama, već i danas što dokazuje i sam broj nezaposlenih trgovaca.