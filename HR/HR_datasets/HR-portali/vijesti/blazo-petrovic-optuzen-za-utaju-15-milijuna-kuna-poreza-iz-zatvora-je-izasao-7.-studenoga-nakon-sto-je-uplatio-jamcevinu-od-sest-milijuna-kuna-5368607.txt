Zagrebačko Općinsko državno odvjetništvo optužilo je, na temeljeu prijave tzv. poreznog Uskoka, poduzetnika Blažu Petrovića za utaju preko 15 milijuna kuna poreza.   Državno odvjetništvo tvrdi da je Petrović nakon što je njegova tvrtka, koja je također pod istragom, zaradila 75,7 milijuna kuna novac preusmjerio na račun svoje druge tvrtke koja nije u sustavu PDV-a kako bi izbjegao plaćanje više od 15 milijuna kuna poreza.   Tužiteljstvo sumnja da je Petrović, potom, "prikrivena sredstva drugookrivljenog trgovačkog društva" kao pozajmice i gotovinske isplate isplaćivao sebi, supruzi, drugim osobama i tvrtkama, ali i poduzeću čiju je zaradu prebacio kako bi utajio porez.   Sebi je navodno isplatio više od 6,9 milijuna kuna, supruzi 14,4 milijuna, "trećoj osobi" čak 39,2 milijuna kuna, povezanoj tvrtki preko 11,36 milijuna, a optuženom poduzeću 1,86 milijuna kuna navodno za podmirenje odvjetničkih troškova, objavilo je državno odvjetništvo.   Kada je krajem listopada pokrenuta istraga u ovom slučaju državno odvjetništvo je blokiralo imovinu Petroviću i osobama na čije je račune prebacivao novac. Sudac istrage odredio mu je i istražni zatvor iz kojega je izašao 7. studenoga nakon što je uplatio jamčevinu od šest milijuna kuna.   Petrović, u medijima nazivan kontroverznim poduzetnikom, i ranije je u više navrata optuživan za razna kaznena djela od višemilijunskih utaja, iznuda, prijetnji i protupravnih naplata, među ostalim, i na suđenju tzv. maloj mafiji, no nikada nije pravomoćno osuđen.