Foto: Facebook/Ghetto/FaH  SINOĆ je u splitskom klubu Ghetto došlo do incidenta na prvomajskoj zabavi u organizaciji Nove ljevice.  Naime, stranka Nova ljevica sinoć je s početkom u 19h organizirala prvomajsko druženje članova i simpatizera u klubu Ghetto, na kojem je uz kandidata za gradonačelnika Splita Dragana Markovine bio i SDP-ov saborski zastupnik Ranko Ostojić te Indexov kolumnist Ivo Anić.  Oko 23 sata u klub je ušao jedan provokator urlajući "četnici", nakon čega je pozvana policija. Pale su teške riječi, a došlo je i do naguravanja. Policija je privela provokatora, ali su u policijskoj postaji završili i Ranko Ostojić i Ivo Anić.  O samom incidentu se na svom Facebooku oglasio i Ranko Ostojić, koji je napisao kako je asm zatražio da da iskaz, te otišao u policijsku postaju.  O incidentu u klubu Ghetto oglasila se i splitska policija, koja navodi kako je oko 23h u splitski klub ušao 39-godišnjak koji je započeo s vrijeđanjem prisutnih.   "U pokušaju da se ista osoba udalji iz kluba došlo je do naguravanja u ugostiteljskom objektu, nakon čega se 39-godišnjak udaljio iz ugostiteljskog objekta. Policijski službenici su odmah ispred ugostiteljskog objekta zaustavili 39-godišnjaka koji se nalazio u društvu sa još nekoliko osoba čiji identitet je utvrđen. Kako bi utvrdili činjenice i okolnosti događaja, u službenim prostorijama obavljeni su razgovori sa sudionicima i svjedocima događaja. Svima je, iako nitko nije imao vidljivih ozljeda, ponuđena liječnička pomoć koju su odbili", priopćila je splitska policija.  "Provedenim kriminalističkim istraživanjem utvrđeno je postojanje sumnje da je 39-godišnjak drsko se ponašajući i vrijeđajući prisutne zbog političkih uvjerenja ostvario obilježja prekršaja iz Zakona o suzbijanju diskriminacije i to iz članka 25.stavak 1. i iz članka 6.Zakona o prekršajima protiv javnog reda i mira, te će tijekom jutra biti priveden na Prekršajni sud u Splitu. U odnosu na navedeni događaj kriminalističko istraživanje nastavlja se i dalje", stoji u policijskom priopćenju.