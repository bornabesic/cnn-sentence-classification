Uoči ovogodišnjeg Uskrsa, hrvatski franjevci pokrenuli su e-korizmenu duhovnu obnovu, na koju se prijavilo više od 13.000 osoba, a računa se da su u vježbama, dijeljenjem elektronske pošte, sudjelovalo još nekoliko tisuća ljudi. Ohrabreni tim uspjehom, fratri su uoči blagdana Duhova, "rođendana Crkve", odlučili pokrenuti e-duhovske vježbe. - Nakon završetka korizmenih e-duhovnih vježbi, primili smo dosta povratnih e-mailova u kojima smo mogli čitati o vašoj zahvalnosti, zatim o vašim iskustvima za vrijeme obavljanja duhovnih vježbi, o problemima na koje ste nailazili, kao i o vašim prijedlozima za razvoj ovog našeg malog projekta. Hvala za svaku vašu riječ! To nam znači puno. Zahvalni smo Bogu za toliko dobrih plodova o kojima ste svjedočili u svojim javljanjima - pišu franjevci, dodajući kako mnogima duhovne vježbe nisu bile lake. - Da, to su duhovne vježbe! Mnogi su očekivali da će to biti samo neki kratki dnevni poticaj, misao, kratka molitva ili meditacija. Ali, ne! Ovdje se ne radi o nečem takvom. U tome i jeste razlika između duhovnih vježbi i, recimo tako, kratkih duhovnih obnova ili duhovnih poticaja. Upravo zbog toga, duhovne vježbe ne traju cijelo vrijeme našega života. One su povremene i služe za jedan kvalitativno drugačiji tj. intenzivniji odnos s Gospodinom. Kako se radilo o korizmi, tim su bile i zahtjevnije i prilično duge. Sada sigurno imate jedno iskustvo koje, možda, do sada niste imali - kažu fratri, najavljujući da će e-duhovske vježbe u deset dana voditi poznati bibličar s Kaptola fra Darko Tepert. - Rođen je 1970. u Sisku, gdje je završio osnovnu i srednju školu. Kao dijete nije bio kršten, pa je polako otkrivao vjeru. Još od osnovne škole zanimale su ga različite drevne religije, dok pred odlazak u vojsku nije počeo istraživati i kršćanstvo. Tada je počeo čitati Sveto pismo, a dok je on to činio, Bog ga je pozivao. Upravo je druženje s Božjom riječju promijenilo njegov život, ali i život članova njegove obitelji. Kad je imao 20 godina odlučio je zatražiti krštenje, a već s 21 godinom krenuo je putem franjevačkog i svećeničkog poziva. Tako je stupio u Hrvatsku franjevačku provinciju sv. Ćirila i Metoda sa sjedištem u Zagrebu - piše u najavi duhovskih vježbi, na koje se može prijaviti na web-stranici i to do 23. svibnja u ponoć.