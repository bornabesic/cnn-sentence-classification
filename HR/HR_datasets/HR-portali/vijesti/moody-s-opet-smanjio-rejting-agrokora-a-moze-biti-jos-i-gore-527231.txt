Agencija Moody's Investors Service smanjila je u petak rejting Agrokora s prijašnjih Caa2 na Ca, zadržavši negativne izglede, i podigla vjerojatnost stečaja sa Ca-PD na D-PD jer koncern nije 1. svibnja platio kupon na svoju 300 milijuna eura vrijednu obveznicu. To je već četvrto smanjenje rejtinga Agrokora od strane Moody'sa od početka ove godine. Moody's je u petak također smanjio ocjenu za Agrokorova viša neosigurana izdanja koja dospijevaju na naplatu 2019. i 2020. godine, s Caa2 na C. "Ovaj potez odražava Agrokorovu odluku da ne plati kupon 1. svibnja 2017. na svoje obveznice vrijedne 300 milijuna eura koje dospijevaju u svibnju 2019.", navodi Moody's u obrazloženju. Dodaje da odluka također sadrži spoznaju Moody'sa da Agrokor ne plaća kamate na ostale dugove u skladu s odlukom tvrtke u travnju ove godine o podnošenju zahtjeva za restrukturiranje prema hrvatskom Zakonu o postupku izvanredne upravu u trgovačkim društvima od sistemskog značaja. Moody's podsjeća da je nakon Agrokorove prijave za restrukturiranje na čelo tvrtke imenovan izvanredni povjerenik i da je kompanija počela pregovarati sa svojim vjerovnicima. "U ovoj fazi, krajnji ishod ovih pregovora ostaje neizvjestan", navodi Moody's i podsjeća da je Agrokor 27. travnja 2017. izvijestio da su preliminarne istrage pokazale da bi moglo biti pogrešaka u financijskim izvješćima kompanije. "Moody's vidi rizik da bi neki vjerovnici, poput lokalnih dobavljača, mogli biti plaćeni prije međunarodnih vjerovnika. Nadalje, izdavanje dodatnog super višeg duga povrh 80 milijuna eura posuđenih 14. travnja 2017. povećalo bi podređenost postojećih dugova", navodi agencija. U takvim okolnostima, Moody's smatra da bi vjerojatnost korporativnog povrata mogla pasti prema nižem kraju raspona od 35 do 65 posto, što odgovara korporativnom rejtingu od Ca, a da će izgledi za povrat viših neosiguranih izdanja vjerojatno biti manji od 35 posto, što znači da je ocjena C prikladna za ove instrumente. Moody's navodi i da je prethodna ocjena Caa2 odražavala ravnotežu potencijalnih ishoda: ili kreditorima naklonjeniji ishod vođen podrškom banaka kao što je Sberbank, što bi moglo dodatno povećati likvidnost i ojačati široki poslovni profil tvrtke i značajan tržišni udio kako bi se postigao visok povrat za vjerovnike; ili proces koji bi bio vođen više administrativno. "Posljednja izvješća tvrtke ukazuju na sada značajnu ulogu izvanredne uprave, pri čemu su zajmodavci i dalje uključeni, ali ne vode proces restrukturiranja. Izvješća također ukazuju na tekuće operativne izazove, pregovore s dobavljačima i nesigurnost u vezi financijskog izvješćivanja", navodi Moody's. Premda je rejting već nizak, mogao bi biti i niži Poručuje da negativni izgledi za rejting odražavaju neizvjesnosti koje proizlaze iz restrukturiranja i navoda u vezi financijskog izvješćivanja, što stvara negativni rizik u vezi povrata vjerovnicima, iako će njegova veličina biti jasnija tek s vremenom. Iako su ocjene već niske, daljnji pritisak na rejting moguć je ako Moody's procijeni da će gubitak vjerovnika biti veći nego što se trenutno pretpostavlja. Mogućnost povećanja rejtinga, poručuje agencija, sada je malo vjerojatna, sve dok se restrukturiranje ne završi. "Dugoročno, Moody's bi mogao povećati rejting Agrokora ako kompanija uspije vratiti odgovarajući profil likvidnosti i poboljšati svoju financijsku strukturu smanjenjem duga", zaključuje Moody's. Četvrto Moody'sovo smanjenje rejtinga Agorkora To je već četvrto smanjenje rejtinga Agrokora od strane Moody'sa od početka ove godine. Prvo je to ta agencija učinila polovicom siječnja i upozorila na financijske probleme Agrokora, a potom je njegov rejting smanjila i u ožujku te travnju. Početkom svibnja Standard & Poor's također je smanjio rejtinga Agrokora, sa CC/negativno/C na SD/--/SD, jer taj koncern nije 1. svibnja platio kupon na svoju 300 milijuna eura vrijednu obveznicu.