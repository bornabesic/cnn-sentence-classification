Član Predsjedništva SDP-a i bivši ministar rada i mirovinskog sustava Mirando Mrsić kaže da je njegova stranka spremna nastaviti sigurnim smjerom kojim se izvuklo Hrvatsku iz krize. Porasla je, kaže, zaposlenost, a nezaposlenost pala na 15-ak posto, što je najniže unatrag šest godina. Sve te pozitivne trendove koji su započeli u mandatu bivše SDP-ove vlade, nije, naglašava Mrsić, zaustavio ni eksperiment HDZ-ove Vlade u osam mjeseci. Građani su, kaže, osjetili što znači vlada kaosa, nesigurnosti i podmetanja. Repriza prošlih izbora mogla bi se ponoviti. Jeste li spremni na pregovore i sa Živim zidom, Milanom Bandićem, HDSSB-om? Još je rano govoriti o postizbornim pregovorima, pustimo građanima da kažu svoje na izborima. Bude li potrebno, SDP računa na sve one koji žele nastaviti sigurnim smjerom s ciljem rasta BDP-a, ali uz održivi gospodarski napredak i kreiranje većeg broja kvalitetnih radnih mjesta. Što je s Mostom i što ako na stolu nakon izbora bude i ultimatum ni Plenković ni Milanović? Izborna retorika Mosta svima nam je poznata. Ništa novo, osim što se sada vjerojatno neće ovjeravati izjave kod javnog bilježnika. Nadam se da je svima u interesu da se formira stabilna Vlada jer 2017. neće biti laka. Vjerujem da su kolege iz Mosta izvukli pouke i da neće ponoviti iste greške. Most nema dobro iskustvo iz koalicije s HDZ-om. Ne uspiju li pregovori, jesu li izgledniji novi izbori ili velika koalicija? Formirat ćemo s partnerima novu Vladu. Velika koalicija malo je vjerojatna jer se HDZ nije promijenio. Promijenio se omot, ali je sadržaj ostao isti. Ne sastavi li Vladu, može li Milanović opstati na čelu SDP-a? Milanović će sastaviti novu Vladu. Ako pak sastavi, vi se spominjete kao ministar rada. Što biste prvo napravili? Pitanje nezaposlenosti i rasta zaposlenosti i dalje će biti najvažniji cilj Vlade. Stvaranje većeg broja radnih mjesta temeljit će se na očuvanju preživjele i poticanju razvoja nove industrije koja će se temeljiti na znanju, inovacijama i tehnološkom napretku. Cilj nam je u iduće četiri godine spustiti nezaposlenost na 10%, odnosno na prosjek EU. Za razliku od bivše Vlade, koja je obustavila mjere aktivne politike zapošljavanja, mi ćemo te mjere odmah nastaviti. Povisit ćemo iznos naknade u programu stručnog osposobljavanja za rad bez zasnivanja radnog odnosa s 2400 na iznos veći od 3000 kuna. Nastavit ćemo s poreznom olakšicom za zapošljavanje mladih na neodređeno vrijeme. Upravo tu mjeru koju provodimo već dvije godine HDZ sada u svome programu prikazuje kao osobitu novost. Uvest ćemo porezne olakšice za zapošljavanje osoba starijih od 50 godina kojima će poslodavac biti oslobođen plaćanja doprinosa na plaću. Uvest ćemo vaučere za obrazovanje odraslih. Osobno ću se i dalje i s novim mjerama zalagati da se u Hrvatskoj iskorijeni neisplata plaća. Cilj nam je smanjenje udjela fleksibilnih oblika zapošljavanja, prvenstveno poticanjem poslodavaca za zapošljavanja na neodređeno vrijeme. Proširit ćemo obuhvat nezaposlenih koji primaju naknadu sa Zavoda za zapošljavanje. Pravo na naknadu imat će i sezonski radnici. Na raspolaganju su nam sredstva Europskog socijalnog fonda iz kojih do kraja 2020. namjeravamo povući više od tri milijarde kuna za zapošljavanje. Obećali ste nasljeđivanje dijela mirovine preminulog supružnika. Što bi to značilo za proračun? U većini zemalja u okruženju takva mogućnost postoji, primjerice u Austriji, Njemačkoj, Sloveniji, Italiji... U tim zemljama takav način primanja mirovine dopušten je uz uvjet vezan za prihode, što praktički znači da se obiteljska mirovina prima u umanjenoj svoti ili određenom postotku. Predlažemo da se takav sustav uvede i U Hrvatskoj. Koliki će to biti dio mirovine, ovisit će o mogućnostima proračuna. Obrušili ste se na prošlu Vladu zbog najave odlaska u mirovinu sa 67 godina. Nije li to ipak nešto što nas čeka i što ste i sami kao ministar najavljivali? Svi smo svjesni da se svijet rada mijenja i da je nužno uskladiti i sustave socijalne sigurnosti i mirovinski sustav. Upravo zato predložili smo produljenje radnoga vijeka, no vodili smo računa o razdoblju prilagodbe sigurni u to da će se uvjeti rada radnika do tada značajno poboljšati. Intervencije su trebale prethodno biti učinjene u području radnih odnosa, zaštite na radu, politika kojima će se omogućiti stjecanje znanja i vještina starijih radnika kako bi im se osigurala zapošljivost. Budući da je prosječno očekivano trajanje života u Hrvatskoj 5 godina manje od prosjeka EU 28, smatramo da dob za odlazak treba produljiti na 67 godina tek 2038. Stoga je i Zakon o mirovinskom osiguranju donesen 2014. izbalansiran i nema razloga da se mijenja osim ako se ne želi pogodovati poslodavcima i kapitalu nauštrb radnika, a tako je to bilo s prijedlogom Vlade HDZ-a, Mosta i nezavisne liste Milana Bandića. Nema potreba ni za većom penalizacijom prijevremenog umirovljenja. Mirovine će rasti od 5 do 10%. Bi li obrazovanje bilo ključna tema SDP-ove kampanje da nije bilo prosvjeda za kurikularnu reformu? Masovni prosvjed potaknut je zaustavljanjem obrazovne reforme HDZ-ove Vlade, a reforma je zaustavljena jer se tražilo da bude ideološki usmjerena, a ne stručno. Jedan od ključnih dijelova našeg programa je obrazovanje i tu predviđamo iskorake – od potpune reforme strukovnog obrazovanja do povećavanja izdvajanja sredstava za znanost i obrazovanje. Koji je vaš dojam o Andreju Plenkoviću i ima li Zoran Milanović odgovor na njega? To su dva različita političara i politička stila. U stvari se ništa nije promijenilo jer je HDZ ostao isti, a i gospodin Plenković, koji bi trebao biti neko novo lice novog centra, pokazao je svoje lice kada nije jasno osudio ustašovanje u Kninu niti se distancirao od stavova tehničkog ministra kulture Hasanbegovića koji će biti visoko na HDZ-ovoj listi na izborima. >> Stranke bi imena trebale dati prije izbora, evo tko su najizgledniji kandidati za ministarske fotelje Zašto je Tihomir Jakovina otpao s liste kada njegove poteze stranka i dalje brani? Kolega Jakovina u svojoj izjavi jasno je naglasio razloga zašto povlači svoju kandidaturu. Što kao socijaldemokrat mislite o milijunskim bonusima koje je Jakovina obećao direktorima Hrvatskih šuma? Jasno je da je potrebno definirati prava i obveze rukovodećeg menadžmenta i vlasnika, u ovom slučaju RH. No nije ista situacije ako tvrtka ima državni monopol i ako je na tržištu. Bonusi u Hrvatskim šumama nisu u skladu s uredbom i duboko su moralno upitni. Kakvu poruku šaljete sa Stipom Gabrićem na listi? Svaka stranka u koaliciji snosi odgovornost za svoje kandidate na listi. Mi možemo utjecati na to da kandidati s bilo kakvim utegom ne mogu biti u izvršnoj vlasti. 