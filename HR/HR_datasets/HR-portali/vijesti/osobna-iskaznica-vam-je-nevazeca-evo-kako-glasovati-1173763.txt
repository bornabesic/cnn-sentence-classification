Građani koji nemaju važeću osobnu iskaznicu i nisu upisani u izvatke iz popisa birača dostavljene na biračka mjesta za lokalne izbore, moći će u nedjelju, 4. lipnja glasovati uz predočenje potvrde za glasovanje, objavilo je u četvrtak Ministarstvo uprave. Na dan drugog kruga lokalnih izbora potvrde izdaju uredi državne uprave u županijama, podsjeća Ministarstvo koje je na svojim stranicama objavilo popis ureda nadležnih za izdavanje potvrda, s adresama i telefonskim brojevima za kontakt. Prema podacima koje je objavilo Ministarstvo, nevažećih je osobnih iskaznica gotovo 28 tisuća.  U drugom krugu građani biraju izvršnu vlast u ukupno 9 županija, računajući i Grad Zagreb koji ima status grada i županije, gradonačelnike 54 grada i načelnike 102 općine U jedinicama u kojima se održava drugi izborni krug ukupno je 2.791.272 birača.