Bugarski premijer Bojko Borisov najavio je u nedjelju da će podnijeti ostavku nakon poraza kandidatkinje vladajuće stranke desnog centra na predsjedničkim izborima.   "Sutra ili prekosutra, prvog radnog dana parlamenta, podnijet ću ostavku", rekao je novinarima šef vlade koji je na vlasti od listopada 2014.   "Rezultati jasno pokazuju da koalicija na vlasti nema većinu", dodao je.   Premijer Borisov najavljivao je da će podnijeti ostavku već nakon prvog izbornog kruga u slučaju poraza kandidatkinje vladajuće stranke desnog centra GERB Cecke Cačeve, no predomislio se i najavio da će to učiniti ako ona u konačnici izgubi.   Borisovljeva ostavka vjerojatno će dovesti do prijevremenih izbora i mogla bi Bugarsku ponovno uvesti u razdoblje političkih previranja.   ------------------------------------------------- SOFIJA - Kandidat oporbenih bugarskih socijalista Rumen Radev pobjednik je drugog kruga predsjedničkih izbora održanih u nedjelju u Bugarskoj, pokazale su izlazne ankete.   Po njima, Radev je dobio između 58,1 i 58,5 posto glasova, dok je njegova protivnica Cecka Cačeva, kandidatkinja vladajuće stranke GERB dobila između 35,3 i 35,7 posto, pokazuju ankete.   General Radev (53), bivši zapovjednik zračnih snaga sklon ukidanju europskih sankcija Moskvi, pobijedio je s 25,7 posto glasova u prvome krugu prema 22 posto koliko je dobila predsjednica parlamenta Cecka Cačeva, koju podržava konzervativni premijer Bojko Borisov.   Pobjeda Radeva mogla bi približiti Bugarsku Rusiji i time izazvati nezadovoljstvo Europske unije i NATO-a, smatraju analitičari. Radev te strahove odbacuje i ističe da je on "general NATO-a formiran u Sjedinjenim Državama" i da Bugarska nema alternative do pripadnosti EU-u i NATO-u.   Premijer Borisov najavljivao je da će podnijeti ostavku već nakon prvog izbornog kruga ako Cačeva ne pobijedi, no predomislio se i najavio da će to učiniti ako ona u konačnici izgubi.