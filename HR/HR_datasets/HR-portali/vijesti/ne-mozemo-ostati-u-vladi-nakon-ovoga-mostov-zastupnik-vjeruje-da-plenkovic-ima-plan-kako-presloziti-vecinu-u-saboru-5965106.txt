- Mislim da će Plenković to presložiti, nije on jedan od onih koji bi si dopustio takav luksuz da padne Vlada, vjerojatno ima neki backup plan, ali pričekajmo što će čovjek reći, rekao nam je jedan od saborskih zastupnika Mosta nakon današnje odluke premijera Andreja Plenkovića o razrješenji tri Mostova ministra koji su odbili podržati ministra financija Zdravka Marića. - Most nije znao da će se ovo dogoditi danas. Mislim da je svima jasno da Most ne može ostati u Vladi nakon ovoga, rekao je naš izvor. Podsjetimo, jučer je glasnogovornik Mosta Nikola Grmoja najavio kako će Most zauzeti zajednički stav po pitanju povjerenja ministru Mariću, te naglasio kako stabilnost Vlade ne može ovisiti o jednom čovjeku. HNS neće sudjelovati u nikakvim preslagivanjima o kojima će se vjerojatno krenuti šuškati. - Mi u tome ne sudjelujemo, poručila je Anka Mrak Taritaš (HNS). Poručila je i kako se "nitko nema pravo ponašati kao malo djete pa kad mu netko odgovara tu je, a kad mu ne odgovara nije tu". Predsjednik IDS-a Boris Miletić za Jutarnji je vrlo jasno poručio da njegova stranka u bilo kakvoj vladi desnice neće sudjelovati. - Dodatno imati političku nestabilnost u zemlji i nove izbore, ne držim da je to imalo dobro. Hoćemo li ići na nove izbore? Očito je da premijer ima neki plan kad je tako postupio, to će on otkriti, rekao je Miletić.