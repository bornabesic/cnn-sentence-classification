Saborski Klub zastupnika HNS-a i HSU-a ponovno će u saborsku proceduru uputiti izmjene zakona o upravljanju državnom imovinom koje su predlagali i u vrijeme vlade Tihomira Oreškovića.  Predsjednik HNS-a Ivan Vrdoljak kaže da se imovinom ne upravlja na efikasan i učinkovit način, pa vjeruje da imovinu treba prepustiti lokalnoj i regionalnoj samoupravi kako bi na jedan pametan, učinkovit i jasniji način mogli doći do efikasnijeg upravljanja državom imovinom. - Glavna politička poruka zakona je da ne želimo biti destruktivna oporba i samo kritizirati nego nakon ukazanih nedostataka i načina upravljanja ove Titanik vlade dati konstruktivne prijedloge da neke svoje probleme pokušaju riješiti. Zato krenimo u decentralizaciju pa ako ne inicijativom Vlade onda inicijativom HNS-a. Pokušali su to učiniti u Oreškovićevoj vladi, ali onu su bili dosta zbunjeni i neučinkoviti, a sada se nadamo da postoji atmosfera u ovoj vladi, da nemaju egotrip, da neće biti što je opozicija predložila jedan pametni zakon nego da ćemo ga zajedno raspraviti i pomoći lokalnoj i regionalnoj samoupravi – očekuje Vrdoljak. Predsjednik Kluba Milorad Batinić tvrdi da je cilj izmjena zakona učinkovitije upravljanje državnom imovinom, identifikacija one imovine koja nije u funkciji i s kojom se ne raspolaže, a radi se, dodaje, o imovini koja stoji 15-20 godina neupotrebljiva i propada. - Propisani su detalji darovanja jedinicama lokalne samouprave, načini darovanja, predviđena je i prodaja imovine s razlikom na postojeći zakon da bi se 40 posto sredstava imovine koja nije u funkciji i koja nije u strateškom fokusu države, da 40 posto sredstava ide u Državni proračun u Fond za izravnanje za decentralizaciju i izravnanje svih krajeva RH – kaže Batinić. Vrdoljak dodaje kako od vladajućih očekuje da dokažu svoja ranija obećanja da će se "mudri prijedlozi oporbe staviti na dnevni red, a ne bacati se na začelje da nikad ne dođu na raspravu". - 'Ajmo vidjeti je li to jedna od reformi koja može zaživjeti u Saboru – poručio je Vrdoljak.  >>HDZ i Most se ponašaju poput razmažene dječice >>O Deklaraciji SDP-a oglasio se i Ivan Vrdoljak