Zastupnički dom njemačkog parlamenta Bundestag prihvatio je danas izmijenjeni prijedlog zakona o cestarinama za osobna vozila u Njemačkoj, koji je izmijenjen nakon što je njemačka vlada uvažila primjedbe Europske komisije. "Mi napokon skrbimo za više pravednosti na našim autocestama", rekao je ministar prometa Alexander Dobrindt (Kršćansko-socijalna unije CSU) predstavljajući zakon u Bundestagu. Radi se o izmijenjenom obliku zakona koji je promijenjen nakon primjedaba Europske komisije po kojima je zakon u prvotnom obliku djelovao diskriminirajuće prema ostalim građanima Europske unije. Nakon toga je zakon promijenjen na taj način da strancima omogućuje kupnju povoljnijih vinjeta. Cijena vinjeta ovisit će o količini ispušnih emisija automobila. Za strana vozila cijene vinjeta za 10-dnevno korištenje stajat će od 2,50 do 25 eura. Za domaće vozače predviđena je godišnja vinjeta od 67 do 130 eura, ovisno o količini štetnih ispušnih plinova. No vozačima vozila registriranih u Njemačkoj puni iznos za cestarinu bit će kompenziran smanjenjem poreza na osobna vozila u istom iznosu.   Ovo pravilo je izazvalo reakcije njemačkih susjeda koji su, predvođeni Austrijom, iznova u petak najavili tužbu pred Europskim sudom tvrdeći da zakon o cestarini jasno diskriminira vozače iz ostalih zemalja Europske unije.   Austrijski ministar prometa Joerg Lerchfeld pozvao je u petak dom saveznih pokrajina Bundesrat da zaustavi zakon.   Dvojbe oko zakona nisu samo izrazile susjedne zemlje, nego i one savezne pokrajine koje graniče sa zemljama u kojima nema cestarina, poput Nizozemske. Najmnogoljudnija savezna pokrajina Sjeverna Rajna-Vestfalija zatražila je iznimke od cestarine za pogranična područja kako ne bi bio ugrožen lokalni turizam i trgovina, ali je savezno ministarstvo prometa odbacilo zahtjeve pojedinih saveznih pokrajina. Nakon toga su pojedine savezne pokrajine najavile blokadu zakona u Bundesratu i to kroz pozivanje posredničkog povjerenstva koje se uključuje kada postoje nesuglasice između Bundesrata i Bundestaga. Bundesrat ne može zaustaviti, ali može odgađati stupanje na snagu zakona o cestarinama tako da će se zakon početi primjenjivati tek sljedeće godine nakon stupanja nove vlade na vlas   Uvođenje cestarina u Njemačkoj politički je projekt bavarskog CSU-a, koji je još tijekom predizborne kampanje za protekle izbore prije četiri godine biračima u Bavarskoj obećao da će "unijeti više pravednosti" što se tiče cestarina u Europi, ukazujući na to da Bavarci u susjedstvu plaćaju cestarine, dok se stranci njemačkim autocestama voze besplatno.   CSU je tada obećao da će domaće vozače osloboditi plaćanja cestarine što je urodilo sadašnjim, neuobičajenim zakonom o naplati cestarina. >> Preliminarna analiza pokazala: treba uvesti vinjete kao sustav naplate cestarine >> Vinjete bi za 10 dana vožnje stajale od 90 do 490 kuna