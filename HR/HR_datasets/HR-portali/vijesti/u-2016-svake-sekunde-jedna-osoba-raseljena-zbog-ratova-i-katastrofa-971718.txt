Foto: Hina  VIŠE od 31 milijun ljudi - jedna osoba svake sekunde - raseljeno je iz svoje domovine u 2016. zbog ratova i prirodnih katastrofa, a brojke će rasti zbog klimatskih promjena i političkih previranja, objavio je Centar za praćenje unutarnjeg raseljavanja (IDMC).  Gotovo 7 milijuna ljudi, uglavnom iz subsaharske Afrike i Bliskoga istoka, raseljeno je zbog sukoba, prema podacima IDMC, koji je dio humanitarne organizacije Norveškog vijeća za izbjeglice.  Daljnjih 24 milijuna ljudi, uglavnom iz Azije, bilo je prisiljeno prebjeći u druga područja u zemlji  zbog prirodnih  katastrofa poput oluja, poplava i požara, navodi IDMC u izvješću. Izbjeglice u svojoj zemlji  Za razliku od izbjeglica, koji traže azil u drugim zemljama, ljudi raseljeni unutar svoje zemlje, koje organizacija označuje kao 'unutarnje raseljene osobe' (IDPs), ne mogu tražiti međunarodnu zaštitu, kaže IDMC.   Iz tih se razloga sudbine tih ljudi previđaju sve dok humanitarna katastrofa ne prijeđe granice njihove domovine, rekla je čelnica IDMC-a Alexandra Bilak.  "Često mogu ostati po strani jer nacionalne vlade u nekim slučajevima ne žele priznati stanje i sigurno ne žele da bilo tko izvana  počne nadgledati  poslove u njihovoj suverenoj zemlji", rekla je ona . Nesretni rekorder - Kongo  Tijekom 2016. najviše je ljudi raseljeno u Demokratskoj Republici Kongu - 922.000 ljudi napustilo je svoje domove, slijede Sirija sa 824.000 ljudi i Irak sa 659.000.  Međutim zbog prirodnih katastrofa raseljeno je tri puta više ljudi nego zbog sukoba - više od 7 milijuna ljudi u Kini bilo je prisiljeno napustiti svoje domove, zatim slijede Filipini s gotovo 6 milijuna ljudi i Indija s blizu 2,5 milijuna ljudi.