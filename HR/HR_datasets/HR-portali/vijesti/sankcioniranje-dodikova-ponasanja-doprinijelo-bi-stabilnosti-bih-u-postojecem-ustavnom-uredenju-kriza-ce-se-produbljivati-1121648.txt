Posljednja zbivanja u Bosni i Hercegovine i posebice nelegalni referendum kojega su provele vlasti Republike Srpske upozoranje su kako je krajnje vrijeme za pokretanje procesa promjene Daytonskog sporazuma i to bez odgode, ocijenila je hrvatska zastupnica u Europskom parlamentu Dubravka Šuica u izjavi koju je u ponedjeljak prenio sarajevski "Dnevni avaz". "Po mom mišljenju međunarodna zajednica sada mora pokrenuti razgovore o postdejtonskom uređenju BiH kako bi spriječila daljnju eskalaciju političke situacije u zemlji", izjavila je Šuica ističući kako posebice zabrinjava činjenica da su se u RS-u odlučili organizirati referendum koji izravno osporava autoritet Ustavnog suda BiH. Kazala je kako nema nikakve dvojbe da će međunarodna zajednica poduprijeti Ustavni sud BiH, ali je činjenica da referendum pokazuje kako je u BiH upravo zbog takvih političkih zloporaba došao trenutak za pokretanje procesa promjene Daytonskog sporazuma. "Referendum je bio nelegalan, pravno suvišan, ali politički zapaljiv. Međunarodna zajednica je definitivno sada na potezu", kazala je hrvatska europarlamentarka. Potvrdila je kako skupina zastupnika u Europskom parlamentu priprema rezoluciju kojom bi se osudila politika Milorada Dodika u BiH. Ta bi rezolucija trebala biti predstavljena potkraj listopada, a Šuica je izrazila očekivanje kako će nakon toga slijediti sankcije kojima bi se sankcioniralo Dodikovo ponašanje, odnosno kako će one biti koodinirane između Washingtona i Bruxellesa. Cilj svih tih poteza, po njenim riječima, bio bi doprinijeti stabilnosti BiH. "Smatram da će se u postojećem ustavnom uređenju kriza produbljivati. Hrvatska je spremna biti aktivan dio koodiniranih nastojanja međunarodne zajednice da se pokrene razgovor o reformi Daytona", poručila je Šuica. >>Dodik: Spreman sam dati izjavu, ali ne u Sarajevu, ondje mi je život ugrožen