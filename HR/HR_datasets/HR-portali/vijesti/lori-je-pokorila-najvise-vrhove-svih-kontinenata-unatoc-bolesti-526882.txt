Ono što je počelo kao nešto za što sam mislila da je najgora stvar koja mi se dogodila, završilo je kao prilika za novi početak, ispričala nam je Lori Schneider (60), koja boluje od multiple skleroze, ali je usprkos opakoj bolesti osvojila Mount Everest i druge svjetske planinarske vrhove. - Na Mount Everest popela sam se 2009. Tad sam imala 52 godine. Ljudi su me gledali kao stariju osobu koja pokušava ostvariti svoj cilj, no upravo to mi je dalo snagu - rekla je Lori. Kao pripremu za planinarenje prema najvišem vrhu svijeta, Lori se prethodno popela na 7 najviših vrhova na svim kontinentima. Nakon toga odlučila je probati osvojiti Mount Everest. - Nisam znala hoću li uspjeti, ali htjela sam probati i dati sve od sebe - prisjetila se Lori. Penjanje je trajalo dva mjeseca, a planinarila je u grupi od dvadesetak ljudi jer je na takve ekspedicije preopasno ići sam. U grupi su uz ostale bili i stručnjaci i iskusni planinari. S obzirom da Lori nije iskusan sportaš niti planinar, trebala joj je i tuđa procjena. Priznaje da je put bio iznimno dug, težak i iscrpan. Ipak, svaki dan budila se s osmijehom na licu i sama sebi govorila: “Pa ja sam na Mount Everestu!” - Bila sam umorna i gladna i bilo mi je hladno, ali u srcu sam bila ekstatična. Nisam mogla vjerovati da sam tamo i da imam takvu priliku 10 godina nakon što su mi doktori dijagnosticirali bolest za koju sam iskreno mislila da će me ubiti - priznala je Lori i dodala da je, dok je stajala na vrhu, iz jakne izvukla zastavu Svjetskog dana multiple skleroze. - Bilo je užasno hladno, ali držala sam zastavu dok se vijorila na vjetru i bila preponosna. Mislila sam tad na svaku osobu s tom opakom bolesti koja se borila da bi napravila samo jedan korak naprijed. Svaki moj novi korak podsjetio me na sve njih - rekla je. Multiplu sklerozu liječnici su joj dijagnosticirali 1999., kad je imala 43 godine. Jedno jutro probudila se i jedna strana tijela bila joj je potpuno utrnula. Priznaje da se jako bojala. Prethodno je bila uvjerena da osobe s multiplom sklerozom ne mogu imati normalan i sretan život, no kako kaže, bila je potpuno u krivu. - Ubrzo sam pobijedila strah da će me MS ubiti. Otkriće bolesti bilo je nov početak za mene. I zato svima koji se bore s njom želim reći da ne odustaju od svog života. Borite se i živite život punim plućima - zaključila je inspirativna Lori.  Lori se u sklopu pripreme za Mount Everest u Aziji - 8848 m popela na Mount McKinley u Sjevernoj Americi - 6140 m, Mount Kosciuszko u Australiji - 2228 m, Elbrus u Europi - 5642 m, Aconcaguu u Južnoj Americi - 6962 m, Vinson Massif na Antarktici - 4892 m, a dvaput je došla i na Kilimanjaro - 5895 m u Africi.