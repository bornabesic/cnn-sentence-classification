Foto: FAH "JUTRO je pametnije od večeri", izjavio je zagrebački gradonačelnik Milan Bandić na pitanje kako komentira današnji potez predsjednika Vlade Andreja Plenkovića, hoće li to utjecati na lokalne izbore i može li premijer Plenković u Hrvatskom saboru računati na potporu Kluba zastupnika Stranke rada i solidarnosti, Stranke međugeneracijske solidarnosti Hrvatske, Reformista i nezavisnih zastupnika.  Na svako od ta tri postavljena pitanja Bandić je dao isti odgovor: "Jutro je pametnije od večeri".  U Klubu zastupnika Stranke rada i solidarnosti, Stranke međugeneracijske solidarnosti Hrvatske (SMSH), Reformista i nezavisnih zastupnika su: Kažimir Varda (SMSH), Darinko Dumbović (Reformisti), Vladimir Bilek (nezavisni zastupnik, zastupnik češke i slovačke nacionalne manjine) i Ermina Lekaj Prljaskaj (nezavisna zastupnica; zastupnica albanske, bošnjačke, crnogorske, makedonske i slovenske nacionalne manjine). Sudbina Vlade neizvjesna Predsjednik Vlade Andrej Plenković je na sjednici Vlade naložio tajnici Vlade da pripremi odluku o razrješenju trojice Mostovih ministara - Vlahe Orepića, Slavena Dobrovića i Ante Šprlje, nakon što su glasovali protiv prijedloga da Vlada odbije zahtjev SDP-a za pokretanjem povjerenja ministru financija Zdravku Mariću. Plenković je nakon sastanka saborskog Kluba HDZ-a izjavio da ima punu potporu njegovih članova za razrješenje trojice ministara Mosta te da je krenuo s prikupljanjem potpisa za formiranje nove parlamentarne većine i da nova konfiguracija podrazumijeva i novog predsjednika Hrvatskog sabora.