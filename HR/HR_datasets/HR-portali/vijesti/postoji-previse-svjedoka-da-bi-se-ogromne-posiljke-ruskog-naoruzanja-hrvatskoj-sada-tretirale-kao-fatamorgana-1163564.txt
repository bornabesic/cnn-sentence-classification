Nakon što je Večernji list donio potpuni popis naoružanja ruske proizvodnje, koje je tijekom ratnih 90-ih prodano Hrvatskoj to je postala svjetska tema, s obzirom da su je prenjeli brojni mediji, a osobito oni s prostora Jugoistoka Europe, posebno mediji u Srbiji. Domovinski je rat završio prije više od 21 godine, no neke su teme "vječne", pogotovu one pune tajnih pregovora, kontakata, isporuka oružja u vremenima UN-ovog embarga. Činjenica da je u ratnu Hrvatsku stiglo oko 16.000 tona raznog ruskog oružja, uključujući i dvije eskadrile MiG-ova 21, te nekoliko eskadrila transportnih i jurišnih helikopttera, protuoklopni i protuzrakoplovni sustavi, a na kraju i znameniti protuzrakoplovni raketni sustav S-300, danas mnogima nije ugodna. Sudeći po demantiju zamjenika glasnogovornika ruskog Ministarstva vanjskih poslova ta saznanja nisu ugodna niti današnjoj Rusiji. O transferu ruskog oružja na ove prostore tijekom rata devedesetih objavljeno je mnogo tekstova, pa tako i u Večernjem listu, no ovakve reakcije službene Moskve izostale su. Sada se nešto promijenilo, jer stiže reakcija koja kaže da se Rusija tada pridržavala međunarodnog embarga, a temu o transportu oružja za RH se naziva "provokacijom" i "izmišljotinama". Večenji list, kao najveći i najutjecajniji hrvatski dnevni list odavno i po vjerodostojnosti spada u sam vrh medija u RH. Prije godinu i pol, kada je Večernji list objavio skandalozni prijepis transkripata između slovenskih dužnosnika i njihovog suca u arbitražnom sporu s Hrvatskom oko razgraničenja u Piranskom zaljevu/Savudrijskoj vali, to je isto rezultiralo ogorčenim demantijem na razini ministarstva vanjskih poslova i to ne, kao u ovom slučaju s razine zamjenika glasnogovornika ruskog ministarstva vanjskih poslova, nego na razini samog ministra vanjskih poslova Slovenije. Tada i sada je to bio gospodin Karl Erjavec. Nakon demantija, Večernji list objavio je i tonske, audio snimke tih "demantiranih" razgovora. Taj događaj dokazao je našu vjerodostojnost. Ne treba, dakle niti sada sumnjati da Večernji list ne posjeduje i još neke druge materijalne dokaze, pored cjelovitog popisa transfera, a na temelju kojih je gradio svoju temu o ratnom naoružavanju Hrvatske ruskim oružjem.   