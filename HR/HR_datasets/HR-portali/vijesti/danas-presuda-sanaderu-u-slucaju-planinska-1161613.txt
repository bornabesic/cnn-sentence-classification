Bivši premijer Ivo Sanader i suoptuženici u slučaju Planinska danas su na zagrebačkom Županijskom sudu proglašeni krivima, četiri godine nakon početka suđenja. Osim Sanadera, krivima su proglašeni i Stjepan Fiolić i Mladen Mlinarević te dvije pravne osobe – Mesnice Fiolić i Centar za reprodukciju u stočarstvu. Sanader je kažnjen s 4,5 godina zatvora, a Fiolić i Mlinarević s po godinu dana koje mogu zamijeniti radom za opće dobro. Mesnice su kažnjene s 50.000 kuna, a Centar sa 70.000 kuna. Sanader, Fiolić, Mesnice i Centar moraju solidarno Republici Hrvatskoj vratiti 15 milijuna kuna, a Sanaderu se oduzima 17 milijuna kuna. Prema optužnici, država je oštećena kada je Ministarstvo na čijem je čelu bio Petar Čobanković 2009. kupilo zgradu u Planinskoj ulici od tvrtke Stjepana Fiolića, tadašnjeg HDZ-ova saborskog zastupnika, za što je Sanader, tvrdilo je tužiteljstvo, od Fiolića primio 17 milijuna kuna provizije. "Za moje terećenje nagrađeni su guljenjem krumpira" – Ova presuda očito je kao i druge dvije bazirana na lažnim iskazima svjedoka koji su nagrađeni guljenjem krumpira zato što su me teretili. Visinu kazne ne želim komentirati, a na presudu ćemo se žaliti – kazao je Ivo Sanader po izlasku iz zagrebačkog Županijskog suda, gdje je malo prije toga nepravomoćno osuđen na 4,5 godina zatvora u aferi Planinska.  Njegov odvjetnik Čedo Prodanović kazao je da Sanader očito, zbog nekih okolnosti, na ovom sudu nema nikakve šanse te je dodao: – Srećom, postoje više instancije. Upitan o kakvim je tu okolnostima riječ, Prodanović to nije htio ni objašnjavati ni komentirati.  Tonči Petković, zamjenik ravnateljice USKOK-a, kazao je da je tužiteljstvo zadovoljno osuđujućom presudom te je dodao da smatra kako je izrečena kazna u odnosu na Sanadera preblaga. Žalbu na nepravomoćnu presudu najavio je i Mladen Mlinarević koji smatra da u odnosu na njega nije bilo nikakvih dokaza za osuđujući presudu. Sanader je optužbe odbacivao. – Ovo je koloplet namještenih interpretacija do kojih je USKOK došao ucjenjivanjem Čobankovića, Fiolića i Beuka – kazao je ranije u svojoj obrani Sanader. Sanader je u ovom postupku obranu iznio u siječnju lani te je ostao kod tih navoda. No imao ju je potrebe nadopuniti, a kako je ponavljao ono što je već rekao, sutkinja ga je u više navrata upozorila da se ne ponavlja, odnosno da kaže nešto novo. Upozorila ga je i da ne daje ocjenu dokaza jer to nije obrana već završna riječ. Ovo suđenje trebalo je biti okončano u travnju lani, no na objavi presude rasprava je preotvorena radi potrebe za nekim razjašnjenjima. >> Ovo je koloplet namještenih interpretacija do kojih je USKOK došao ucjenjivanjem Čobankovića, Fiolića i Beuka >> Sanaderova obrana: Bilješke govore da je Čobankoviću odgovore pisao USKOK