Tijela vlasti u Bosni i Hercegovini trebala bi do srpnja završiti popunjavanje upitnika Europske komisije nužnog za razmatranje statusa kandidata za članstvo u Europskoj uniji, a predsjedatelj Vijeća ministara BiH Denis Zvizdić u srijedu je izjavio kako očekuje da bi taj status mogao biti odobren u prvom tromjesečju 2018. godine.  Nakon sastanka s članovima zajedničke komisije dva doma parlamenta BiH za europske integracije Zvizdić je novinarima izjavio kako je zadovoljan dosadašnjim tijekom provedbe plana reformi usvojenog potkraj 2015., kao i dinamikom ispunjavanja upitnika Europske komisije. Ustvrdio je kako je do sada provedeno više od polovice planiranih reformi, a ispunjavanje upitnika odvija se unutar rokova koje su u BiH sami sebi zadali. "Kada to realiziramo, realizirali smo ključni uvjet da BiH može dobiti kandidatski status", kazao je Zvizdić.   Prikupljanje i sistematiziranje odgovora različitih tijela vlasti na pitanja Europske komsiije još traje, a očekuje se kako će u konačnici to rezultirati s oko 25 tisuća stranica teksta kojega potom valja još i prevesti. Iz Europske komisije su potkraj 2016. godine, kada su uručili upitnik Zvizdiću, poručili kako s odgovaranjem ne treba žuriti jer će se ocjenjivati prije svega kvaliteta ponuđenih odgovora, a ne brzina kojom je to urađeno. Vlasti u BiH ipak su odlučile učiniti to do srpnja, pretpostavljajući kako u tom slučaju na kandidatski status mogu računati do kraja ove ove godine ili najkasnije početkom iduće. 