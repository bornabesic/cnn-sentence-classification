Operativci Ministarstva unutarnjih poslova danas odlaze u misiju u Italiju, Grčku i Tursku kako bi uvjerili pedesetak izbjeglica da se trajno presele u Hrvatsku. piše RTL.. Kako je najavio ministar Vlaho Orepić, Hrvatska će tako krenuti s ispunjavanjem obveze da do kraja 2017. prihvatiti oko 1.617 izbjeglica. Ukoliko ne ispunimo ove obveze, slijedi nam kazna. MUP-ovi časnici za vezu će sljedećih mjesec dana najprije tražiti izbjeglice koji imaju interes za životom u Hrvatskoj. U prvom preseljenju ima mjesta za 30 izbjeglica iz kampova u Turskoj, te po 10 iz Grčke i Italije. Oni koji se odluče za Hrvatsku, doći će najprije u hotel Porin u Zagrebu, a zatim će im Ministarstvo socijalne politike pronaći smještaj u Zagrebu, Rijeci i Splitu. Izbjeglice više neće biti u starim vojarnama i šatorima, a okupljena je i radna skupina za integraciju stranaca. Hrvatska bi do kraja godine trebala primiti i ostali broj ljudi, a izračunalo se da bi to trebalo biti 84 izbjeglice. U međuvremenu, u utorak je počela evakuacija improvizirana kampa s migrantima i izbjeglicama u Idomeniju na grčko-makedonskoj granici. Evakuacija se odvija polako i mirno", izjavio je Giorgos Kyritsis, glasnogovornik grčke službe za usklađivanje migracijske krize. "Operacija je počela u utorak u 6 sati i odvija se u sporom ritmu i u tišini, nije potrebna upotreba sile", kazao je glasnogovornik koji je u ponedjeljak ustvrdio da bi evakuacija kampa s 8400 osoba trebala trajati najmanje deset dana. Novinarima u utorak ujutro pristup logoru nije bio dopušten. Policija je zatvorila cestu tri kilometara ispred mjesta događaja. Najmanje 700 policajaca sudjeluje u operaciji, po policijskom izvoru. Četiri autobusa s oko 400 migranata napustilo je logor od početka operacije u utorak ujutro. Migranti bi se trebali premjestiti u prihvatni centar blizu Soluna, po policijskom izvoru.