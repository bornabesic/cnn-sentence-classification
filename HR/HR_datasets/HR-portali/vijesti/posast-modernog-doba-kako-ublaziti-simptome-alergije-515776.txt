Prvi znakovi proljeća donose i prve probleme za alergičare, zrak je pun peludnih čestica stabala, trave i korova. Alergijski rinitis, astma i alergijski dermatitis su najčešće alergijske bolesti. Kihanje, kašalj, iscjedak iz nosa uz nazalni govor, svrbež i peckanje na očima, piskanje (zviždanje ili fućkanje) i pritisak u prsima spadaju su najčešće alergijske reakcije. Broj oboljelih od alergija povećava se iz godine u godinu. Ponekad se prvi znakovi alergije mogu zamijeniti s prehladom, jer su simptomi slični, no alergije su mnogo dugotrajniji problem. Simptomi mogu trajati od 10 dana pa sve do nekoliko mjeseci. Nadalje, alergije nikada nisu popraćene temperaturom ili bolovima u mišićima. Kihanje je učestalo te ne donosi olakšanje kao kod prehlade. Imate mačku, psa ili zamorca i odjednom ste počeli kihati i suziti? Alergija se može pojaviti i kasnije u životu, a tada će vam problem stvarati i životinjska dlaka i slina, grinje, plijesan, a možda odjednom i obična kajgana.  Postoje dva faktora kod pojave alergija: Postoji još jedna zanimljiva teorija tzv. higijenska teorija koja kaže da što smo čistiji i zdraviji veća je šansa za razvijanje alergijskih bolesti. Jedan od najagresivnijih peludnih alergena koji je počeo "mučiti" sve više ljudi je ambrozija. Od peludnih alergija pati gotovo četrdeset posto Europljana, a smatra se da će do 2050. godine moglo biti gotovo 77 milijuna osoba alergičnih na ambroziju, podatke donosi "Alergični na alergije!". U Hrvatskoj svaka deseta osoba pati od alergije na ambroziju, a najviše su izloženi stanovnici kontinentalnog dijela zemlje. Primjerice, živite li u Osijeku, bit ćete prinukani počupati korov u dvorištu, jer vas u suprotnom može dočekati kazna i do 5.000 kn. Ambrozija se širi iznimno brzo, a može se iskorijeniti jedino čupanjem prije cvatnje. Kako biste se što lakše riješili ovog korova, pokrenuta je akcija "Alergični", u kojoj građani mogu skinuti aplikaciju za pametni telefon i javiti staništa ambrozije. U borbi protiv ovog korova svi moramo pomoći. Kako izgleda život s alergijom na ambroziju objasnio nam je 38-godišnji Luka Šarić. Već deset godina u osmom mjesecu kreće njegova borba s ambrozijom: "Alergiju imam već deset godina, prvo sam mislio da je prehlada. Tek dvije godine nakon prvih simptoma sam otišao liječniku, na početku simptomi nisu tako jaki. Samo sam jedanput bio na testiranju". "Alergija mi počinje oko 15. kolovoza pa traje do kraja rujna, negdje oko mjesec i pol dana. Kupim antihistaminike, sprej za nos na bazi kortikosteroida. Osjećam se kao da sam prehlađen cijelo vrijeme. Nije svake godine ista jačina, ali mislim da nije to do mene, nego ovisi o cvatu. Vjerojatno je zbog količine peludi, prvih par godina ništa, a onda sam prošle godine skoro umro", dodao je. Alergija narušava kvalitetu života, dugotrajna izloženost alergenu uzrokuje umor, razdražljivost, glavobolju i smanjuje koncentraciju. Zato je važno pripremiti tijelo, olakšati simptome i što je više moguće smanjiti izloženost alergenu. Kod prvih simptoma potrebno je obratiti se liječniku. Također, biljni lijekovi i dodaci prehrani pomažu u olakšavanju alergija. Vitamin C i bioflavonoidi djeluju kao prirodni antihistaminici, a prirodni sastojak poput ektoina uz morsku vodu stvara zaštitni sloj na nosnoj sluznici i olakšava disanje. Tako si možete ublažiti simptome alergijskog rinitisa i olakšati svakodnevicu, a aromatičan miris borova uz more si pokušajte priuštiti barem jednom godišnje. Tema: Native sadržaj 