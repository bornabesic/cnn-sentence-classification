SUBOTA, 11.3. Ekskluzivni transkript razgovora dvojice pripadnika elitnog redarskog zdruga na utakmici Hajduk-Rijeka: “Brale, eno ti se oni popeja na ogradu?” “E, i?” “Brale, eno ga skače doli!” “A?” “Trči za njin!” “Ae ti!” “Ma nemoj? Zašto uvik ja” “Da zašto uvik on? A zašto bi, ka, ja?” “Tebi je bliže!” “Ne da mi se, tlaka mi je...” “Eno ga, čoviče, ulazi u teren...” “A šta ću sad poć trčat, gotovo je. Šta ga gledaš, okreni tu glupu dinju prema tribinama, rećemo da ga nismo vidili.” Imaš ti pravo, ima i 5000 na sjeveru, ne možemo mi sve stić...” “Dobro je, eno ga je šjor pučanstvo uvatija...” “Muči, dobro je prošlo...” NEDJELJA, 12.3. Ministar Kovačić, onaj od kojeg dugo nije bilo ni avaza, konačno se oglasio. Bit će da je gotova reforma lokalne samouprave, pomislio je puk, ali avaj! Kovačić prijeti ostavkom. Ajme meni, jadni ti smo! Što je bilo? Izgleda da ga je naljutio Jopa Đakić, jer je ministar Kovačić zaposlio Vesnu Nađ i Višnju Tafru. Kovačić traži ispriku od premijera Plenkovića. Plenki spušta loptu na zemlju, slijedi presica Kovačića i savjetnika Relkovića, čiji se smisao još analizira, i sve se smiruje. Lokalni izbori se bliže. Bit će ovakvih dramoleta još. PONEDJELJAK, 13.3. Grupa Srba iz Čikaga tužila Hrvatsku! Traže odštetu od tri i pol milijarde kuna zbog zločina tijekom kratkog, ali dosta intenzivnog trajanja NDH. MVP odgovara da RH nije pravni slijednik NDH i da u našem Ustavu fino stoji da “Hrvatska počiva na temeljima suverenosti izraženima u odlukama ZAVNOH-a, nasuprot proglašenju NDH.” Onda se javio neki Srbin, čije je ime na tužbi. Kaže kako on nema veze s tužbom. Ništa više nije jasno. Ima li tužbe ili nema, počiva li Hrvatska na temeljima ZAVNOH-a ili ne počiva? UTORAK, 14.3. Znate kako to ide. Prvo prebaciš jedan račun za drugi mjesec, pa prebaciš drugi, treći i na kraju shvatiš da ne možeš plaćati režije. Novca na računu nema, minusi su ti maksimalni, kasniš s otplatom kredita. Prvo jedna, pa druga, treća... Dok si rekao keks, evo ti u dnevnom boravku Pernara i Sinčića, a na vratima ekipa za deložaciju. Ne moraš biti ni puno dužan. Zapravo što si manje dužan, pravna država ti je više za vratom. E, a kada si dužan milijarde, onda si problem svih nas. Onda se zoveš Ivica Todorić. SRIJEDA, 15.3. Ljudi su katkad zlobni bez razloga. Evo, kada je Ivica Todorić 2000. dao intervju, ogorčen što ga mnogi doživljavaju kao tajkuna i miljenika vlasti, nitko mu nije vjerovao kada je rekao da se smatra bogatim samo zato što ima stabilnu i zdravu obitelj: “Da ja ne primam plaću, da mi ne rade sin i kćer i da tata nema penziju teško da bih u današnje dane izvukao kraj s krajem.” Danas kada se vjerovnici skupljaju oko Kulmerovog, pardon, Todorićevog dvorca, kada se prazne i kasice prasice i prodaje zlatnina, vidimo da je bio u pravu. Ivica Todorić, uno di noi. ČETVRTAK, 16.3. Udaljili smo se jedni od drugih. Samo žurimo, nikoga ne zanimaju tuđi problemi, zaboravili smo kako lijepe mogu biti neke sasvnim male, obične stvari, zaboravili smo na empatiju, bližnjega svoga, na ljepotu domovine, ali i na gomilu drugih stvari. Npr., zaboravili smo miris janjetine koji se širi uz staru cestu prema Dalmaciji. Ministar prometa Oleg Butković, odlučio je tome stati na kraj, odlučio nam je pomoći! Postupio je cestarinu na autocestama, tako da se Hrvati njima više neće voziti. Život će se usporiti, okrenut ćemo se jedni drugima, misliti o demografiji. Vrag odnija prišu! PETAK, 17.3. Nova epizoda spašavanja vojnika Todorića. Rusi odobrili novi kredit, novac direktno šalju dobavljačima. Deseci tisuća radnika u Hrvatskoj, Sloveniji, BiH i Srbiji drhte i čekaju kako će se ova partija pokera u koju su uložene sudbine njihovih obitelji, završiti. Profesor Baltazar danima ne spava, hoda po uredima uprave najveće hrvatske kompanije i traži rješenje. Držimo mu fige! Radnici Agrokora to zaslužuju. Još ako je moguće da spašavanje ne plate stotine tisuća drugih, puna šaka brade. >> Neće Todorić samo tako odustati od Agrokora 