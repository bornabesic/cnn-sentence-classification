Na ponovljenim izborima u Bilišanima kod Obrovca, gdje je u prvom krugu lokalnih izbora 21. lipnja zabilježen veliki dolazak glasača iz Srbije, u nedjelju je odaziv bio znatno manji te je glasalo 24 posto birača. Od 478 upisanih birača, glasovalo je njih 116, a najviše glasova, 71 posto, osvojio je SDSS, objavilo je Državno izborno povjerenstvo. Nakon prvog kruga izbora postavilo se pitanje tko je glasačima iz Srbije platio put autobusima do glasačkog mjesta. Predsjednik SDSS-a Milorad Pupovac izjavio je kako njegova stranka nije nikome platila dolazak na glasanje već su u tome sudjelovali akteri dviju nezavisnih lista. Cijeli slučaj istražuje i Državno odvjetništvo. Osim na biračkom mjestu u Obrovcu, izbori su u nedjelju ponovljeni i na po jednom biračkom mjestu u Gospiću, Novskoj, Mihovljanu, Klakaru i Prološcu te na dva biračka mjesta u Vrlici.