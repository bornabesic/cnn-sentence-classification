Donald Trump promijenit će Ameriku, možda će promijeniti i svijet, ali sebe sigurno neće. Tko god misli da će se novi američki predsjednik nakon ulaska u Bijelu kuću pretvoriti u anđela, vara se, jer on ni nakon neočekivane i čudne pobjede (ipak je osvojio tri milijuna glasova manje od Hillary Clinton) nije ustuknuo ni milimetra. Nastavio je napadati Kineze, Meksikance, Europljane, novinare, kongresnike, Meryl Streep, farmaceutsku industriju, muslimane, CIA-u... Kad bismo nabrojili sve koje je napao samo u posljednjih mjesec dana, iskoristili bismo sav prostor predviđen za ovu kolumnu. Ali i popis onih koji su napali njega beskrajno je dugačak: ne treba ni napominjati da su mu svi koje je izvrijeđao uzvratili, ali tu je i dugačka lista onih koji nisu čekali da novi američki predsjednik prvo napadne njih: Roger Watters iz Pink Floyda, George Soros, Robert De Niro, John Kerry, dinastija Bush, Michelle i Barack Obama, Femenice, Tom Hanks... Ipak, najzanimljiviji je popis onih koji od dolaska Trumpa očekuju korist. Jasno je da je na vrhu tog popisa Vladimir Putin koji drži da će mu Trump pomoći u ukidanju sankcija i prepustiti mu bivši sovjetski blok, dio Bliskog istoka, možda i Balkan. Ali od njega puno očekuje baš šareno društvo, pravi koktel likova, interesnih skupina, država: vođa Brexita Nigel Farage, Milorad Dodik, cijela Slovenija, ukrajinski i moldavski separatisti, Marine Le Pen, Srbi iz Kosovske Mitrovice, Kim Jong-un, Nicole Kidman, Benjamin Netanyahu, Victor Orban. U noći njegove pobjede slovenska kolegica rekla mi je da treba pričekati i vidjeti kakav će Trump doista biti, možda nas ugodno iznenadi. Uzvratio sam joj da netko tko je kampanju zasnivao na šovinizmu, rasizmu, na likovanju zbog Brexita, teško može biti svijetla točka. Prije da će svojim primjerom s uzice pustiti negativne strasti. A pred svjetskim državnicima, a pogotovo umivenim europskim liderima, teška je zadaća: kako se uopće nositi u srazu s njim u četiri oka.  >> Trump prisegnuo pa poručio: 'Islamski ću radikalizam izbrisati s lica zemlje!' 