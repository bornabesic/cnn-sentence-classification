Donald Trump je nakon inauguracije požurio ispuniti obećanja koja je dao građanima Amerike. U jednom je danu tako prisegnuo kao predsjednik supersile, ukinuo Obamacare, raskinuo transpacifički ugovor te objavio prvi akcijski energetski plan Amerike! Za Trumpa se ne može reći da nije efikasan, ali kakve će biti posljedice tih brzih poteza, tek će se vidjeti. Planove mora potvrditi Kongres, ali u njemu je većina republikanaca pa je očekivati da Trump neće imati velikih problema izgurati stvari do kraja. Tema koja će najviše utjecati na svijet svakako je “Prvi američki energetski plan”. Nije razrađen, ali u nacrtu zvuči opasno za ekosustav jer forsira fosilna goriva, a najavljuje i ukidanje klimatskog plana. koji je jučer uklonjen s mrežnih stranica State Departmenta. “ Predugo smo zaostajali zbog energetske regulative. Predsjednik će predano raditi na eliminaciji štetnih i nepotrebnih politika poput klimatskog plana i pravila o čistim vodama. Ukidanje tih restrikcija omogućih će rast plaća radnicima SAD-a za više od 30 milijardi dolara u idućih sedam godina”, stoji u objašnjenju plana. Opasan zaokret u energetici S obzirom na to da je u SAD-u zaposleno 159 milijuna ljudi, Trump je zapravo svakom radniku obećao u sedam godina povećati plaću za 188 dolara, a zauzvrat bi trebali zažmiriti na potencijalnu ekološku katastrofu. Nova energetska politika oslanja se na jačanje istraživanja kako bi se iskoristile rezerve procijenjene na 50.000 milijardi dolara. Plan uključuje razvoj fracking industrije, odnosno proizvodnje nafte iz škriljevca koja je nakon godina u crvenom došla na “pozitivnu nulu”. “Moramo iskoristiti sve zalihe, naročito naftu i plin, koji se nalaze na privatnim posjedima. Novac od proizvodnje energenata iskoristit ćemo za gradnju i obnovu cesta, škola, mostova i ostale javne infrastrukture. Jeftinija energija bit će i velik poticaj za razvoj poljoprivrede”, objašnjava se u energetskom planu. Primarni je cilj zapravo smanjiti “ovisnost SAD-a o OPEC kartelu i svim nacijama čiji su interesi u suprotnosti s američkima”, ali se napominje da će SAD raditi na energetskoj suradnji sa saveznicima iz Golfskog zaljeva u sklopu antiterorističke strategije. SAD i dalje uvozi 9,4 milijuna barela nafte svakog dana kako bi mogla zadovoljiti svoje potrebe. Iako se deklarativno kaže da nacionalni interesi moraju biti usklađeni s okolišnom politikom, odnosno zaštitom zraka, voda i rezervata, ipak se napominje da je regulacija o čistoj industriji ugljena “uništila Zapadnu Virdžiniju i Pennsylvaniju”. Zaključak je da blistava budućnost Amerike ovisi o energetskoj politici jer može stimulirati ukupnu ekonomiju, garantirati sigurnost i zaštititi zdravlje nacije. Osiguranje za sve! Trumpov energetski plan mijenja perspektivu svih predviđanja o razvoju novih energija i zastarjelosti klasične naftne industrije s obzirom na to da će se iduće četiri godine u Bijeloj kući, a time i u svjetskoj politici, očito inzistirati na njezinu oživljavanju. Cijena nafte na burzama je u petak skočila za 1 dolar, na 54,5 dolara po barelu. U domaćoj političkoj areni zacijelo je najjače odjeknula vijest o ukidanju Obamacare programa. Model je to subvencije privatnih osiguravajućih kuća koji je Barrack Obama nametnuo kao zaštitu najsiromašnijih. Plan je uključivao subvencije u iznosu od 1300 milijardi dolara do 2025. godine kako bi se osiguralo široko zdravstveno osiguranje za desetak posto najsiromašnijih Amerikanaca, ali tim su se novcem u biti poticale privatne osiguravateljske kuće koje su bile obvezne osigurati dodatne usluge u polici osiguranja nižoj od 100 dolara. Trump ga ukida zato što ima vlastitu ideju kako pomoći 20 milijuna ugroženih Amerikanaca. U programu “osiguranje za sve” najavljuje da će direktno pregovarati s farmaceutskim kućama i bolnicama o cijenama lijekova i usluga. Objasnio je da ne želi biti samo platiša usluga, već želi osigurati da sustav bude priuštiv svakom građaninu kroz pritisak na spuštanje cijena, što bi u konačnici značilo jeftinije i time dostupnije zdravstveno osiguranje. Odlučio je i da neće ratificirati TTP ugovor o slobodnoj trgovini jer misli da je to katastrofa za SAD i da će izboriti mnogo bolje uvjete za SAD kroz bilateralne ugovore.   >> Trump će postići dogovor s Londonom i ostaviti ostatak Europe u oblaku prašine 