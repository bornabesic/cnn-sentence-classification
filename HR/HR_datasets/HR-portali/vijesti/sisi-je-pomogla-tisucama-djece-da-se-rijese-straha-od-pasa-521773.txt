Ne zna niti jednu naredbu osim što će uvijek rado zaplesati samo kako bi dobila keksić, rekla je Petra Bajan (35), edukatorica iz zagrebačkog azila za životinje u Dumovcu. Dodala je da se Sisi oštenila u šumi, a dvoje je malih uginulo od smrzavanja. Ostale je osoblje azila uspjelo udomiti, a njihovu majku, umiljatu križanku između pekinezera i crnoga koker španijela, odlučili su zadržati. Dali su joj ime po austrijskoj carici i ugarsko-hrvatskoj kraljici Elizabeti, kojoj je nadimak bio Sisi, a bila je poznata po ljepoti i eleganciji. Sisi je, uz to, pokazala da ima dobroćudnu narav te da gotovo nikad ne laje. Počela je s Petrom posjećivati zagrebačke škole i vrtiće. Edukatorica tad mališanima objasni kako trebaju postupati sa psima koje sretnu u prolazu, kako im prići ili kako biti dobar vlasnik psa. Sisi se potom pomazi sa svom djecom te svakome daruje po jedan poljubac. Petra je izračunala da je Sisi upoznala već 10.000 djece. U utorak je u Zagrebačkom informativnom centru Životinjski kutak u Vlaškoj ulici proslavila šesti rođendan. Na tulum su došli i njeni prijatelji Bob i As. Zajedno su u samo nekoliko pohlepnih zalogaja slistili pseću rođendansku tortu. Osnovni sastojci bili su kokošje meso, mrkva i kelj. Potom su podijelili Sisin rođendasnki dar. Počastili su se psećim štapićima. Na kraju je pala zajednička fotografija, koju će Sisi čuvati za uspomenu. 