Najmanje jedna osoba je poginula, a osmero je ozlijeđeno u nedjelju u pucnjavi na rođendanskoj proslavi na bazenu stambene zgrade u San Diegu, objavili su američki mediji, dodajući da je napadača ubila policija. Napadač je zapucao tijekom proslave rođendana na bazenu, držeći u jednoj ruci pištolj, a u drugoj bocu piva. Stanar zgrade koji se predstavio kao John rekao je za KFMB-TV da je sa suprugom vidio "troje ljudi ustrijeljenih na tlu" i jednu ranjenu žrtvu kako puže do druge da joj pomogne. Tada su u pomoć priskočila dvojica policajaca ustrijelivši napadača, kazao je. Načelnica policije Shelley Zimmerman kazala je da je napadač uperio pištolj u policajce prije nego je ubijen. Nije ga identificirala niti kazala koji bi mogao biti njegov motiv. Ozlijeđeno je osmero ljudi, a nekoliko ih je u kritičnom stanju, dodala je. NBC News i CNN su kasno u nedjelju, citirajući Zimmerman, prenijeli da je jedna žena podlegla ozljedama. Napadač je stanovao u toj zgradi. 