Predsjednik Hrvatskog novinarskog društva (HND) Saša Leković u ponedjeljak je na tribini o medijima između tranzicije i javnosti naglasio kako Hrvatska radiotelevizija (HRT) u svojih 25 godina nikada nije bila javni servis, ali i da je HRT nakon promjene vlasti "u najvećoj direktnoj ovisnosti o politici od kada postoji hrvatska država". Leković je na javnoj tribini održanoj u dvorani Tribine grada Zagreba ponovio kako je i trenutačna vlast smatrala HRT svojim "ratnim plijenom", te da nova politička elita nastavlja s pokušajima da zavlada medijima, prvenstveno javnim servisom. Prema njegovim riječima,  za razliku od Poljske i Mađarske koje međunarodna zajednica uspoređuje s Hrvatskom u pitanju medijskih sloboda, vidljiva je "nervoza" aktualne hrvatske vlasti koja nema "luksuz" stabilne većine u parlamentu u procesu "podjarmljivanja javnih servisa".   Osudivši napade na medije i medijske slobode, čelnik HND-a upozorio je i na kritike međunarodne zajednice. "To je vrlo opasno i zbog situacije s medijima Hrvatska je sada pod vrlo kritičkim okom Europske Unije", kazao je Leković dodajući i da u unapređenju medijskog dijaloga nema dijaloga s predstavnicima vlasti, a naročito s resornim Ministarstvom kulture i ministrom Zlatkom Hasanbegovićem.  Na tribini su sudjelovali i Božica Babić, predsjednica Društva za zaštitu novinarskih autorskih prava koja je naglasila potrebu zaštite autorskih prava novinara u, kako je istaknula, "velikom neredu" na hrvatskom medijskom tržištu te Marijan Lipovac iz Ureda za odnose s javnošću i medije HAZU-a koji je upozorio na urušavanje novinarske profesije nestankom  tzv.  sektorskih novinara. 