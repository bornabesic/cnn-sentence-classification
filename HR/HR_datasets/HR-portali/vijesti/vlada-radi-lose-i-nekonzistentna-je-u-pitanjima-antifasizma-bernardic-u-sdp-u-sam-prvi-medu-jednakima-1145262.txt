Predsjedništvo SDP-a u četvrtak navečer je, uz lošu ocjenu rada Vlade nakon 100 dana, osudilo i Vladinu nekonzistentnu politiku što se tiče antifašizma i Drugog svjetskog rata. Nakon 100 dana vlade Andreja Plenkovića, Predsjedništvo SDP-a ocijenilo je da je riječ o vladi koja štiti plagijatore i ne donosi odluke, zapetljala se u 'priču o Ini' i, na neki način, tolerira sukob interesa u svojim redovima, rekao je novinarima u pauzi sjednice član Predsjedništva SDP-a Arsen Bauk. Upitan je li zaključak donesen jednoglasno, s obzirom na izjavu jednog od potpredsjednika stranke da je ova Vlada imala dobar start, odgovorio je da je "ta točka dnevnoga reda donesena jednoglasno". Jedna od točaka dnevnoga reda bio je i Međunarodni dan sjećanja na holokaust, nakon što je Koordinacija židovskih općina u Hrvatskoj najavila bojkot skupova koje će u povodu toga dana, 27. siječnja, organizirati hrvatska vlast s obrazloženjem da službena tijela nisu primjereno reagirala na postavljanje spomenika s ustaškom krilaticom "Za dom spremni". "Zaključeno je da je očito po srijedi jedan pristup (premijera) kada se ide u Izrael, a drugi pristup u Hrvatskoj ili nekoj drugoj zemlji", rekao je Bauk aludirajući na nedavni Plenkovićev posjet Izraelu. U dosadašnjem tijeku sjednice Predsjedništva SDP-a nije se raspravljalo o lokalnim izborima, iako su oni jedna od točaka dnevnoga reda. Upitan za lokalne izbore, Bauk je samo ponovio kako po Statutu SDP-a odluka o kandidatima za čelnike lokalne i regionalne samouprave donose odbori općinskih i županijskih organizacija SDP-a. "SDP će sigurno ostvariti na ovim lokalnim izborima napredak u broju čelnika lokalne samouprave u Hrvatskoj", poručio je Bauk obrazloživši to "radom SDP-ovih čelnika u gradovima i općinama te željom građana da u određenim gradovima i općinama zamijene HDZ-ove ili konkurentske gradonačelnike ili načelnike boljima". To će, smatra, u jednom broju gradova i općina biti SDP-ovi kandidati, bilo samostalno ili u koaliciji. Upitan pak za pad rejtinga SDP-a, rekao je da je "cijelo smanjivanje rejtinga u okviru statističke greške". Predsjedništvo stranke, po Baukovim riječima, nije razgovaralo ni o navodnom planiranju puča u stranci, ustvrdivši kako su uvijek postojali "izvori" koji su radili mali nered, ali i da je to "dio demokratskog ustroja i osjećaja u stranci". Predsjednik SDP-a Davor Bernardić u četvrtak je rekao kako je u SDP-u prvi među jednakima, a ponovio je i kako Vladi daje neprolaznu ocjenu te istaknuo kako ga posebno zabrinjava izvješće Transparency Internationala o povećanju percepcije korupcije u Hrvatskoj "Posebno nas zabrinjava izvješće Transparency Internationala o povećanju percepcije korupcije u Hrvatskoj, što i ne čudi jer imamo Vladu koja tolerira plagiranje, sukob interesa i  vrši pritisak na Povjerenstvo za sprečavanje sukoba interesa", rekao je Bernardić u razgovoru za Dnevnik HRT-a. Na pitanje kako to da, s jedne strane, predlaže interpelaciju o radu vlade uz Inu, a s druge strane Plenkovića poziva na dijalog kad su u pitanju pregovori s Molom, Bernardić je odgovorio kako je uvijek za dijalog, a interpelacija, kaže, nije ništa drugo nego dijalog. U Saboru trebamo razgovarati o pitanjima od nacionalnog interesa, rekao je te izrazio žaljenje što nije bilo prilike da se susretnu na njegovu inicijativu, no, vjeruje da će se s Plenkovićem susresti u Saboru i gledati kako pronaći rješenje za Inu.  Ponovio je da su odbacili model privatizacije HEP-a kao prihvatljiv model. "U taj model danas više nitko ne vjeruje, osim, možda, premijera Plenkovića", rekao je. "Ne smijemo prodavati struju, energent budućnosti, da bi s tim novcem kupili prošlost", dodao je. Upitan ne bi li s time u vezi trebali biti glasniji te tko je danas šef oporbe: on, Ivan Vrdoljak ili pak Ivan Pernar, odgovorio je da je to uvijek hrvatski narod. Kad je riječ o problemima unutar stranke budući da se 20 članova SDP-a sastaje mimo njega, Bernardić kaže kako je SDP u  procesu konsolidacije te da se svi javno i otvoreno odgovaraju pa su tako i danas na Predsjedništvu SDP-a govorili o restrukturiranju stranke. Zamoljen za komentar izjave Ranka Ostojića koji se upitao vlada li SDP-om predsjednik ili dva potpredsjednika iz sjene, Bernardić je rekao kako je SDP legalno izabrao vodstvo, Predsjedništvo, reorganizirao rad Kluba zastupnika. "SDP je demokratska stranka, a ja sam prvi među jednakima", naglasio je Bernardić. >> Ocjena oporbe o prvih 100 dana nije korektna 