Američki potpredsjednik Joe Biden hvalio je srpskog premijera Aleksandra Vučića u Beogradu, zaplesao na pjesmu Zvonka Bogdana u beogradskoj boemskoj četvrti Skadarliji, a potom jučer u Prištini ponovio američku podršku neovisnosti Kosova i proslavio imenovanje jedne kosovske ulice po svom pokojnom sinu Beauu Bidenu koji je 2001. bio pravni savjetnik na Kosovu, a lani je preminuo od raka. Bila je to oproštajna balkanska turneja američkog potpredsjednika koji je, kao američki senator, 1999. bio jedan od najgorljivijih zagovornika NATO-ova bombardiranja Srbije, a sada se oprašta od Balkana ne samo kao osvjedočeni prijatelj Kosova nego i prijatelj Srbije prepun pohvala na Vučićev račun. – Predsjednik Barack Obama i ja poštujemo liderstvo koje ste pokazali u mnogim trenucima, posebno u odnosima s Hrvatskom – rekao je Biden Vučiću spomenuvši kao pozitivan primjer deklaraciju koju je Vučić potpisao s predsjednicom Kolindom Grabar-Kitarović. – Kad sam posjetio Beograd 2009., želio sam pokazati građanima Srbije trajnu privrženost SAD-a regiji i našu želju za snažnim odnosom između naših dviju zemalja. To isto je razlog zbog kojeg sam i danas ovdje, a jedina je razlika u tome što smo u međuvremenu postali prijatelji – rekao je Biden srpskom premijeru Vučiću. Nakon što je Vučić rekao Bidenu da će Srbija preuzeti odgovornost za zločine počinjene u prošlosti, Biden je odgovorio da cijeni takvu izjavu i da se nada da će “i druge zemlje preuzeti jednaku odgovornost za prijestupe koje su one možda počinile”, a zatim se ispričao i nevinim žrtvama NATO-ova bombardiranja Srbije. – Želim izraziti svoje žaljenje obiteljima onih koji su izgubili živote u ratovima devedesetih, uključujući i NATO-ovu kampanju – izjavio je američki potpredsjednik. Biden je podsjetio da je u protekla tri desetljeća gledao na Hrvatsku i druge srpske susjede kao važan dio onoga što smatra da je potrebno da Europa bude cijela, slobodna i ujedinjena, ali i dodao da je Srbija kamen temeljac svega toga. – Ako Srbija gospodarski i politički ide u dobrom smjeru, cijeloj regiji ide dobro – rekao je  Biden.  >> Miro Kovač oštro uzvratio Milanoviću, nije mu se svidjelo ono što je rekao šef SDP-a Znam da su ratni ožiljci još svježi, ali pomirenje je nužnost, rekao je potpredsjednik Biden nakon sastanka s predsjednikom Kosova Hashimom Thaçijem u Prištini. I u Srbiji i na Kosovu Biden je tijekom posjeta poticao dvije strane da budu brže i odlučnije u primjeni sporazuma o normalizaciji odnosa potpisanog 2013. godine, ali do danas mahom neimplementiranog. – Normalizacija je ključna za napredovanje i Kosova i Srbije prema Europi. Bez toga, to se neće dogoditi – rekao je Biden. 