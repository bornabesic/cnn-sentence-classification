Ako je privatni život demokrata Baracka Obame krajnje konzervativan, neki će reći i posve dosadan, za novog američkog predsjednika republikanca Donalda Trumpa to se nimalo ne može reći. Tri braka, petero djece, bezbroj ljepotica, vrući skandali, kratki je rezime burnog života novog stanara Bijele kuće. Ostat će zapamćene riječi njegove prve supruge Ivane Trump, s kojom je unatoč svemu ostao u dobrim odnosima, kada je nakon sudske nagodbe dobila 25 milijuna dolara i izjavila: ”Nemoj se ljutiti, uzmi mu sve”. Trumpov život dosad je opisan u dvadesetak knjiga koje su izašle u Americi. Ima tu puno pikanterija, od nepodopština iz Vojne akademije do izjava nadzornika Trumpovih zgrada da “ne smije iznajmljivati crncima”. Ali, pravo vruće štivo tek je ono u kojem su opisane Trumpove dogodovštine sa ženama kojih je bilo, ajde da kažemo pristojno, podosta. Počevši od prve tužbe koju je dobio jer se navodno nešto dulje zadržao u spavaćoj sobi jedne kandidatkinje za American Dream Calendar Girl Model Search. Romansa s Ivanom Trump počela je 1976. godine na Upper East Sideu u New Yorku, kada još nije dobro govorila ni engleski. Čehinja s djevojačkim prezimenom Zelníčková već je imala jedan brak iza sebe s agentom za nekretnine Alfredom Winklmayrom, a do Amerike je došla nakon kraćeg boravka u Kanadi. Pričalo se da nije imala uredne papire za boravak u SAD-u, a kobni susret s Donaldom vrlo brzo je rezultirao brakom. Vjenčali su se 7. travnja 1977. i bio je to početak ne samo ljubavne, već i poslovne veze. Radili su na više projekata, obnovi Grand Hyatt Hotela, Plazi, gradnji Trump Towera na Manhattanu, a Ivana je preuzela vodeću poziciju i u Trump Organization. Trinaest godina trajao je brak u kojem su dobili troje djece, Donalda juniora, Ivanku i Ericu. Ali kako i lijepa priča ponekad ima ružan kraj, tako su glasine da je Donaldu zapela za oko ljepotica i bivša Miss Marla Maples zakomplicirale obiteljske odnose Trumpovih. Bili su na božićnom odmoru u Aspenu, Trumpova afera je već uznapredovala i vrlo brzo je Ivanin odvjetnik Neil Papiano podnio zahtjev za razvod. Nedugo zatim Ivani je umro otac, a Donald je bio uz nju na sprovodu. Sud će joj kasnije dodijeliti silnu imovinu, 350.000 dolara godišnje alimentacije, 49 posto Mar-a-Lago i štošta drugo, redali su se i njezini brakovi i razvodi, flertovanja s mladićima. Kada je Donald Trump počeo avanturu s atraktivnom Marlom Maples, postojalo je “kodno ime” za ljepoticu kojim su se služili njegovi tajnici dogovarajući susrete i razgovore. Viđali su se na skrovitim mjestima, a 26 godina mlađa ljepotica moćnom poslovnom čovjeku unijela je u život dodatni adrenalin. Razvod je ipak donio probleme, jer je i Trumpovo carstvo bilo ugroženo, a Marla je već bila umorna od skrivanja na stražnjem sjedištu limuzina. “Jednostavno ne znam što učiniti u takvim situacijama, a nikoga ne želim razočarati”, govorila je prijateljima. Nedugo nakon razvoda od Ivane počeli su se javno pojavljivati i na prstu lijeve ruke ubrzo se našao pleteni Cartier. “To mi daje moć”, rekla je u šali Marla. Pet su godina bili u braku iz kojeg je četvrto Trumpovo dijete, Tiffany Ariana. Već je tada Trump želio ovladati i svijetom misica, a Marla je bila bijesna kada je flertovao s mladim natjecateljicama. “On misli da je super što djeluje kao ženskar”, potužila se, a pritužbe na Trumpovo ponašanje iskazivale su i ljepotice za Miss Universe, čiju je licencu Trump kupio.  Nabrajati sve ljepotice s kojima se Donald Trump dovodio u vezu bio bi zaista krajnje nezahvalan posao. Pozavidio bi mu i Bill Clinton, a ovaj odlazeći predsjednik samo bi mogao odmahnuti rukom. On ionako mora jesti povrće iz vrta Michelle Obame, ekološki uzgojenog, naravno, a na nepodopštine bivšeg i budućeg predsjednika ne smije ni pomišljati. Ali, pustimo Baracka, priča o ljubavnim jadima Donalda Trumpa nije prestala ni nakon razvoda od Marle i navodne kratke avanture s Carlom Bruni, koju je ona energič no demantirala. “Trump je očito luđak, to je krajnje neistinito.” Melanija Knavs i Donald Trump sreli su se na Tjednu mode u rujnu 1998. godine u New Yorku, još dok je službeno bio u braku s Marlom, ali više nisu živjeli zajedno. Tražio je Melanijin broj kako bi je nazvao, a tri godine poslije prvog susreta počele su priče da su u vezi. Vjenčali su se 22. siječnja 2005. godine u Floridi, a na glamuroznom vjenčanju su bili Rudy Giuliani, Heidi Klum, Barbara Walters, Katie Couric i - Bill i Hillary Clinton. Danima se pisalo kako je tko bio odjeven, a u ožujku 2006. godine rodio se Barron William Trump. Buduća prva dama imala je kao i prva Trumpova žena dugu povijest da bi postala građanka SAD-a. Sada će biti prva koja je rođena izvan Amerike od predsjednika Adamsa koji je na tom položaju bio od 1825. do 1829. godine. U tom nizu “službenih” i manje službenih Trumpovih žena jedna zauzima posebno mjesto. To je njegova prelijepa kći Ivanka Trump, koja je očarala Ameriku i za koju kažu da je pojavom i ponašanjem čista suprotnost ocu. Ali i jedina konstanta u njegovom životu kada je riječ o ženama, osoba koja ga je zdušno pomagala u kampanji. “Vraćam se na posao”, rekla je odmah nakon slavlja, misleći na Trump Organization, gdje radi s Donaldom Juniorom i Ericom. Klan Trump nastavlja s osvajanjem Amerike.