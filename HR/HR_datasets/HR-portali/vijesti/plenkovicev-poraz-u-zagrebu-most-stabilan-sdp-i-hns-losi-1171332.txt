Lokalni izbori ponovno su pokazali da su birači željni novih ljudi i novih opcija, pa se politička scena dodatno usitnjava, a najveće je iznenađenje izbora lista Zagreb je naš koja je sastavljena prije tri mjeseca od zagrebačkih aktivista i u zagrebačkoj Skupštini osvojila je čak četiri mandata. Zvijezde su izbora i nezavisna Bruna Esih te HDZ-ov disident Zlatko Hasanbegović koji su u Zagrebu ponizili Andreja Plenkovića i HDZ osvojivši pet mandata u Skupštini (Esih je osvojila 10,98 posto, a Prgomet samo 5,60 posto kao kandidat za gradonačelnika), ali i Pametno Marijane Puljak koje je u Splitu naraslo za sedam postotnih poena u splitskom Gradskom vijeću, u Rijeci su na 6,97 posto... Smiješi im se 13 županija Šef HDZ-a u Zagrebu je doživio osobni poraz jer je Prgomet bio njegov kandidat za gradonačelnika i HDZ je u Zagrebu doživio potop (sad ima 11,95 posto, a 2013. je imao gotovo 15 posto), no kada se analiziraju svi ostali rezultati HDZ, osim Knina gdje Josipa Rimac gubi u prvom krugu, nije izgubio nijedan grad ili županiju. Štoviše, u sedam je županija HDZ dobio župane u prvom krugu, a u još sedam županija HDZ-ovi kandidati vode u prvom krugu i za pobjedu će se boriti u drugom krugu. Dakle, HDZ-u se smiješi pobjeda u 13 županija, odnosno u dvije više nego prije četiri godine. HDZ-ova lista najjača je u splitskom Gradskom vijeću, a njihov Andro Krstulović Opara u drugom će se krugu boriti sa Željkom Kerumom za splitskog gradonačelnika. Iako Kerum vodi, Split za HDZ nije izgubljen. HDZ-ov Mato Franković u prvom krugu vodi u Dubrovniku i za drugi krug se bori s HNS-ovim Valentinom Dujmovićem. I Split i Dubrovnik bili su HDZ-ovi ciljevi koje su htjeli osvojiti na ovim izborima, ali odluka će biti tek u drugom krugu. HDZ-ov cilj je i Osječko-baranjska županija u kojoj u prvom krugu vodi HDZ-ov Ivan Anušić spram nezavisnog Vladimira Šišljagića. Iako će HDZ moći podvući crtu svojih konačnih rezultata tek nakon drugog kruga izbora već sada je jasno da je u daleko boljoj poziciji nego oporba - SDP i HNS. Međutim, i Most stoji relativno dobro nakon prvog kruga izbora, birači ih nisu kaznili, u Slavoniji i Dalmaciji, HDZ-ovim utvrdama, izvojevali su druge krugove. Tako će se Mostovi kandidati za župane u Dubrovačko-neretvanskoj i Vukovarsko-srijemskoj županiji (gdje su HDZ-ovi kandidati dosad dobivali u prvom krugu) boriti u drugom krugu (Nikola Grmoja i Tomislav Panenić), a cijelu noć se vodila dramatična borba između Mire Bulja i SDP-ova Arsena Bauka za ulazak u drugi krug s HDZ-ovim Blaženkom Bobanom. Most nije izgubio ni Metković, iako Katarina Ujdur ide u drugi s HDZ-ovim Daliborom Milanom, a u Gradskom vijeću je tijesno za većinu između Mosta i HDZ-a. Most je ušao u većinu predstavničkih tijela na lokalnoj razini, pa su na taj način proširili svoju mrežu po cijeloj Hrvatskoj. No SDP i HNS na ovim su izborima prošli prilično loše. SDP više nije najjača lista u zagrebačkoj Skupštini, oslabila ih je lista Zagreb je naš, a nisu uspjeli primaknuti se pobjedi u nijednom gradu ili županiji u kojoj dosad nisu bili na vlasti. Iako su sačuvali vlast u Rijeci, Sisku, Koprivnici, Čakovcu i Krapinsko-zagorskoj i Primorsko-goranskoj županiji, nisu uspjeli osvojiti ni Varaždin, gdje je povratnik nezavisni Ivan Čehok, niti Zadar, gdje je u prvom krugu pobijedio HDZ-ov Branko Dukić. U Dubrovniku je njihova kandidatknija prošla najlošije od sedam kandidata, a i u Šibeniku loš rezultat ima Josip Živković, SDP-ov kandidat za gradonačelnika. SDP-ov debakl u Splitu SDP je u Splitu doživio potpuni debakl, a riječ je o gradu koji su prije četiri godine osvojili s Ivom Baldasarom. HNS je pak izgubio u Varaždinu, gdje je podupirao SDP-ova kandidata ali je HNS dosad uglavnom imao gradonačelnika, a po svemu sudeći gube i u Dubrovniku, gdje vodi HDZ-ov kandidat Mato Franković. Budući da Andreju Plenkoviću o rezultatu lokalnih izbora ovisi hoće li moći sastaviti novu većinu u Saboru, sudeći po lošim rezultatima oporbe teško je očekivati da će se SDP-u i HNS-u ići na nove izbore. To Plenkoviću daje veće šanse za novu većinu, ali razgovori o novim partnerima počet će tek nakon drugog kruga izbora. Vjetar u leđa zbog rezultata u Zagrebu dobili su i Bruna Esih i Zlatko Hasanbegović, pa je za očekivati da će imati i veće zahtjeve prema Plenkoviću u eventualnoj novoj većini. U HDZ-u će Plenković imati problema zbog rezultata u Zagrebu i sad se očekuju okršaji i optuživanja zbog potopa u metropoli.