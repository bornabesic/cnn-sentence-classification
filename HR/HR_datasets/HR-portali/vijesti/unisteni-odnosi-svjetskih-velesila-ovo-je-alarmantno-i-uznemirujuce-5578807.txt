Politika američkog predsjednika Donalda Trumpa ide 'u potpuno krivom smjeru', izjavila je njemačka ministrica gospodarstva Brigitte Zypries u srijedu u razgovoru za Bild, upozorivši kako protekcionizam može ugroziti rast i zapošljavanje u oba gospodarstva. Njemačka je jedna od vodećih svjetskih trgovinskih nacija, a izvoz čini otprilike 45 posto domaćeg bruto proizvoda. SAD je u 2015. postao vodeći trgovinski partner Njemačke, pretekavši Francusku po prvi put nakon 1961. Upitana o prvim političkim odlukama američkog predsjednika Trumpa otkad je preuzeo novu dužnost, Zypries je kazala: "Ono čemu svjedočimo posljednjih deset dana je alarmantno i uznemirujuće. To ide u potpuno krivom smjeru". Zypries je naglasila kako samo 10 posto njemačkog izvoza ide u SAD, dok se 60 posto plasira europskim zemljama. No, protekcionistička trgovinska politika SAD-a i dalje bi bila 'loša za njemačko gospodarstvo, kao i za radna mjesta', dodala je. Na pitanje kako njemačka vlada kani reagirati, ministrica je odgovorila: "Moramo razgovarati, razgovarati i razgovarati. Takva izolacionistička politika kakvu Donald Trump očito želi implementirati šteti svim stranama - također i američkom gospodarstvu". Zypries je istaknula kako neke od trgovinskih mjera koje je Trump najavio prije nego što je preuzeo dužnost krše temeljna pravila Svjetske trgovinske organizacije (WTO). Također je kazala kako bi protekcionistička politika imala negativne posljedice na građane SAD-a, kao i kompanije na američkom tlu koje ovise o visokokvalitetnim prekograničnim lancima opskrbe. Izjave njemačke ministrice uslijedile su nakon što je čelnik udruženja njemačke industrije BDI ustvrdio u utorak kako bi njemačka ekonomija bila snažno pogođena ako bi Trump proveo svoje protekcionističke politike. Trump je prošli tjedan službeno povukao SAD iz Transpacifičkog trgovinskog sporazuma (TPP). Također, zaprijetio je uvođenje carine od 35 posto za njemačke automobile koji se uvoze na američko tržište. Trumpov vodeći savjetnik za trgovinska pitanja Peter Navarro u utorak je, pak, pojačao pritisak, optuživši Njemačku za održavanje 'uvelike potcijenjenog' tečaja eura kako bi ostvarivala konkurentsku prednost. Njemačka kancelarka Angela Merkel odbacila je takve navode, kazavši kako je tečaj eura povezan s monetarnom politikom Europske središnje banke (ECB) i kako njemačka vlada nema utjecaj na njene odluke vezane uz tečaj. Vladini službenici također su predložili kako bi njemačke tvrtke trebale iskoristiti prednosti ili prilike za trgovanje u Aziji i Južnoj Americi nastale s naglašenijim protekcionizmom SAD-a.