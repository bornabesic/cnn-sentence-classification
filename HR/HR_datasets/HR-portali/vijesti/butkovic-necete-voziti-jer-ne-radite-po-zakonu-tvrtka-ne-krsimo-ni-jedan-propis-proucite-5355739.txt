Uber u Hrvatskoj nije legalan, ne poštuju Zakon o prijevozu u cestovnom prometu, nemaju licence za taksiranje i nisu upisani u sudski registar. Na ovaj način više ne smiju obavljati usluge taksi prijevoza, tvrde u Ministarstvu mora, prometa i infrastrukture. - Ni Cammeo u Splitu, ni Uber u Zagrebu nemaju uporište za rad u regulativi, ponovio je ministar Oleg Butković u Šibeniku. Drugi problem su porezi. Tvrtka Uber B.V. registrirana je u Nizozemskoj i porez na dobit ne plaća u Hrvatskoj, za razliku od njihovih vozača koji sve poreze plaćaju preko svojih tvrtki. I dok se Cammeo zbog ovoga povukao iz Splita, u Uberu o tome ne razmišljaju. - Uber nastavlja s normalnim poslovanjem - potvrdio je direktor Uber Croatia Davor Tremac, iako je najavljeno da će prometna inspekcija hvatati vozače Ubera i oduzimati im vozila. Problem je u tumačenju zakona. U Ministarstvu smatraju da se zakon krši jer je za prijevoz putnika potrebna licenca, a Uberovi vozači je nemaju, no u Uberu kažu: mi uopće nismo taksisti. Sporan je članak 60. koji regulira obavljanje posebnog oblika prijevoza: “potrebu i način obavljanja djelatnosti iznajmljivanja osobnih vozila s vozačem te obavljanja posebnog oblika prijevoza putnika propisuje jedinica lokalne samouprave, odnosno Grad Zagreb”.Dosad nijedna jedinica, pa ni Zagreb gdje je Uber prije godinu dana počeo s radom, nije donijela takav propis. Stoga, Uber je nelegalan. A upravo u Uberu to smatraju svojom snagom. - Tu djelatnost trebale su propisati JLS, ali nijedna to nije učinila.Prema Ustavu, što nije zabranjeno, dopušteno je - rekao je Tremac. Uber je s radom u Hrvatskoj počeo 22. listopada lani i do danas se proširio na Zadar, Dubrovnik i Split. Imaju više od tisuću vozača. - Mi nismo taksisti. Oni imaju privilegije: stoje na stajalištima, imaju taksi oznake, smiju kupiti putnike na cesti. Mi to ne želimo, samo prevozimo putnike koji nas pozovu preko aplikacije. Tehnologija je ta koja našim vozačima omogućava da po nižim cijenama zarađuju više, tvrdi. Dodaje da je istim člankom zakona regulirano poslovanje rent-a-carova i transfernih agencija. Posao u Uberu funkcionira na sljedeći način: svaki vozač partner otvara obrt ili tvrtku, a ugovor doista,potpisuje s tvrtkom Uber B.V. u Nizozemskoj. S obzirom na to da je nadležnim tijelima sporno da je Uber Croatia ustvari marketinška tvrtka i da se propituje gdje se i koliko poreza plaća, u Uberu jučer pojašnjavaju kako sav PDV plaćaju u RH. - Ako vozač vožnju naplati sto kuna, zato jer ima fiskalnu blagajnu na svih tih sto kuna odmah plati porez. Tek kasnije, od onog što mu ostane, dio daje Uberu, što je naknada za korištenje aplikacije. Dakle, ukupan porez na uslugu plati se u Hrvatskoj. A dio koji kasnije pripada Uberu B.V. ionako se transferira u Uber Hrvatsku - pojašnjavaju. Ostaje pitanje poreza na dobit koji Uber ipak na svoj dio plaća u Nizozemskoj. A to je, poručuju u Uberu, pitanje za institucije EU. Zašto se ovo pitanje počelo potezati tek sada? - Nije točno da država ništa nije učinila u slučaju vozača Ubera. Prometni inspektori radili su svoj posao i pisali prijave, ali Ministarstvo je moglo postupiti tek sada kad su stigle pravomoćne presude - rekao nam je ministar Butković. Kako doznajemo, oko 1,5 milijuna kuna kazni ispisano je vozačima ove godine. Butković tvrdi kako nitko nije protiv Ubera, ali Zakon o cestovnom prometu se mora poštivati. Što sada slijedi, lov na Uberaše ili pregovori? - Formirat ćemo radnu skupinu koja će razmotriti sve da pojačamo liberalizaciju i da cijene na kraju budu niže - istaknuo je Butković Radna skupina će razmatrati i mogućnost ukidanja ograničenja dozvola za taksi usluge u Zagrebu, Splitu i Dubrovniku. No, ako bi se procedura oduljila i zakon ne bi stupio na snagu do sljedeće turističke sezone, išlo bi se na promjene zakona u segmentu taksi usluga kako bi se omogućila podloga za daljnju liberalizaciju tržišta. - Mi želimo da pravila budu jednaka za sve i podržavamo liberalizaciju. Želimo pomoći timu koji će pisati novi zakon. U 21 zemlji članici EU poslujemo legalno, a Litva, Estonija, Portugal i Slovačka rade na istim ovim izmjenama. Neka Hrvatska bude predvodnik u regiji. Naime, naši partneri vozači u dva tjedna dobiju certifikat i otvore tvrtku te počnu poslovati u plusu. Mogućnosti su neslućene, tek smo zagrebali po površini. Od ljeta svaki tjedan nam je rekordan po broju vožnji i vozača - zaključuje Tremac. Uber CroatiaUber nije usluga taksi prijevoza, već iznajmljivanje vozila s vozačem, potpuno smo legalni Naši partneri vozači nisu taksisti, nemaju privilegije ni oznake. Naši vozači pokriveni su Zakonom o cestovnom prometu člankom 60. koji dozvoljava iznajmljivanje vozila s vozačem. Tako posluju i rent-a-carovi i transferne agencije Odluke o ovakvoj usluzi prepuštene su lokalnim jedinicima samouprave. Nijedna to nije zabranila. Prema Ustavu, što nije zabranjeno, dozvoljeno je Uber u Hrvatskoj na ovaj način ne smije obavljati usluge taksi prijevoza, ne poštuju Zakon o prijevozu u cestovnom prometu. Nemaju licence za taksiranje i nisu upisani u sudski registar. Nije točno da ništa nismo napravili godinu dana, čekali smo pravomoćne sudske presude donesene na temelju nalaza prometnih inspektora Problem je što vozači ugovore imaju s Uber Nizozemskom, Uber su djelomično ili potpuno zabranili u Mađarskoj, Njemačkoj, Francuskoj, Italiji, Rumunjskoj...