Screenshot: RTL POLITIČKI analitičar Žarko Puhovski komentirao je za Index najnoviju aferu u koju je uključen Tomislav Karamarko, točnije njegova supruga Ana Šarić Karamarko te Karamarkov prijatelj i lobist MOL-a Josip Petrović.  > Lobist MOL-a platio najmanje pola milijuna kuna Karamarkovoj supruzi da ga savjetuje  Kako kaže Puhovski, najmanje što bi Karamarko u ovoj situaciji trebao napraviti jest ispričati se hrvatskoj javnosti.  "Trebao bi se ispričati hrvatskoj javnosti, a u pristojnijim sredinama, ukoliko je sve ovo točno, razgovaralo bi se i o tome da on napusti svoju funkciju", kazao je Puhovski.  "Cijela situacija možda ne bi bila sporna da se nije pojavila informacija (koja također nije zanijekana), da je jedan od uvjeta za daljnju suradnju u koaliciji da se odustane od arbitražnog postupka. Upravo to znači da je moguće da se ovdje pogodovalo MOL-u. Time se inače bavi ministar koji uopće nije za to zadužen. Ministar Horvat istovremeno govori o tome kakvi bi troškovi bili da se arbitraža izgubi, što je vrlo neobična vrsta ponašanja prema inozemstvu", mišljenja je Puhovski za Index.  MOST nije dovoljno principijelan Bez obzira na ovu aferu, ne vjeruje da će se odnosi u Vladi mijenjati.   "MOST katastrofalno stoji u analizama javnog mnijenja,  a mislim da uopće nisu toliko principijelni da bi išli na nove izbore samo kako bi dokazali da su bili u pravu", rekao je Puhovski.  Podsjetio je i na izjavu Josipa Petrovića, koji je u jednoj izjavi kazao kako nije radio ništa, osim što se brinuo za svoje klijente.  "Upravo je to narav sukoba interesa. Petrović to može raditi, ali to ne može biti orijentacija potpredsjednika Vlade", misli Puhovski, koji dodaje kako od Povjerenstva za odlučivanje o sukobu interesa ne očekuje ništa.  "Oni su važni samo kad se radi o nevažnim stvarima", zaključio je Puhovski. Analitičar Ivan Rimac također je za Index komentirao aferu. "Hoće li ovaj slučaj utjecati na situaciju u Vladi ovisi o  pozadini Karamarkovih poteza na političkoj sceni. Gospođa Karamarko ima pravo imati firmu, ali sve ovisi o kontekstu koji postoji oko zahtjeva da se prekine arbitraža", kazao je politički analitičar Ivan Rimac. Gjenero: Treba biti oprezan Politički analitičar Davor Gjenero smatra kako u cijeloj priči treba biti oprezan. "Bojim se da u ovoj priči s MOL-om Karamarko zastupa racionalan stav. Ja sam osobno jako blizak onome što govori ministar Horvat. Ne bih se htio zalijetati, ali naravno da je sukob interesa u politici jako osjetljiva stvar.  Kad obnašate funkciju u izvršnoj vlasti, članovi vaše obitelji bi morali biti uskraćeni za pravo ravnopravnog sudjelovanja u tržišnom životu. Pravnu ocjenu će dati Povjerenstvo za sprječavanje sukoba interesa. Politička pak ocjena mora biti tvrđa nego pravna te se ne smije zanemariti osjetljivo pitanje je li Karamarkova uloga zaista kompromitirana", kazao je Davor Gjenero za Index. Naglasio je kako on osobno smatra da ovdje nema sukoba interesa jer je ugovor prekinut nakon što je Karamarko postao nosioc izvršne vlasti.  "Objava ugovora će bitno utjecati na proceduru vezanu uz MOL jer je Karamarku sada smanjen manevarski prostor. On se zalagao za jednu racionalnu taktiku kompromisa s drugim vlasnikom jer ustrajanje na istjerivanju pravde vodi prema tome da INA polako nestaje kao kompanija. Svaka njegova odluka sada će se tumačiti kao da je uvjetovana poslovnom suradnjom posredno s MOL-om i on je u političkom smislu u teškoj situaciji", kazao je Gjenero. Zorislav Antun Petrović, stručnjak za korupciju smatra da je neprimjereno da se tvrtka bračnog druga visokog dužnosnika Vlade angažira oko javnih poduzeća koja su pod ingerencijom vlade. "Tu je sukob interesa eklatantan, a postoji ogroman prostor za korupciju. Bilo koji klijent može naručiti odluku dužnosnika koji onda ne vodi računa o dobrobiti građana", kazao je Petrović za Index.