Predsjednik Republike Srpske Milorad Dodik ostao je bez vize za putovanje u Sjedinjene Američke Države, potvrdili su iz njegova ureda u Banjoj Luci, dodajući kako je zbog toga on morao otkazati planirani put u Washington, gdje je kanio boraviti 20. siječnja, u vrijeme inauguracije Donalda Trumpa za novog američkog predsjednika. U priopćenju objavljenom na mrežnim stranicama Dodikova ureda stoji kako se on mora zahvaliti onima koji su ga pozvali u Washington na inauguraciju jer nije dobio vizu. "Sam put iziskuje više dana za pripremu, a izostanak vize onemogućio je da se to pravodobno obavi", stoji u priopćenju u kojemu se dodaje kako se Dodik nada da će se uskoro ipak imati prilike sastati s ljudima iz Trumpove administracije i da ga ovaj problem neće spriječiti u nakani da s njima izgradi "konstruktivne odnose i bolje razumijevanje".  Dodik je ranije inzistirao na tvrdnjama kako je dobio poziv upravo za ceremoniju Trumpove inauguracije, no ispostavilo se kako je riječ o sporednim zbivanjima koja s tim nemaju nikakve izravne veze. Da bi putovao u SAD, najprije je tražio diplomatsku vizu, no ona mu je odbijena s obrazloženjem kako na to nema pravo jer ne predstavlja BiH kao državu. Nakon toga bio je prisiljen doći u konzularni odjel američkog veleposlanstva u Sarajevu i tamo zatražiti odobravanje redovite vize, no ona mu do danas nije odobrena. >> Želi na inauguraciju: Nakon kritika iz SAD-a Dodik stigao u Sarajevo tražiti vizu 