Hrvatsku sutra očekuje nestabilno i svježe vrijeme, osobito u unutrašnjosti. Povremeno će biti kiše, mjestimice i grmljavinskog nevremena, uglavnom na kopnu i lokalno na sjevernom Jadranu. Samo će se u Dalmaciji zadržati vruće i djelomice sunčano. Zapuhat će sjeverni i sjeveroistočni, u Slavoniji sjeverozapadni vjetar, a na Jadranu umjerena, na sjevernom dijelu jaka bura i sjeverozapadnjak, na krajnjem jugu slabo jugo. Najniža jutarnja temperatura zraka od 17 do 22, na Jadranu od 22 do 25, a najviša dnevna uglavnom između 22 i 27, na Jadranu 27 i 32 °C. U kolovoz tako ulazimo s nižim temperaturama nego je to bio posljednji vikend srpnja u kojem su temperature bile debelo iznad 30 °C. Ovakav početak kolovoza ne znači da će se takvo vrijeme duže zadržati. Već od utorka očekuje nas sunčano vrijeme, a temperature će svakoga dana rasti. Tako se primjerice prema podacima AccuWeathera u Osijeku u petak očekuje 34 °C, a u Zagrebu stupanj manje.  Temperature u Dubrovniku ne bi trebale padati ispod 30 °C sve do kraja kolovoza. Najtoplije vrijeme očekuje se između 14. i 20. kolovoza kada bi se temperature trebale kretati između 32 °C i 34 °C. Vrijeme bi u Splitu trebalo biti stabilno uz nekoliko kišnih dana na kraju mjeseca, no bez osjetnijeg pada temperature koja će se tijekom mjeseca kretati između 31 i 33 °C. Vrućine u Rijeci trebale bi biti nešto niže, između 26 i 30 °C. Kao i ostatku zemlje, na kraju mjeseca mogući su pljuskovi i nevrijeme. U galeriji pogledajte vremenske prognoze za Dubrovnik, Split, Rijeku, Zagreb i Osijek. >> Poznati hrvatski prognostičari otkrili kakvo će biti vrijeme do kraja ljeta