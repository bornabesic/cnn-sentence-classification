Foto: Duško Marušić/Pixsell SLIJETANJEM zrakoplova njemačke nacionalne zrakoplovne kompanije Lufthanse, "Embraer 190" s oko devedeset putnika jučer je u pulskoj zračnoj luci uspostavljena zrakoplovna linija Frankfurt-Pula koja će do 28. listopada dva puta tjedno, ponedjeljkom i petkom, povezavati ta dva odredišta.  O  značenju  otvaranja linije s drugim najvećim čvorištem u Europi za pulski i istarski turizam govorio je  direktor Zračne luke Pula Svemir Radmilo koji je rekao kako je današnji događaj za cijelu Istru od iznimne važnosti.  "Na ovaj način otvaraju nam se nova tržišta od Amerike i Kanade do dalekog istoka odnosno Kine, Koreje i Singapura. To su sve destinacije koje su nam u ovom trenutku dostupnije nego što su bile prošli tjedan" - rekao je direktor Radmilo koji se zahvalio predstavnicima Lufthanse koji su prepoznali tu destinaciju kao važno odredište. Naglasivši kako turizam čini gotovo 20 posto hrvatskog BDP-a pulski gradonačelnik Boris Miletić  kazao je kako je od velike važnosti imati dobre konekcije i veze kako cestovne tako i pomorske i zračne. Pula izravno povezana s cijelim svijetom "Izravna veza Pule s Frankfurtom znači i izravna veza Pule s cijelim svijetom i svim destinacijama. To doprinosi  dodatnom razvoju turizma, povećanju kvalitete te porastu dolazaka i turističkih noćenja odnosno daje dodatan impuls hrvatskom gospodarstvu" - poručio je Miletić.     Predstavnik Lufthanse Peter Pullen podsjetio je da  je njemačka nacionalna zrakoplovna kompanija Lufthansa osnovana 1953. godine te kako je riječ o najvećem europskom putničkom zračnom prijevozniku.   "Po veličini putničkog zračnog prijevoza je četvrta kompanija u svijetu s 209 destinacija u 81 zemlji. Zajedno sa svojim partnerima leti na više od 410 destinacija a po broju zrakoplova u svojoj floti nalazi se na drugom mjestu u svijetu",  istaknuo je Pullem koji je izrazio zadovoljstvo otvaranjem nove linije na relaciji Frankfurt-Pula. Dodao je kako će osim s Frankfurtom, Lufthansa će Pulu povezivati i s Muenchenom, jednom tjedno, subotom,od 3. lipnja do 30. rujna.   Grupacija Lufthansa posluje s više od 700 zrakoplova i po podacima iz 2016. godine, zapošljava više od 123 tisuće ljudi u svijetu U 2016. godini 150 milijuna putnika letjelo je s Lufthansom uključujući i njene podružnice.