Foto: Twitter Direktor Europola upozorio je na nove hakerske napade poput napada koji je zaustavljen jučer.  Izjavio je kako je u napadu pogođeno preko 200.000 korisnika u preko 150 zemlja, ali je izjavio i kako se očekuju novi slični napadi, piše BBC. Eskalacija napada već sutra? Direktor Europola izjavio je kako je ovakav napad nezapamćen, ali i kako se strahuje od eskalacije napada već u ponedjeljak.  "Globalni doseg ovog napada je nezabilježen. Prema zadnjim informacijama, pogođeno je preko 200.000 korisnika u preko 150 zemlja, a mnogi od tih korisnika su poslovne kompanije, uključujući velike korporacije", poručio je i dodao kako prijetnja raste.  "Brojevi rastu, a zabrinut sam kako će brojevi nastaviti rasti kada se ljudi vrate na posao i upale svoja računala u ponedjeljak ujutro", zaključio je predsjednik Europola, piše Reuters. Kako piše Independent, prvu verziju ransomwarea je bilo moguće zaustaviti, ali dodaju i kako će druga verzija otkloniti tu manu u svojem sustavu. Puštena druga verzija? Druga verzija neće sadržavati takozvani "kill switch" koji je iskoristio 22-godišnji analitičar koji je zaustavio hakerski napad, a navodno je već puštena te će će ugroziti još više računala, piše Independent.   Costin Riau, koji radi za tvrtku Kaspersky Lab, koja se bavi sigurnošću na internetu, izjavio je kako su naišli na verzije koje nisu imale "kill switch" domenu.   "Prva verzija WannaCrypt ransomwarea je bilo moguće zaustaviti, ali verzija 2.0 će najvjerojatnije otkloniti tu manu", izjavio je.