Novi predsjednik SDP-a Davor Bernardić na popriličnim je mukama. Prvi pravi test i za SDP i za njega lokalni su izbori, a stranka s Iblerova trga za većinu većih gradova nema ni kandidata, a kamoli jasno isprofilirane ljude koji imaju šanse pobijediti ili makar ući u drugi krug. I dok Bernardić, očito svjestan da bi stranka mogla doživjeti fijasko, stalno ponavlja da će lokalne organizacije SDP-a određivati kandidate, paralelno se u izbornu utrku pokušavaju gurnuti ljudi koji novom šefu nikad nisu bili skloni. Ali i koji su nacionalno najprepoznatljivija lica koja stranka ima. Zadnjih dana čuje se tako da Bernardić pokušava nagovoriti Ranka Ostojića, ali i Branka Grčića da jedan od njih dvojice bude kandidat za gradonačelnika Splita. – Zašto ne. Obojica su bivši potpredsjednici Vlade. Treba stranci i nešto vratiti – kaže naš izvor iz vrha stranke. Međutim, kako trenutačno stvari stoje, ni Ranko Ostojić, koji je već jednom bio kandidat za gradonačelnika Splita i izgubio od Željka Keruma, ni Branko Grčić ne prihvaćaju ponudu. Pa će se, osim u slučaju velikog preokreta, ići s nekim trećim, a tu se pak kao potencijalni kandidat spominje Darko Parić, šef splitskog SDP-a. – SDP će imati kandidata o kojem će odlučiti gradska organizacija, a to neću biti ja – poručio je Ranko Ostojić koji kaže kako nema nikakvog nagovaranja i da je on već više puta u kampanji za šefa SDP-a jasno kazao da ne misli biti kandidat za gradonačelnika. I Branko Grčić ističe da se on ne misli kandidirati za gradonačelnika te da u Saboru kao zastupnik i koordinator za gospodarstvo u stranačkom klubu ima ozbiljnog posla. – Ne mislim da će u Splitu rezultat biti loš. Jedini hendikep za sada nam je što nismo jasno profilirali kandidata. Međutim, kada to napravimo, siguran sam da naš čovjek ulazi u drugi krug. A onda je sve moguće – kaže Grčić. Ništa jednostavnija situacija za SDP nije ni u Zagrebu. Davor Bernardić još nije kazao da odustaje od kandidature za gradonačelnika iako većina ljudi oko njega drži da on u tu utrku ne smije ići. Od mogućih kandidata spominje se Ivo Jelušić, a zadnjih dana sve se češće čuje i ime bivšeg ministra financija Borisa Lalovca. – On je odličan kandidat, ali ima manu, a to je da mu je nadimak Torcida – kaže jedan visokopozicionirani SDP-ovac. Stranka je spremna stati i iza saborske zastupnice Sabine Glasovac u Zadru, a neki u stranačkom vrhu voljeli bi da kandidat za Pulu bude saborski zastupnik Peđa Grbin. Njega je kao gradonačelničkog kandidata vidio i bivši šef SDP-a Zoran Milanović, no Grbin toj opciji, kako doznajemo, nije sklon. Za sada se zna pouzdano da će stranka braniti gradove koje već ima s aktualnim gradonačelnicima. U Varaždinu će vjerojatni kandidat biti Alen Kišić, šef varaždinskog SDP-a, u Koprivnici idu s Mišelom Jakšićem, dok bi kandidat za župana koprivničko-križevačkog bio Mladen Kešer, načelnik općine Kalnik. U Trogiru bi kandidat trebao biti Ante Bilić, a u Šibeniku SDP ide s Frankom Vidovićem. >> SDP će rušiti ministra Pavu Barišića: ovo su 2 ključna razloga 