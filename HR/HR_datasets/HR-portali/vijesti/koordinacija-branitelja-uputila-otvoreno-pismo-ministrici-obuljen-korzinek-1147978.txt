Koordinacija udruga hrvatskih branitelja i stradalnika Domovinskog rata uputila je u utorak otvoreno pismo ministrici kulture Nini Obuljen Koržinek u kojemu je poziva da razriješi Hrvatsko audiovizualno vijeće Hrvatskog audiovizualnog centra (HAVC). Koordinacija u pismu ističe da to Vijeće, tijelo HAVC-a zaduženo za programsku djelatnost Centra, djeluje nelegalno od 2012. godine kada je istekao mandat njegovoj predsjednici Veri Robić Škarica. "Bivši ravnatelj (HAVC-a) Hribar svjesno je i namjerno lažno predstavljao gđu Škaricu kao predsjednicu AV Vijeća HAVC-a kako bi zajedno s njom i članom UO HAVC-a Hrvojem Turkovićem, udruzi Hrvatski filmski savez kojoj su na čelu, ti isti Vera Robić Škarica i Hrvoje Turković godišnje dodjeljivao više milijuna kuna, u zadnjih 5 godina, preko 10 milijuna kuna. Sve to je izričito zabranjeno čl. 21. Zakona o AV djelatnosti, a Vi se zbog svega navedenog obavezni, sukladno čl.20. Zakona o AV djelatnosti, odmah razriješiti navedeno tijelo", ističe se u pismu Koordinacije koju potpisuje Zorica Gregurić. Uz pismo Koordinacija je priložila i "primjere u kojima su uz svako ime člana AV Vijeća i UO HAVC-a pridruženi milijuni kuna koje su ti članovi protuzakonito, suprotno čl. 21 Zakona o AV djelatnostima isplatili sami sebi, uz pomoć nelegalne predsjednice AV Vijeća HAVC-a", navodi se u priopćenju. Riječ je, dodaju, "o najmanje 24.750.000 kuna, a detaljnija istraga utvrdit će i klijentelistički međusobno-povratni sustav u kojem isti umjetnički savjetnici prvo dobivaju novac za svoje filmove, a zatim vraćaju novac preko zajedničkih producentskih kuća onima koji su im ranije novac dali". >> Hribar podnio ostavku: 'U Hrvatskoj je na snazi maligni pokret otpora prema vlastitim kreativnim dostignućima' >> Hribar iznenađen negativnim mišljenjem: 'Revizija ne uviđa glavni temelj čitavog sustava političke neovisnosti HAVC-a' 