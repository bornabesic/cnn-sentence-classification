Foto: Press U SRIJEDU, 31. svibnja, u Zagrebu počinje 21. Međunarodni ulični festival Cest is d' Best s brojnim nastupima i performansima, kao što su zračne akrobacije na svili, Alpinističko-umjetnička akcija ili "Karneval", od kojih će se neki održati samo jedanput, a trajat će do 3. lipnja. Plesači na svili će kroz performans zračnih akrobacija, kao što su figure, balansi i salta, pokušati dočarati ples vilenjaka, probuđenih iz zimskoga sna, a kroz radionice plesa na svili, spoj gimnastike i plesa, pokušat će poboljšati motoričke sposobnosti sudionika. Bit će održan i "Slackline" na uskoj i nestabilnoj traci razapetoj među dva stabla, koji angažira cijelo tijelo, poboljšava koncentraciju, uči kako uspostaviti ravnotežu i nositi se s nedostatkom nje. Alpinističko-umjetnička akcija u povodu 50-godišnjice hipi pokreta na pročelju zgrade na Cvjetnom trgu izvodi koreografiju sa cvijećem - simbolom radosti, ljubavi i ljepote. Uspinju se i spuštaju, izlaze iz zatvorenog prostora u otvoreni kao simbol slobode. "Pastelizirati" će se pločnici Zrinjevca i gledati u oči s platanama koje će biti pretvorene u likove iz stripova ili crtića. U čast psu Plutu koji je časno čuvao gradilište te na toj dužnosti poginuo, i koji u Bogovićevoj ulici ima svoj mali spomenik, organizirana je "Plutrka". Održava se i "Usporka", natjecanje najsporije vožnje biciklom na stazi od sedam metara i utrka smetlara u trokolicama koji će juriti oko Manduševca u pokušaju osvajanja "Cestovog trofeja". Grad će biti ispunjen likovnim radionicama, igraonicama, klaunovima, predstavama, mađioničarima, pričaonicama i zborovima. Od kineskog do znakovnog jezika, od hipi pokreta do plesa i slika "Nitko na festivalu neće biti pošteđen smijeha", poručuju stand up komičari koje okuplja Studio Smijeha. Kada se raspoloženje pokvari Centar za hitne i sitne popravke raspoloženja pomoći će u rješavanju tog problema. "Smjehotres" na pozornici Ljetnog kina Gradec organizira globalno smijanje u svrhu podizanja pozitive u svijetu. Dobro raspoloženje donijet će i popuniti sva mala prazna mjesta ulični svirači, a za poeziju će se pobrinuti izvođačice sa stihovima poznatih književnika. Konfucijev institut Sveučilišta u Zagrebu na Cestu će radionicama znatiželjnike upoznati s jezikom i tajnama tradicionalnog kineskog slikanja, kaligrafije, taijija, yongchuna, izradom zmajeva, papercuta, kineskih lampiona i čvorova, mozaika ili lepeza. Kineski zmaj bit će na raspolaganju za igru Go ili za rundu kung-fua. U Veseloj školici hrvatskog znakovnog jezika ili Učimo engleski na travi "My name is d' best. Cest is d' best" kao i turniru u graničaru i jjudskom "Čovječe ne ljuti se", najmlađi će moć brusiti svoje vještine. Zrinjevac će navečer upotpuniti tango, salsa, swing, klasični plesnjak i DJ program, a velika nedjeljna plesna ZGroznica završit će na Trgu "Zagreb pleše". Cest je u sjećanje na hipije simbol Woodstocka - ptičicu na vratu gitare, prenio na klupe, a umjetnička ostvarenja "Snaga cvijeta" deveti će put stvoriti izložbu na otvorenom. Festival uličnog slikanja otvoren je za sve koji se žele izraziti bez obzira na vještinu ili dob. Mirko Puljič Galijot nosit će prvu hodajuću galeriju u Hrvatskoj, "Odijelo pokretnih zidova", koju je kreirao s autoricama Slavkom Pavić i Dijanom Nazor. Street smart kolektiv "AL'u" će voljne i hrabre crtati u formi brzinskih portreta - krokija, a tri grafitera oslikat će pumpe. Modeli "Gipsaonice" će za nagradu moći dobiti na licu mjesta uzet gipsani otisak lica. Na štafelajima će prolaznici moći doživjeti nastanak slike koje će šarenilom boja, simbola i pozitivnih vibracija, karakterističnih za Djecu cvijeća, oslikavati umjetnice. U stripovskim balončićima bit će odaslane poruke koje sugeriraju lijepe misli i pozitivnu energiju.