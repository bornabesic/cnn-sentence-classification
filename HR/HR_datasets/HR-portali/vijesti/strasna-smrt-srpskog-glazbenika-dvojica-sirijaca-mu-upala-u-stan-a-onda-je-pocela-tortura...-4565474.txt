Ubojstvo srpskog državljanina Aleksandra Markovića u Salzburgu, koji je pronađen 10. srpnja vezan u kadi, rasvijetljeno je, a zločin su priznala dva Sirijca, priopćila je danas policija, a prenosi Blic.rs. Dva 19-godišnja Sirijca priznala su kako su imali namjeru opljačkati žrtvu riskirajući i da umre zbog torture. Markoviću su bile vezane ruke i noge kada ga je policija pronašla prilikom ulaska u stan. Nestanak sina prijavio je njegov otac u subotu nakon ponoći nakon što mu se Aleksandar, koji je bio glazbenik, rodom iz Valjeva, satima nije javljao na telefon. Policija je prvo pokušala locirati njegov mobitel, ali pošto nije uspjela, posumnjala je da je doživio nesreću. Zato su odlučili otići do njegovog stana, a pošto nije odgovarao na zvono ni lupanje na vrata, morali su provaliti. U kadi bez vode zatekli su mrtvog mladića, koji je bio odjeven, a ljepljivom trakom bile su mu vezane ruke i noge. Po licu je imao modrice i ozljede koje nisu bile uzrok smrti. Policija nije pronašla tragove provale, pa se pretpostavlja da je Aleksandar ubojice pustio u stan. Međutim, sve je bilo ispremetano u stanu, što ukazuje na pljačku, prenosi Blic.rs.