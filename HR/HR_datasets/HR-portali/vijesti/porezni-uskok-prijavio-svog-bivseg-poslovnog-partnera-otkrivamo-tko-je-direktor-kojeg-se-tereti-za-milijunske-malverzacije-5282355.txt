Možda i posljednja kaznena prijava koju je prije tihog ukidanja podnio Samostalni sektor za otkrivanje poreznih prijevara uzeta je u rad u Općinskom državnom odvjetništvu u Zagrebu, gdje su započete dokazne radnje protiv poduzetnika Ivice Steinera i njegove tvrtke Steiner d.o.o. iz Brezja kod Svete Nedelje. Kako je u četvrtak priopćilo spomenuto tužiteljstvo, “porezni USKOK” u kaznenoj prijavi tereti Steinera i njegovu tvrtku za počinjenje kaznenog djela pogodovanja vjerovnika, pri čemu je onemogućena naplata poreznog duga od gotovo pet milijuna kuna. Prema priopćenju, postoji osnovana sumnja da je Steiner od svibnja 2011. do lipnja 2013., svjestan da je žiroračun tvrtke Steiner d.o.o. bio u blokadi zbog nepodmirenih potraživanja Porezne uprave u iznosu od 4,979.655,17 kuna, kako bi onemogućio naplatu vjerovnika koji imaju prioritet prema očevidniku o redoslijedu naplate Fine, s drugom tvrtkom koju je vodio, Steiner Telekomunikacije d.o.o., sklopio ugovor o suradnji. U toj poslovnoj suradnji Steiner Telekomunikacije su umjesto uplata novčanih sredstava na žiroračun blokiranog Steinera obavljale plaćanja odabranim vjerovnicima te tvrtke.Tako je u spomenutom periodu putem cesija i kompenzacija odabranim vjerovnicima plaćeno ukupno 7,5 milijuna kuna, dok je istovremeno onemogućena naplata onima koji su imali pravo prvenstva, a to su Porezna uprava s nepunih pet milijuna kuna, te četiri druge tvrtke za ukupno 2,5 milijuna kuna. Hoće li tužiteljstvo i formalno pokrenuti postupak protiv Ivice Steinera i njegove tvrtke, odlučit će se kada se dobiju rezultati započetih dokaznih radnji. Ivica Steiner je preko dvije spomenute tvrtke imao niz nabava telekomunikacijske opreme, prvenstveno telefona i telefonskih centrala, za državu, odnosno za MUP, Ministarstvo vanjskih poslova, pa i za samu Poreznu upravu. Steiner je prije nekoliko godina podnio kaznenu prijavu protiv osoba iz Porezne uprave kada su se nove centrale i telefone uzeli od drugog ponuđača. Tvrtka Steiner je već bila u blokadi, a u međuvremenu je njezin porezni dug narastao na 12 milijuna kuna, a dug svim vjerovnicima gotovo dvostruko veći. Predložena predstečajna nagodba za tvrtku Steiner nije prošla, pa je podnesen prijedlog za pokretanje stečajnog postupka.