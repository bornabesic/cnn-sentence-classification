Nakon što je jučer, što na zatvorenom dijelu sjednice za javnost, a što na otvorenom, tri sata saborski Odbor za Ustav zasjedao u vezi s HOS-ovom pločom s pozdravom "Za dom spremni" u Spomen-području Jasenovac, sjednica se nastavila i danas. Nakon gotovo dva sata iza zatvorenih vrata i dva dana dogovaranja, Odbor za Ustav jednoglasno je donio zaključak koji je usuglašen, a koji bi trebao sadržavati elemente svih triju prijedloga – HDZ-a, SDP-a i SDSS-a. Odbor je tako usvojio sljedeći zaključak: "Postavljanje spomen-ploče poginulim hrvatskim braniteljima, pripadnicima HOS-a u Jasenovcu, s riječima 'Za dom spremni' u grbu udruge, vrijeđa žrtve ovog ustaškog logora i sve žrtve ustaškog režima. Odbor poziva nadležna tijela državne vlasti da poduzmu nužne radnje kojima će se zaštititi dostojanstvo žrtava i sjećanje na njih, a pogotovo na mjestima kao što je Jasenovac. Potaknut raspravom, Odbor poziva Vladu RH da utvrdi pretpostavke za institucionalno pravni okvir unutar kojeg će se riješiti pitanje simbola svih zločinačkih totalitarnih režima i zaštite digniteta njihovih žrtava." No, što to konkretno znači? Hoće li to biti nalog da se sporna ploča ukloni? To zasad nije poznato. Budući da prijedlogom nije jasno definirano što napraviti sa spornim spomenikom, kako doznajemo u SDP-u, pričekat će neko vrijeme da vide što će se poduzeti s time u vezi i, ako se ništa ne dogodi u predstojećem razdoblju, tražit će novu raspravu i određene akcije Od jutra se danas raspravljalo o SDP-ovu prijedlogu da Vlada ukloni ploču i o svom trošku postavi novu bez spornog pozdrava. Odbor je želio donijeti neki zaključak konsenzusom, a bilo je jasno da SDP-ov prijedlog neće dobiti potrebnu većinu, posebno jer je jučerašnja rasprava dokazala da konsenzusa oporbe i vladajućih nema. Danas su na sjednicu, uz spomenuti SDP-ov zaključak, SDSS-ov Milorad Pupovac i HDZ došli sa svojim zaključcima. Pupovac je predlagao da Odbor usvoji zaključak kako je "javno isticanje ustaškog pozdrava 'Za dom spremni' suprotno Ustavu, zakonu i dosadašnjoj sudskoj praksi RH jer potiče netoleranciju i širi etničku, vjersku i političku mržnju te vrijeđa sjećanje na žrtve ustaškog režima". Vladajući nemaju većinu HDZ je predlagao zaključak kako "postavljanje spomen-ploče u Jasenovcu poginulim braniteljima, pripadnicima HOS-a, koja sadrži i registrirani pečat Udruge dragovoljaca HOS-a s riječima 'Za dom spremni', narušava iskazivanje pijeteta žrtvama ovog ustaškog logora". – Od donošenja Zakona o udrugama 1997. godine, javno-pravna tijela u pravilu su dopuštala registraciju udruga koje u svom pečatu sadrže predmetni tekst, a sudovi nisu zauzeli jedinstveno stajalište o kažnjivosti njegova korištenja. Zato podržavamo stajalište Vlade da nađe rješenje za taj konkretni slučaj, kao i da utvrdi pravni okvir i institucionalno rješavanje svih sličnih slučajeva isticanja simbola totalitarnih režima – stoji u nastavku HDZ-ova prijedloga zaključka za Odbor. Odbor je napravio kratku stanku kako bi se članovi dogovorili kako glasovati. Vladajući danas nisu bili u većini. Naime, na sjednici nije bilo predsjednika Odbora, Mostova Roberta Podolnjaka koji je bolestan, stiglo je pet SDP-ovaca, HNS-ova Vesna Pusić, SDSS-ov Milorad Pupovac te pet HDZ-ovaca. – Moj prijedlog zaključka usmjeren je na meritum stvari i na jasno postavljanje prema ustaškom pozdravu. Neophodno je da se to čuje u javnosti i da se tako pošalje poruka Odbora i prekinu najrazličitije interpretacije koje onemogućavaju jasnu osudu spornog pozdrava – kazao je Pupovac koji drži da je neophodno da Odbor jasno kaže o čemu je riječ kada se spominje sporni pozdrav, posebice uzimajući u obzir da mnogi mladi danas ne znaju njegovu pozadinu. – Kad mladi posjećuju spomen-područja, u knjigama crtaju kukaste križeve, ušata slova U, a u autobusu slušaju Thompsona. Ako to mislimo zaustaviti nejasnim odnosom, mislim da nećemo uspjeti, jer ako mi ne možemo poslati jasnu poruku, onda je sasvim sigurno da to neće ni Vladino Povjerenstvo – uvjeren je Pupovac. SDP-ov Peđa Grbin podsjetio je kako se i danas, ali i jučer, kroz raspravu Odbora provlači tema kako imamo neujednačenu sudsku praksu, ali to, kaže on, nije točno, a to, naglašava, potvrđuju i dvije odluke Ustavnog suda, ona iz svibnja ove godine vezana iz prigovor bivšeg čelnika HČSP-a te posljednja iz studenoga vezanog uz prigovor Joea Šimunića na njegovo kažnjavanje zbog klicanja "Za dom spremni" na stadionu. – Ustavni sud je prihvatio i obrazloženja nižih sudova te je jasno odredio da taj pozdrav simbolizira mržnju i manifestaciju nepoželjne ideologije. Ne samo da veliča totalitarni sustav već i poziva na mržnju. Dakle, nema sumnje u karakter tog pozdrava – objasnio je Grbin. Prijedlog SDSS-a je za SDP prihvatljiv, dodao je, i ako se oko njega postigne kompromis, SDP je spreman povući svoj prijedlog. "Mislim da je između ta dva prijedloga moguće pronaći rješenje" HNS-ova Vesna Pusić smatra da se iz prijedloga zaključka HDZ-a uopće ne vidi o čemu raspravljaju posljednja dva dana pogotovo jer ondje piše da daju podršku Vladi u nečemu, a Vladi ta podrška nije potrebna. – Da, pitanje registracije udruga treba rješavati, ali to nije isti red veličine kao stavljanje parole bile gdje, a posebice u Jasenovcu. Prijedlog kolege Pupovca pokazuje da bar imamo dostojanstva i pokazuje minimalni stav Sabora koji osuđuje ploču koja vrijeđa svakog pristojnog čovjeka – kaže Pusić te dodaje kako je spremna podržati Pupovčev prijedlog. HDZ-ov Branko Bačić objašnjava kako se HDZ-ov prijedlog referira upravo na zahtjev SDP-a koji je inicirao sjednicu i na konkretni događaj u Jasenovcu, dok, prema njegovu mišljenju, prijedlog Milorada Pupovca govori samo načelno o pozdravu ''Za dom spremni''. – Ne prihvaćamo SDP-ov prijedlog jer je upitno možemo li Vladi nešto naložiti, a da i možemo, smatram da onda to mora biti usklađeno sa zakonom, a nismo našli na osnovi kojeg zakona bismo mi to naložili – uvjerava Bačić te još jednom tvrdi kako sudovi nemaju ujednačenu praksu kada se govori o ovoj temi. Pozvao je ostale članove Odbora da podrže Vladin plan cjelovitog uređenja ove problematike, ali ih je pozvao i na konsenzus zbog svih podjela koje već postoje u društvu. Pupovac je dodao kako su njegov i HDZ-ov prijedlog ravnopravna osnova za postizanje konsenzusa. – Mislim da je između ta dva prijedloga moguće pronaći rješenje kako bi Odbor pokazao jasan i nedvosmislen stav – smatra Pupovac kojemu je ipak treći odlomak HDZ-ova prijedloga sporan jer govori da se podržava ono što Vlada radi s povjerenstvom iako, naglašava, Vlada uopće nije objasnila što će točno s povjerenstvom raditi. – Smisao usuglašavanja jest da pokušamo stvoriti zajedničku poziciju, što predstavlja veliku prednost i postignuće – kazao je Pupovac te dodao kako, ako ne postignu konsenzus, treba glasovati pojedinačno o svakome od ta tri prijedloga – o njegovu, SDP-ovu i HDZ-ovu. Nakon toga sjednica je ponovno zatvorena za javnost kako bi se još jednom pokušao pronaći kompromisni zaključak koji je na kraju i donesen. >>Đapić najavio referendum o pozdravu Za dom spremni >>Zabrana isticanja petokrake mogla bi izazvati revolt