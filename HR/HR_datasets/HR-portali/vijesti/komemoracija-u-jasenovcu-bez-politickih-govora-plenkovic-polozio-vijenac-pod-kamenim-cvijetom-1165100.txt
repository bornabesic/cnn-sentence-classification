Nikad manje ljudi nije se pojavilo na jednoj komemoraciji žrtvama Jasenovca, kao što je bio slučaj nedjeljne komemoracije pod pokroviteljstvom Hrvatskog sabora. Srpska pravoslavna crkva nije poslala nikoga tko bi održao vjerski obred, dok je onaj katolički i muslimanski održan. No, zato je među 150 sudionika bilo jako izaslanstvo Vlade RH predvođeno premijerom Andrejom Plenkovićem. - Zajedno s ministricama i ministrima došao sam kako bismo još jednom izrazili pijetet prema svim žrtvama ovog koncentracijskog logora, osudili zločine počinjene za vrijeme ustaškog režima ne samo ovdje nego i na drugim stratištima i još jednom ponovili kako je cilj moderne demokratske Hrvatske da se ovakvi zločini ne ponove nikada - rekao je premijer nakon komemoracije dodavši kako je stalna zadaća Vlade "da razvijamo tolerantno, demokratsko društvo uz puno poštivanje ljudskih prava, a isto tako da ova teška pitanja hrvatske povijesti stavimo na dnevni red u tolerantnom ozračju". Ta teška pitanja trebalo bi, dodao je, razmotriti Vijeće za suočavanje s posljedicama vladavine nedemokratskih režima na čijem bi se dnevnom redu trebao naći i pozdrav "za dom spremni" na lani postavljenom spomen obilježju u Jasenovcu. Na taj pozdrav jučer su podsjetili i antifašisti razvivši veliki transparent nedaleko spomenika. Pisalo je "Uklonite ustaški pozdrav". - Neprimjereno je da Vlada i premijer dolaze na stratište Jasenovac dok se ovdje i dalje nalazi ploča s ustaškim pozdravom. Komisija ništa nije napravila, Vlada se pravi da se ništa ne događa, a pijetet žrtvama bi vlada trebala pokazati djelima, a ne komemorativnim izlascima pred kamere - rekao je Igor Premužić, predstavnik antifašista koji su postavili transparent. Da taj pozdrav na ploči ne bi smio biti u Jasenovcu smatra i Branka Nešić Reichel, kćer preminulog logoraša koja je položila vijenac na komemoraciji. - Jako je žalosno što imamo tri komemoracije i što nisu svi skupa. Ovi ljudi koji su poginuli nisu to zaslužili. Svi znamo tko je kriv za to. Bila sam oduvijek antifašist, kao i otac i majka, i odgojena sam u tom duhu da poštivam sve ljude. Zgražavam se pločom u Jasenovcu, znam da je to ploča poginulim braniteljima, ali nisu trebali staviti taj pozdrav kraj ovih ovdje tolikih mrtvih. Država treba odlučiti o toj ploči, a moj je stav da se ona skloni - rekla je Branka Nešić Reichel čiji je otac Slaven Nešić sa 16 godina doveden u logor odakle je uspio pobjeći u proboju 22. travnja 1945. Tijekom same komemoracije nije bilo govora, a nazočili su predstavnici stranog diplomatskog zbora među kojima i američka te izraelska veleposlanica. "Spomen ploča podignuta je za branitelje HOS-a" U odgovoru na novinarsko pitanje Andrej Plenković se dotaknuo same spomen ploče HOS-ovim poginulim braniteljima u Jasenovcu. - Spomen ploča podignuta je za 11 poginulih branitelja HOS-a. Taj njihov grb je ozakonjen i odobren te su ga potvrdile Vlade različitih političkih opcija. Sporno jest što je taj grb s tim pozdravom u Jasenovcu. Može se pijetet izraziti sigurno i bez tog pozdrava, jer većina spomenika je bez tog pozdrava i to nije sporno. Taj pozdrav sigurno nije jedan od onih koji je koristila hrvatska vojska i branitelji u Domovinskom ratu - rekao je premijer Plenković. >>Odvojene komemoracije u Jasenovcu: 'Nema delegacije dok se ne ukloni ploča' >>Bernardić: SDP neće biti na službenoj komoraciji žrtvama Jasenovca