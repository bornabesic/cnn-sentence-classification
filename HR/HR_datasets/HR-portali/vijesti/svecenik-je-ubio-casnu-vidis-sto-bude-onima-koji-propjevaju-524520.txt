Joseph Maskell 1994. je došao u Irsku iz SAD-a gdje se spremalo njegovo uhićenje zbog zlostavljanja djece. Sestra Catherine Ann Cesnik pak umrla je 1969. godine u Baltimoreu gdje je i Maskell živio i radio prije bijega u Irsku. Sve do svjedočenja bivše Maskellove učenice o zlostavljanju početkom 90-ih, nitko nije pričao o sumnjivoj smrti sestre Catherine, piše irski Mirror. Film Čuvari premijerno će se prikazati ovaj tjedan, a redatelj Ryan White smatra kako su i vlasti i religiozne institucije krile ovaj zločin 45 godina. Pa čak i nakon što su se počeli javljati svjedoci početkom 90-ih godina ništa se nije pokrenulo po tom pitanju. Samo pomisao na to da je Maskell, koji je pobjegao od uhićenja u SAD-u zbog zlostavljanja djece, imao mogućnost biti u blizini djece u Irskoj je tragična, kazao je White. White vjeruje da je sestra Catherine ubijena kako bi je se ušutkalo jer se žalila zbog zlostavljanja u baltimorskoj srednjoj školi u kojoj je radila s Maskellom. No, njezino ubojstvo je predmetom istraživanja postalo tek 1990. kada se jedna učenica požalila na zlostavljanje od strane Maskella. Ubrzo se javila i nekolicina drugih s pritužbama za seksualno i psihičko zlostavljanje. Maskell je nakon toga otputovao u Irsku. Kako redatelj White tvrdi da je cijeli slučaj godinama bio zataškavan, uzima se u obzir i autentičnost sporednih dijelova sedmodijelnog dokumentarca. U traileru se naime nalazi prizor u kojem žena koja je pohađala baltimorsku srednju školu govori kako je Maskell odveo na mjesto gdje se nalazilo tijelo sestre Catherine i rekao: 'Vidiš što se događa s ljudima koji propjevaju'. Povezano s Whiteovim istraživanjem ili ne, policija je u Baltimoreu nedavno ponovo otvorila slučaj smrti časne sestre. Kako piše CNN, u veljači je pokrenuta ekshumacija svećenikova tijeka kako bi se napravile DNK pretrage. Rezultati se još čekaju. Maskell je 1994. otputovao u Irsku. Svećenika zakon tada još nije priječio da napusti SAD, no u službenim spisima nije bilo ni riječi o njegovu eventualnom premještaju. Zato su postojali zapisi o njegovu radu u Fernskoj biskupiji u Irskoj. U gradu Wexfordu je došao u sukob s biskupom nakon što je bez dopuštenja održao misu. Poslije zabrane u javnosti se svejedno pojavljivao u svećeničkoj odori, a radio je i kao psiholog u privatnoj ustanovi u Wexfordu.  Navodno je 2001. otputovao nazad u SAD i ubrzo umro, bez da se suočio s optužbama. Baltimorska nadbiskupija prošle je godine isplatila novčane naknade bivšim Maskellovim učenicima. Među žrtvama našlo se njih trinaestero, no, sudeći po materijalima koje White izlaže u dokumentarcu, radi se o više od sto zlostavljanih učenika. 