Kad je prije šest godina 50-godišnji tesar-strojobravar Dražen Valenteković iz Suhopolja ostao bez posla, vjerovao je da to neće dugo trajati i da će uskoro naći posao kojim će se moći uzdržavati. No, mjeseci su prolazili, Hrvatska je sve dublje tonula u krizu, a Valentekovićevi neplaćeni računi se gomilali. Danas je ukupno dužan 147.465,58 kuna - bankama, telekomu, Fini, agencijama za otkup dugova - i dug mu, zbog kamata, svakog dana raste. I dalje je bez posla i ikakvih prihoda, nema nikakve imovine, živi s majkom umirovljenicom od njezine skromne penzije. - Prošli tjedan Općinski sud u Virovitici mi je odobrio osobni bankrot. Ako nađem posao, želim vratiti svoje dugove. Ali posla za mene jednostavno nema - priča Valenteković. On je jedna od ukupno tri osobe kojima je neki hrvatski sud na prvom ročištu otvorio te odmah i zaključio postupak stečaja potrošača. To znači da je sud na kojem je pokrenut postupak utvrdio da osoba koja traži osobni bankrot ne posjeduje nikakvu imovinu iz koje bi se dugovi barem djelomično mogli naplatiti. Sud joj tada imenuje stečajnog povjerenika, koji kroz narednih pet godina prati ponašanje osobe koja je proglasila bankrot: sve što zaradi i sva imovina koju eventualno stekne, osim dijela nužnog za preživljavanje, u tom periodu koristi se za podmirenje dugova. Nakon pet godina nadziranog ponašanja, dužniku se briše ostatak dugova. Valenteković, kaže, nije mislio da će jednog dana tako završiti. Cijelog života je radio. Prvo je bio zaposlen u virovitičkoj šećerani, koja je otišla u stečaj. Novi je posao Dražen pronašao u Niskogradnji iz Virovitice, koja je također u stečaju, pa u Prigorki-stanogradnji. Građevinske tvrtke u to su doba masovno otpuštale radnike, zbog ozbiljnog smanjenja obima posla tijekom ekonomske krize, i završavale u stečaju. Valenteković je završio na ulici. - Danas imam 50 godina. Ako tražite posao, nemate šanse ako ste stariji od 40. Ako hoćete posao vani, prestari ste već sa 35. Za javne radove preko HZZ-a nemam dovoljno “staža” na zavodu za zapošljavanje. A za penziju sam 15-ak godina premlad - opisuje svoju situaciju Valenteković, udovac i otac dvoje odrasle djece. Djeca, kaže, imaju svoje obitelji i rade, ali za takve plaće da jedva pokrivaju svoje vlastite troškove. Posljednjih godina, kaže, nekoliko je puta dobio posao i radio po par mjeseci - svaki put kod poslodavaca koji mu nikad nisu isplatili plaću. Kako su mu dugovi bjesomučno rasli, u svibnju je predao zahtjev Fini za izvansudsku nagodbu s vjerovnicima. Naveo je da je bez posla i da nema kako platiti dugove. Tražio je da mu se otpišu kamate u cijelosti te još polovica duga, dok bi drugu polovicu - oko 40.000 kuna - počeo otplaćivati čim nađe posao, i to izdvajajući po trećinu plaće svaki mjesec. Međutim, izvansudska nagodba nije uspjela, zbog čega je postupak preseljen na sud. - Na sudskom ročištu vjerovnici se nisu ni pojavili, iz čega zaključujem da se slažu sa sudskom odlukom - kaže Valenteković. Ako se ne slažu, žalbu mogu pokrenuti u narednih 15 dana. Zahtjev za izvansudsku nagodbu, prema podacima Fine, od početka godine, kad je na snagu stupio Zakon o stečaju potrošača, do sada su predale 674 osobe. Niti jedna nagodba nije uspjela, a 324 osobe dobile su potvrdu o neuspješno okončanoj nagodbi, što je preduvjet za pokretanje sudskog postupka. Pred sudovima je pokrenuto oko 250 postupaka, od čega su tri osobna bankrota zaključena, odnosno odobrena.  U sva tri slučaja radi se o osobama bez ikakve imovine i prihoda, na kojima je stečaj potrošača zaključen već na prvom ročištu. Prvi takav slučaj zaključen je sredinom prošlog mjeseca na Općinskom sudu u Zlataru. Radilo se o mladoj umirovljenici iz Krapine, kojoj je propao biznis šivanja kupaćih kostima, a ostali joj dugovi od gotovo 1,4 milijuna kuna. Međutim, taj postupak još nije pravomoćno okončan jer se dužnica žalila i tražila skraćenje roka od pet godina tijekom kojeg je pod nadzorom stečajnog povjerenika. Osim nje i Valentekovića, postupak osobnog bankrota zaključen je i ženskoj osobi iz Ivanić-Grada, koja je ukupno dužna 265 tisuća kuna.