Chiara Pašić rođ. Rojnić (32), za koju se osnovano sumnja da je ubila svog trogodišnjeg sina Denisa, mogla bi dobiti 40 godina zatvora. Prema odluci suca istrage Županijskog suda u Puli, prvo će mjesec dana provesti u istražnom zatvoru. Ademija Burima, 29-godišnjaka koji je imao saznanja o gnusnom činu, tereti se pak za neprijavljivanje počinjenja kaznenog djela, no sudac je odredio da će se braniti sa slobode. Neslužbeno doznajemo da je 29-godišnji Burim i u mlađim danima bio “problematičan”. “Uvijek se kretao u čudnim krugovima, gdje se dilala droga. Sitni kriminalac”, opisuje naš sugovornik. Četrnaestogodišnjakinji, štićenici Doma za odgoj djece i mladeži u Puli, također je određen istražni zatvor. “I njoj je određen zatvor od mjesec dana. Radi se o mlađoj maloljetnici, dakle o osobi koja je u dobi od 14, a nije napunila 16 godina, te se takvim mlađim počiniteljima kaznenih djela prema Zakonu o sudovima za mladež mogu izreći sigurnosne i odgojne mjere. Ako se radi o maloljetnim počiniteljima koji imaju poteškoća u psihofizičkom razvoju, zakon predviđa da se takvim počiniteljima mogu izreći posebne odgojne mjere koje mogu trajati najdulje tri godine”, izjavila je jučer Edvina Draguzet Šujević, glasnogovornica i sutkinja Županijskog suda u Puli. Što znači da bi maloljetnica mogla biti smještena u penalne institucije poput onih koje se nalaze u Požegi ili pak Turopolju. Nakon tri godine izvršenja kazne, što je ujedno najviša kazna prema Zakonu o sudovima za mladež, 14-godišnjakinja će biti puštena na slobodu. O gnusnom činu i sudjelovanju 14-godišnjakinje u stravičnom ubojstvu očitovala se na društvenoj mreži Puljanka A. M., koja se, kako navodi, tjedan dana prije ubojstva javila u policijsku postaju Pula kako bi, zajedno sa sada i osumnjičenom 14-godišnjom štićenicom Doma za odgoj djece i mladeži Pula, prijavila seksualno zlostavljanje u navedenom domu. Kao što smo već pisali, djevojčica, koja je rekla da je žrtva seksualnog nasilja, na kraju je opovrgnula svoj iskaz i vraćena je u Dom. Autorica e-maila proziva institucije koje, prema njezinim riječima, nisu spiječile ovaj stravični zločin. “Za sve su krive institucije! No ništa manje od društva u kojem svi živimo, a mi smo ti koji čine društvo! Koga točno imate potrebu optužiti?! Dijete od 14 godina koje je 14. 5. 2017. vrisnulo iz sveg glasa ‘Nisam dobro, pomozite mi!’?”, ističe Puljanka. “Prema zakonu, djelatnici MUP-a i socijalna radnica M. M. koja je djevojčici dodijeljena tog popodneva nisu smjeli to dijete vratiti u ustanovu u kojoj se ‘navodno’ dogodilo nasilje”, zaključuje i ističe da se djevojčici koja je, kako navodi, tražila pomoć, trebalo pomoći. Kako smo neslužbeno doznali u pulskom Centru za socijalnu skrb, bili su upoznati s problematičnom situacijom Chiare Pašić. Ona je, navodno, došla tražiti njihovu pomoć, koja joj je u konačnici i pružena, navodi naš izvor.  Monstruozan zločin ponukao je i inspektore Ministarstva za demografiju, obitelj, mlade i socijalnu politiku, koji su, kako su nam potvrdili iz Ministarstva, jučer stigli u Centar za socijalnu skrb u Puli, i to po hitnom postupku, kako bi proveli sve potrebne izvide oko djelovanja tog centra. Iz Centra za socijalnu skrb nisu htjeli komentirati šokantan slučaj, a odgovor nismo dobili ni iz Doma za odgoj djece i mladeži u Puli, gdje je boravila. Još nisu poznati službeni nalazi obdukcije tijela malenog Denisa. Doznajemo da se čeka toksikološka analiza. Tek će tada moći imati dostojanstven pokop.