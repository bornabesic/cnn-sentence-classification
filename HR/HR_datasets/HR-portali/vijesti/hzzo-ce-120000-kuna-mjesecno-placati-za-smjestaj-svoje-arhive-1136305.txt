Točno 12.783,96 eura (bez PDV-a) svaki mjesec iduće četiri godine plaćat će Hrvatski zavod za zdravstveno osiguranje (HZZO) tvrtki Gramat-Loris export-import d.d. skladišni prostor na zagrebačkoj Radničkoj cesti. U skladište nekadašnjeg Gramata, velikog poreznog dužnika u predstečaju, HZZO će smjestiti svoju arhivu, što će građane koštati 119.850 kuna (bez PDV-a) svaki mjesec, ako tečaj eura ostane na današnjoj razini. Jer, Zavod je ugovor sa spomenutom tvrtkom sklopio upravo u eurima, uz opasku da se račun plaća u kunskoj protuvrijednosti prema aktualnom tečaju HNB-a na dan plaćanja. Za sklapanje takvog ugovora s navedenom kompanijom, Upravno vijeće HZZO-a dalo je suglasnost ravnatelju dr. Fedoru Dorčiću, ali nismo doznali tko je i pod kojim uvjetima odabrao upravo taj prostor na Radničkoj kao lokaciju arhive Zavoda. U Zavodu su rekli da su, prema nalogu Državnog arhiva, do 1. lipnja iduće godine morali pronaći drugi prostor jer trenutačni arhivski prostor u nesuđenoj Sveučilišnoj bolnici u Blatu nije primjeren. Iznosi koje će plaćati u Radničkoj, kako su objasnili, ostat će približno u okvirima troška najma sadašnjih prostora koje će tijekom preseljenja postupno otkazivati, a napomenuli su i da će se uštedjeti na troškovima transporta. Uz tolike mjesečne najamnine, koje je HZZO u svojem odgovoru opisao tržišnima, pomalo je smiješno pozivati se na uštedu uime par kilometara kraće vožnje od zagrebačkog centra i Direkcije HZZO-a do Radničke. Bez odgovora je ostalo i pitanje hoće li i tko raditi u tim unajmljenim prostorima, a bez sumnje se takva praksa može očekivati i nadalje jer u novoj zgradi, čija je gradnja planirana u Gradišćanskoj ulici, HZZO nije predvidio arhivski prostor. Njegova dokumentacija inače je u nadležnosti Državnog arhiva i prema konkretnom pravilniku, kako pojašnjavaju stručnjaci iz industrije pohrane dokumentacije, točno su propisani svi uvjeti koje prostor za arhiviranje mora ispunjavati. Tako, govore, police moraju biti metalne, vlaga od 45 do 55 stupnjeva, minimalna temperatura 12 stupnjeva... – Jedno je posao pohrane dokumentacije, a drugo je iznajmljivanje prostora. Mi u ovoj našoj branši znamo reći da to nije arhiviranje nego tek “iznajmljivanje praznog za puno” – komentirao je jedan od naših sugovornika. U svakom slučaju, ravnatelj Dorčić prihvatit će ponudu tvrtke Gramat-Loris uz suglasnost fiducijarnog vlasnika tog prostora, tvrtke Euro Alfa d.o.o., također prema podacima Poslovne Hrvatske, tvrtke u predstečaju i milijunskog poreznog dužnika. Telefonski brojevi u Gramatu ne rade, a u Euro Alfi obećali su javiti se budu li imali komentar. Inače je riječ o tvrtkama obitelji Golubar koje su često bile tema u javnosti.      >> Hrvatska ima ogroman potencijal u zdravstvenoj industriji 