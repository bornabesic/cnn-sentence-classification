Dok su je pokušavali uhititi, po tjeralici raspisanoj za njom, Amerikanka Vanessa Raney nožem je ubola u vrat 45-godišnjeg policajca. Sve se odigralo u policijskom automobilu, dok su se vozili po Bilju nadomak Osijeka u ponedjeljak oko 18 sati. Nevjerojatan je to epilog još nevjerojatnije priče o kojoj su mediji nedavno izvještavali. Riječ je, naime, o Amerikanki koja je dvije godine, kako se pisalo, uhodila i maltretirala Ivančicu Banković-Mandić, svoju bivšu profesoricu s Filozofskog fakulteta u Zagrebu.  – Prilikom postupanja po tjeralici za 41-godišnjom ženom i njezina legitimiranja, došlo je do ozljeđivanja policijskog službenika u predjelu glave. Policajac je u bolnici, a ona je uhićena – kazao nam je Dario Premec, glasnogovornik PU osječko-baranjske. – Ženu su, kako neslužbeno doznajemo, policajci pronašli, uveli u automobil i povezli prema postaji, kada je ona, u vožnji, nasrnula na policajca nožem i ubola ga u vrat. Policijski se automobil, pričaju očevici, odjednom zaustavio, a oba su policajca istrčala iz njega. Otvorili su zatim stražnja vrata i pokušavali izvući iz vozila ženu koja se otimala i vikala. Svemu je tome, u nevjerici, svjedočilo i nekoliko mještana, a jedan je od njih pritrčao je u pomoć policajcima i pomogao im pridržati napadačicu. Žena je ubrzo na tlu vezana lisicama, a ozlijeđeni je policajac, držeći se rukom za vrat, otišao u Dom zdravlja ispred kojega se drama zbivala te potražio pomoć. Sve je ubrzo bilo puno policije, a stigla je i Hitna pomoć koja je 45-godišnjeg policajca odvezla u bolnicu. – Kvalifikacija ozljeda još se utvrđuje, no policajac nije u životnoj opasnosti, navode u PU osječko-baranjskoj. Tjeralicu za Vanessom Raney raspisao je 27. ožujka Općinski kazneni sud u Zagrebu. Čekalo ju je, naime, suđenje za nametljivo ponašanje, a nije bila dostupna pravosudnim tijelima. Kako se već pisalo, SOA je Vanessu Raney proglasila prijetnjom za nacionalnu sigurnost. Oduzeta joj je putovnica, a imala je i zabranu ulaska i boravka u Hrvatskoj. A na hrvatsko tlo kročila je 2015. i upisala se na Croaticum, centar za hrvatski jezik pri Filozofskom fakultetu. Počela se ubrzo "čudno" ponašati, a usmjerila se na lektoricu Ivančicu Banković-Mandić, majku šestero djece. Slala joj je i tisuće poruka na dan. Otvarala je, kako se sumnja, lažne Facebook profile pod imenom lektorice, ali i njezine djece.   