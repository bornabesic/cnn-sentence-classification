NOVO 23: 56 Milan Bandić, koji je u prvom krugu lokalnih izbora 2017. osvojio najviše glasova za gradonačelnika Zagreba, upravo je stigao u svoj stožer. - Dobro jutro. Želim se zahvaliti sugrađanima na povjerenju. Stranka rada i solidarnosti je sa svojim partnerima relativni pobjednik izbora u Zagrebu i to nam je bio cilj. Želim čestitati svima koji su prešli prag, na svim razinama, i želim ih pozvati na suradnju i da napravimo veliku koaliciju u gradskoj skupštini. Zagreb to zaslužuje. Ja sam 17 godina na funkciji i moram donositi odluke za generacije, poput pravog državnika. Anki Mrak želim puno uspjehu u drugom krugu i samo za kraj... Zagrepčani nisu bedaki i ne padaju na štoseve. Htjelo se Bandića isporučiti na klanje a Zagrepčani nisu zasićeni Bandićem, već samo moji politički protukandidati - poručio je Bandić. - Njihova kampanja za mene je bila poput uboda komarca - rekao je Bandić. - Ja nikada nisam nikoga snubio ni privlačio. Dobio sam više glasova nego prošli put i to na sve četiri razine, što nikome u Hrvatskoj nije uspjelo - kazao je Bandić. -------------------------- 22:52 - Sandra Perković došla je u izborni stožer Milana Bandića i rekla da očekuje njegovu pobjedu u drugom krugu. Atmosfera u stožeru je vrlo mirna, bez euforije, a i dalje se čeka gradonačelnika koji pije kavu kraj NSB-a. ---------------------------- 22:35 - Nenad Matić, predsjednik Zelene liste, koalicijskog partnera stranke Bandić Milan 365 - Stranke rada i solidarnosti u nedjelju je iz Bandićeva izbornog stožera poručio kako očekuju da će njihova lista biti prva u Gradskoj skupštini, a Bandić uvjerljivo pobijediti sve protukandidate. "Bandić je dosadašnjim radom i svim svojim aktivnostima u kampanji pokazao da je najkvalitetniji kandidat, da ima najveće sposobnosti okupljanja koalicijskih partnera i kvalitetnih ljudi iz svih područja, te da nije opterećen stranačkim dogmama", istaknuo je Matić. Na pitanje mogu li birači Sandre Švaljek preći Anki Mrak Taritaš ili će podržati Bandića, Matić je rekao kako vjeruje da će Bandić pobijediti u drugom krugu. ---------------------------- 20:31 - Voditelj kampanje Ivica Lovrić rekao je da se u njihovom stožeru ne bave anketama, nego čekaju službene rezultate. Na pitanje bi moglo biti gusto u drugom krugu, Lovrić je rekao:  - Naš cilj u prvom krugu je ostvaren, a u drugom krugu očekujemo pobjedu Bandića protiv Mrak Taritaš koju smo također očekivali u drugom krugu  - rekao je. Lovrić je na pitanje da li očekuju javnu podršku drugih stranaka, među njima i HDZ-a, rekao:  - Mi samo očekujemo podršku građana i građanki Zagreba - rekao je Lovrić koji se nije htio baviti kalkulacijama hoće li HDZ dati podršku Mrak Taritaš u zamjenu za podršku HNS-a u Saboru.   U stožeru aktualnog zagrebačkog gradonačelnika Milana Bandića nema euforije nakon prvih izlaznih anketa. Jelena Pavičević Vukičević prva je komentirala ankete riječima:  - Poštujemo ankete, ali još više pravu volju birača. Strpimo se do 22 - kazala je Vukičević i dodala:  - Nemam posebnih emocija oko izlaznih anketa. One uvijek u pravilu idu na štetu Milana Bandića - zaključila je Vukičević.