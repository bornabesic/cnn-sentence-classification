Tko će provesti reformu obrazovanja i biti voditelj ili voditeljica ekspertne radne skupine, bit će odlučeno idućeg tjedna, no nakon gotovo mjesec dana “skrivanja” kandidata, imena onih koji imaju ambiciju biti na čelu 12-člane skupine konačno se otkrivaju. Do sada jedini poznati kandidat, bivši voditelj Boris Jokić, konačno dobiva imenovanu konkurenciju. Podsjetimo, on je prvi potvrdio da se ponovno kandidirao na natječaju za voditelja ERS-a. – Točno je da sam se prijavila za mjesto voditelja ekspertne radne skupine, no s obzirom na to da natječaj još uvijek traje, ne želim komentirati. Za to će biti vremena kasnije – kazala je Sanja Bilač. Riječ je o profesorici iz Splita koja je doktorirala na Učiteljskom fakultetu Sveučilišta u Zagrebu, bavi se znanstvenim radovima, sudjeluje u međunarodnim i hrvatskim znanstvenim i stručnim skupovima, surađuje u pisanju knjiga, piše priručnik za učitelje i radi u splitskoj osnovnoj školi. Bilač se ranije okušala i u politici i bila članica HDZ-a. Uz nju želju za vođenjem reforme ima i SDP-ovka Tanja Đaković, profesorica matematike i fizike, koja je svoj nastavnički staž gradila u zagrebačkoj osnovnoj školi. Dapače, ona je i prije sudjelovala u kurikularnoj reformi. Za nju brojni kolege kažu kako je vrlo praktična i organizirana i kako bi zadane ciljeve brzo mogla provesti te se već sada nagađa da je riječ o jednom od boljih kandidata koji pretendiraju na mjesto voditelja obrazovne reforme. No ona jučer nije bila dostupna za komentar. Među kandidatima je, kako neslužbeno doznajemo, i profesor povijesti u osnovnoj školi iz Kaštela Tihomir Rajčić koji je magistrirao na Filozofskom fakultetu u Zagrebu, a doktorirao na Sveučilištu u Zadru. Za njega, kako doznajemo, brojne generacije tvrde da je jedan od omiljenih profesora. Uz troje spomenutih želju za voditeljskim mjestom, kako doznajemo, ima i Mario Grčević, voditelj Hrvatskih studija koji je na tu poziciju imenovan odlukom rektora Damira Borasa. Njegovo imenovanje izazvalo je pravu buru u akademskoj zajednici, nije dobilo podršku Znanstveno-nastavnog vijeća studija, a nema podršku ni velikog broja studenata spomenutog studija. Glavnu ulogu u reformi obrazovanja željela bi imati i Gordana Rusak, profesorica na Biološkom odsjeku Prirodoslovno-matematičkog fakulteta u Zagrebu. Uz nju tu je, kako neslužbeno doznajemo, jer službene potvrde iz Ministarstva obrazovanja nema, i Jasminka Buljan Culej, nekadašnja zaposlenica Nacionalnog centra za vrednovanje, a među kandidatkinjama je i Loretana Farkaš.