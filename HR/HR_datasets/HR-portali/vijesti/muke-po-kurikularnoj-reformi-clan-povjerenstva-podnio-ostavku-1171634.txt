Neopozivu ostavku na mjesto člana Posebnog stručnog povjerenstva (PSP) za provedbu Strategije obrazovanja, znanosti i tehnologije podnio je Josip Milat, o čemu je u utorak izvijestio priopćenjem, dan nakon što je objavljeno da je za predsjednicu Ekspertne radne skupine za provedbu kurikularne reforme (ERS) imenovana Jasminka Buljan Culej. "Izbor voditelja i članova ekspertne skupine (ERS) rezultat je, formalno održivih, ali ipak pravnih proceduralnih makinacija. Zahtjev nas nekolicine da u izboru voditelja i članova sudjeluju svi članovi PSP-a tajnim glasovanjem, većinom od šest glasova nije prošao. O prijedlogu uže skupine koja je po svojoj savjesti, mada ne i jednoglasno, predložila voditelja, glasovalo se javno po načelu ''uzmi ili ostavi''. Moje pisano upozorenje nadležnom u Ministarstvo znanosti i obrazovanja (MZO), a za to su se zalagali još neki članovi PSP-a, na neodrživost takvog postupka, bilo je bezuspješno", stoji, među inim, u Milatovu priopćenju. Ističe i da su mogućnost uvida u dokumentaciju i to samo za 11 prijavljenih kandidata za voditelja Ekspertne radne skupine, članovi Povjerenstva imali samo dva sata prije sjednice, održane u ponedjeljak, 22. svibnja, na kojoj su odlučivali o članovima Ekspertne skupine. "Nakon obavljenog izbora voditelja, o prijedlogu ostalih 12 članova Ekspertne skupine izjavio sam: Ne mogu glasovati, zato što od predloženih dva poznajem i ne mogu glasovati jer deset ostalih ne poznajem. Rezultati su poznati", navodi još Milat, pedagog i redoviti profesor na splitskom Filozofskom fakultetu. Zamjera i to što se, iako je dnevnim redom bilo predviđeno, nije raspravljalo o primjedbama brojnih institucija na prijedlog Akcijskog plana, kao i o njegovima primjedbama, a koje je PSP-u uputio pismom dan ranije. "Predsjednica (Dijana Vican) je nakon više od dva sata rasprave o izboru voditelja i članova ERS-a, sjednicu prekinula s najavom nastavka rada u naknadno utvrđenom terminu. O mojim ranijim, slično intoniranim pismima, barem se raspravljalo. A ovo posljednje i uz dosta ozbiljnih primjedbi, nije ni spomenuto. Nakon svega zaista ne vidim valjanog, a još manje opravdanog razloga za sudjelovanjem u daljnjem radu", navodi Milat u priopćenju kojim obavještava o svojoj neopozivoj ostavci na mjesto člana PSP-a. Uputio je i zahvalu kolegama koji su mu izražavali podršku za rad u Povjerenstvu. "Ne želeći razočarati njih, ali ni i sve one koji znaju za moje radne, stručne, znanstvene i pedagoške kompetencije, želim ostati dosljedan sebi i svojim načelima", navodi dodajući da ostavku podnosi upravo zbog tih načela, a ne zato što ga netko za to proziva. Zahvalu je uputio i ministru znanosti i obrazovanja Pavi Barišiću, kao i premijeru Andreju Plenkoviću na povjerenju koje su mu imenovanjem u Povjerenstvo dali. "Žao mi je ako sam ih razočarao, ali za utjehu, volio bih da sam imao mogućnost ne razočarati ih", poručuje.