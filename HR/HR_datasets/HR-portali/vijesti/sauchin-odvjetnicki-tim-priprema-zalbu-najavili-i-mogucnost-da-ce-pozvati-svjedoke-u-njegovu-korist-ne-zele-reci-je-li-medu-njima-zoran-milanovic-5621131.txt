SDP-ovac Tomislav Saucha proveo je prvu noć u Remetincu. Sudac istrage odredio mu je jednomjesečni istražni zatvor, među ostalim i zato da ne bi mogao utjecati na svjedoke. Tereti ga se da je proračun oštetio za oko 540.000 kuna i 1.360 eura potpisujući inozemne dnevnice posebnim savjetnicima bivšeg premijera Zorana Milanovića, koji tvrde da na putu nisu bili niti su podizali novac. U istražnom postupku bit će ispitano još sedam svjedoka, uglavnom službenika ureda za opće poslove Vlade i Sabora, javlja HRT, čiji su novinari u subotu ujutro razgovarali s članovima Sauchina odvjetničkog tima. Poručuju kako smatraju da s obzirom na to da je riječ o manjem broju svjedoka, proces ispitivanja svjedoka ne bi trebao trajati dugo. Postoji mogućnost i da obrana pozove svoje svjedoke. Sauchini branitelji nisu željeli otkriti nalazi li se među njima Zoran Milanović. Potvrdili su da će razmotriti žalbu na odluku o Sauchinu zadržavanju u istražnom zatvoru i zatražiti nova grafološka vještačenja.