Foto: Hina, Goran Stanzl/PIXSELL ORUŽANE snage Republike Hrvatske (OS RH)  obilježile su u petak 26. obljetnicu ustroja, kao i Dan Hrvatske kopnene vojske, prigodnom svečanošću na Hrvatskom vojnom učilištu "Dr. Franjo Tuđman", pri čemu su zaslužnim bivšim i aktivnim pripadnicima OS RH uručena odličja, promaknuća, pohvale i nagrade.  Također je obilježena 20. obljetnica promocije prvog naraštaja vojnih pilota Hrvatskog ratnog zrakoplovstva i protuzračne obrane, a dvorane u HVU imenovane su po imenima sedam gardijskih brigada Hrvatske vojske i Prvom hrvatskom gardijskom zdrugu.  Na svečanosti kojoj su bili nazočni visoki državni dužnosnici te umirovljeni i aktivni visoki časnici OS RH naglašeno je kako je nakon pobjede u Domovinskom ratu OS RH postao manji, ali učinkovitiji i sposobniji, kao punopravna članica NATO-a i Europske unije.  Poboljšanje sustava sigurnosti   Potpredsjednik Vlade i ministar obrane Damir Krstičević podsjetio je kako je Hrvatska vojska "izrasla u najtežim danima borbe za samu opstojnost države i dobila sve bitke, a danas je fokusirana na budućnost".  "Ministarstvo obrane ulaže napore kako bi pripadnicima OS RH stvorili što bolje uvjete života i rada te podigli standard. Istovremeno, razvija se i poboljšava sustav sigurnosti koji će garantirati svim građanima da Hrvatska u bilo kojem trenutku može čvrsto, snažno i jasno reagirati i odgovoriti na bilo koju ugrozu ili opasnost i tako omogućiti nesmetan razvoj i prosperitet svih njezinih građana" kazao je.  Krstičević je uvjeren da će se pitanje nabave novog tipa borbenih aviona uspješno riješiti, te je ponovno istaknuo kako je Hrvatskoj potrebno ratno zrakoplovstvo.  Pripadnicima OS RH čestitala je izaslanica predsjednice Republike i Vrhovne zapovjednice OS RH  Anamarija Kirinić kazavši kako to prigoda da se "s ponosom i zahvalnošću sjetimo svih domoljuba i branitelja koji su se odazvali zovu za obranu domovine, a najviše onih koji su za nju dali svoje živote".  Današnja sigurnosna situacija zahtijeva veća ulaganja u obranu i OS RH, a pripadnici naše vojske ostaju oslonac mira i sigurnosti, te međunarodne afirmacije Hrvatske diljem svijeta, istaknula je izaslanica predsjednice.   Načelnik glavnog stožera general Mirko Šundov ocijenio je da su se OS RH nakon Domovinskog rata preustrojile u manje brojnu, ali efikasnu i profesionalnu organizaciju, uspješno integriranu u NATO i EU.  Naša buduća postignuća ovisit će prije svega o sposobnosti naših pripadnika, o stalnom ulaganju u ljudske potencijale, njihovo obrazovanje i osposobljavanje. Samo tako moći ćemo osigurati sposobnosti sučeljavanja s izazovima koje nam donosi budućnost, ocijenio je.  Velika smjena straže  Na svečanosti je prikazana generalna proba ceremonije Velike smjene straže koja će se održavati na Gornjem gradu u Zagrebu od 27. svibnja do 1. listopada, a koja se izvodila od 1990.  do 2000. godine.   Dan OS RH i Dan Hrvatske kopnene vojske obilježavaju se svake godine 28. svibnja, na dan kada je 1991. održana svečana smotra Zbora narodne garde (ZNG) na stadionu NK Zagreb u Kranjčevićevoj ulici i kada su hrvatskoj javnosti predstavljene prve brigade ZNG-a .   U subotu će se održati prigodni program u središtu Zagreba te na ŠRC-u Jarun. Program će započeti koncertom Orkestra OS RH na Zrinjevcu u 11 sati, te na Trgu P. Preradovića u 11,45 sati. Zatim će se na Trgu Sv. Marka u 12 sati održati ceremonija Velike smjene straže, a nakon toga na Trgu bana Josipa Jelačića Počasno zaštitna bojna održat će prikaz ceremonijalnih radnji.  U nedjelju na Jarunu će se uz taktičko-tehnički zbor naoružanja i vojne opreme održati letački program HRZ i PZO-a te pokazne vježbe Počasno zaštitne bojne i Zapovjedništva specijalnih snaga, a u ponedjeljak  svečana akademija u KD "Vatroslav Lisinski".