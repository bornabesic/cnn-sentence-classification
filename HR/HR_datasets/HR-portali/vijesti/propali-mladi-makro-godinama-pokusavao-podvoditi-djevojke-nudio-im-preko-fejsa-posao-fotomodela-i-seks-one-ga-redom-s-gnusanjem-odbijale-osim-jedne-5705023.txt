Zbog pokušaja podvođenja četiri djevojke, od kojih dvije maloljetnice te jednoga podvođenja punoljetne djevojke, propali mladi makro Danijel T. (25) jučer je na zagrebačkom Županijskom sudu nakon priznanja krivnje osuđen na 11 mjeseci zatvora koji će se zamijeniti dobrotvornim radom. Danijel T. se kao 21-godišnjak u podvođenju okušao od 2013. do 2015., no prema sadržaju optužnice, ne baš uspješno. Najprije je na Facebooku osnovao nekoliko profila lažnih agencija s kojima je krenuo vrbovati djevojke. “Agencija Mija”, “Leon Luxuryagencija”, “Italija Hostes agencija”, “Agencija Angels” bili su nazivi profila s kojih su djevojkama na njihove Facebook profile dolazili pozivi kojima im je najprije nudio posao fotomodela, no ubrzo bi im rekao da je zapravo riječ o pružanju seksualnih usluga. Prvi takav slučaj otkriven je u listopadu 2013. kada je Danijel T. kontaktirao jednu 17-godišnjakinju i predložio joj da se za njega bavi escortom. Djevojku je zatim uputio u jedan stan koji je unajmio te joj počeo slati mušterije. Međutim, 17-godišnjakinja se prepala pa mušterije nije htjela puštati u stan, a kamoli s njima imati spolne odnose. Danijel T. je zatim izgubio živce i zaprijetio joj da će svima reći čime se bavi te da zna u koju školu ide, međutim, prema optužnici 17-godišnjakinju to nije natjeralo da promijeni mišljenje. Danijel T. nove je djevojke pokušao regrutirati i u listopadu 2013. te u lipnju i srpnju 2014., također preko profila, no čim bi ih kontaktirao, one bi njegove poslovne ponude s gađenjem odbile i njegov profil prijavljivale policiji. Djevojku za podvođenje uspio je angažirati tek u siječnju 2015., no ubrzo ga je uhitila policija. U tom poslu zaradio je 1600 kuna, koje sada mora vratiti. Sud je pri odmjeravanju kazne prihvatio argumente okrivljenikova odvjetnika Mije Goluba koji je rekao da je Danijel T. u vrijeme počinjenja bio jako mlad, da je priznao djelo i izrazio kajanje te da je sada teško bolestan. U međuvremenu je Danijel T. upisao i fakultet.