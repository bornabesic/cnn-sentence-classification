Foto: Facebook PRIJE nekoliko godina računalni programer iz Kanade došao je na ideju da osnuje udrugu koja će se brinuti o divljim mačkama jer je postotak preživjelih mačića s ulice samo 25 posto. Udrugu je nazvao Tinny Kittens, a njezin je cilj pomaganje mačkama koje su prepuštene ulici, briga za njihovo zdravlje, kastracija te hranjenje. U ljeto 2015. godine volonteri iz udruge promatrali su jednu koloniju mačaka i uočili jednog malenog mačka koji je imao dosta poteškoća. Rodio se bez zadnje dvije šapice i bio je slab i zakržljao. Odmah su ga odveli veterinaru i počeli s borbom za njegov život. Njega nikako nije htio napustiti maleni brat, pa su obojica naposljetku bila udomljena. Cassidy je gotovo izgubio bitku i uginuo. Patio je od ozbiljne infekcije i stanje mu se pogoršavalo. No, na iznenađenje svih, Cassidy se počeo boriti i dokazao je da je vrlo snažan. Nakon nekoliko dana njegovo se stanje naglo poboljšalo. Obavljao je svakodnevne zadatke samostalno, jeo je sam i obavljao nuždu bez ičije pomoći. Danas ima gotovo dvije godine, svi ga nazivaju super-mačkom i postao je ambasador za divlje mačke iz cijeloga svijeta.