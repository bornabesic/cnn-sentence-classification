Medo mi je iskočio pred auto na mojoj, desnoj strani autoceste nekoliko kilometara iza tunela Sveti Rok. Sve se odigralo jako brzo, nisam stigao ni zakočiti, ni prestrašiti se. Reagirao sam automatski, a imali smo sreće što nije bilo drugih vozila na autocesti. Udarili smo u medu, ali nismo se prevrnuli, Bog nas je sačuvao. Medvjediću, nažalost, nije bilo spasa, rekao nam je to Josip Adžić (45), predsjednik Udruge veterana vojne policije Zadarske županije.  Medvjedić je navodno preko autoceste krenuo za majkom kroz rupu na ogradi. - Bilo nas je četvero u automobilu i vjerojatno ne bismo bili živi da se vozilo okrenulo na krov. Na sreću nisam vozio brzo, jer se inače držim ograničenja, a u trenutku nezgode vozio sam oko 130 kilometara na sat. Malo smo se "ugruvali", kolega je slomio rebro, ali sve u svemu dobro smo prošli s manje više lakšim ozljedama. Tek malo kasnije, kad je sve prošlo, došlo nam je u glavu što je moglo biti i koliko smo imali sreće - kaže Adžić. On je u petak rano ujutro, već oko četiri sata s još tri člana izaslanstva zajednice udruga krenuo na izborno-izvještajnu skupštinu zajednice udruga veterana vojne policije iz Domovinskog rata u Vinkovce. Trebali su stići do 10 sati jer se Josip Adžić kandidirao za još jedan mandat predsjednika za zadarsku županiju.  - Nakon nesreće, obavijestili smo sve nadležne pa su došli policija, hitna, cestari. Zvao sam i šlep službu koja je preuzela razbijeno vozilo, a mi se morali vratiti do zračne luke u Zadar gdje nas je čekalo novo vozilo rent-a-cara preko osiguranja. Izgubili smo dva-tri sata, ali so stigli u Vinkovce, a protokol je čekao zbog nas. Ni medo nas  nije spriječio da odem po drugi mandat! - kaže Adžić te dodaje da se lako smijati nakon što sve dobro završi.   Iz Ličko-senjske policije potvrdili su nam da se 26. svibnja u 4 sata na autocesti A-1, na području općine Lovinac u smjeru Zagreba dogodila se prometna nesreća. Nakon očevida utvrdili su da "pravna i odgovorna osoba u pravnoj osobi koji su nadležni za održavanje ceste" nisu vodili brigu i poduzimali primjerene mjere za odvijanja sigurnog i nesmetanog prometa, te je 45-godišnjak iz Zadra, upravljajući osobnim automobilom zadarske registracijske oznake prednjim desnim dijelom vozila naletio na divlju životinju odnosno medvjeda. Zbog toga će protiv pravne osobe i odgovorne osobe, odnosno HAC ONC-a (Održavanje i naplata cestarine pri Hrvatskim autocestama) i zaposlenika koji je odgovoran za održavanje ograde oko autoceste podnijeti optužni prijedlog zbog prekršaja iz Zakona o sigurnosti prometa na cestama.