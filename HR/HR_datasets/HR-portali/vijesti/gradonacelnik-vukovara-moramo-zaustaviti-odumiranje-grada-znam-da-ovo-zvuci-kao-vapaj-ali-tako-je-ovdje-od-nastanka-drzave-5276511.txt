Vukovarski gradonačelnik Ivan Penava te Vukovarsko-srijemski župan Božo Galić u četvrtak su na vladinoj sjednici koja se održava u Vukovaru, uoči sutrašnje 25. obljetnice bitke i pada grada u Domovinskom ratu, upozorili na najvažnije bolne točke tog područja Hrvatske, a Penava je upozorio kako Vukovar nažalost polako, ali sigurno odumire te naglasio da se to stanje mora promijeniti. Penava je kazao kako se u njegovima riječima, kada govori o Vukovaru, vjerojatno osjeća gorčina i vapaj za pomoć, a to, rekao je, karakterizira grad od nastanka države, od vapaja za pomoć u trenucima kada je Vukovar bio pod okupacijom. "Nažalost, nije se puno toga promijenilo, dodao je te ustvrdio kako je situacija daleko od one kakva bi trebala biti. Podsjetio je pritom na "momke u tenisicama" koji su prije 25 godina branili grad, na preko četiri tisuće poginulih u bitki za grad te oko 300 nestalih i oko 22 tisuće prognanih. "I ovo 'oko' nažalost govori o odnosu prema Vukovaru. Mi konkretne brojke ni popise ni danas ne znamo, kao da govorimo o pačićima, a ne o ljudskim sudbinama. I to nas u Vukovaru čini frustriranima i živčanima jer ne možemo vjerovati da ni nakon 25 godina ne znamo ni gdje su nam ljudi ni tko je sve imenom i prezimenom stradao u Vukovaru", ustvrdio je. Grad Vukovar je s 44 tisuće stanovnika pao na 28 tisuća prema popisu iz 2011. godine, a Penava dodaje da je procjena da je realna brojka 22 do 23 tisuće stanovnika. "Nažalost, ukazujem na ovaj podatak da su i dalje prisutne manipulacije s Vukovarom, jer je ta brojka o 28 tisuća stanovnika debelo prenapuhana", poručio je. U Vukovaru je 1991. godine bilo 29 tisuća zaposlenih, a danas ih je zaposlenih 9,5 tisuća, odnosno danas je broj stanovnika manji nego je prije 25 godina bio broj zaposlenih, upozorio je. "Ovaj grad polako, ali sigurno odumire", upozorio je vukovarski gradonačelnik. Naveo je da većina županijskih odjela, iako je grad upravno središte, nisu u Vukovaru. "Od policijske uprave, pa do svih silnih institucija koje su trebale biti, ali nažalost nisu", navodi. Dodaje i da direktor Borova nije iz Vukovara, kao ni ravnatelj Agencije za plovne putove te ravnatelj Lučke uprave, dekan Veleučilišta. "Nije da smo mi 'antiprotivni' i da imamo nešto protiv tih ljudi, ali činjenica je da u 11 godina nisu razvili vukovarske kadrove, jer se uvijek ide po ovim ili onim linijama i svatko dovlači onoga tko mu je bliži", dodaje Penava istaknuvši kako govori iskreno, bez uljepšavanja, isključivo s namjerom da se pomogne Vukovaru. "Nemamo pravo nastaviti ovim tempom", zaključio je te pozvao Vladu da se preokrenu takvi trendovi. "Postali smo grad starih ljudi. Istina je - Vukovar danas nema kadrova i mi ovaj grad gubimo ako nešto radikalno ne promijenimo", kazao je. Premijer Andrej Plenković ustvrdio je da je izvješće vukovarskog gradonačelnika prilično realno i argumentirano te poticaj svima u Vladi da se pokuša pomoći kako bi se zajedničkim djelovanjem promijenili pokazatelji koji su prije svega uzrokovani ratnom agresijom. Župan Galić rekao je je da su riječi gradonačelnika Penave "stvarna slika kakva jeste u Vukovar" te ocijenio kako je možda i gora kada se gleda gospodarski dio odnosno da postoji prijetnja da se raspadne i "ono što dobro radi", poput "Borova" i Luke Vukovar. Stanje u županiji, dodao je, nije ništa bolje, sela propadaju u cijelosti, mladost odlazi. Ove školske godine, primjerice, upisalo se 1165 učenika manje nego prošle godine, a grad Ilok je sa 7,5 tisuća pao na 3 tisuće. "To moramo zaustaviti, jednostavno moramo", poručuje i Galić. Da bi se sve skupa realiziralo, kazao je, potreban je mir i zajedništvo. "I zbog sastava stanovništva koje jeste, pripadnika nacionalnih manjina, prije svega srpske nacionalne manjine. Mir, da se odnosi stvaraju takvi da promjene koje se žele učiniti izlaze iz zajedničkog života ljudi koji žive ovdje, a ne da su kabinetske odluke, koje remete. Bilo da je to uvođenje ćirilice, bilo da su to druge stvari, bez razgovora sa stanovništvom koje ovdje živi. Imali smo to prilike vidjeti u prošlosti", kazao je Galić. Potom su ministri u Vladi izvijestili o dosad učinjenom i o budućim projektima u Gradu Vukovaru i Vukovarsko-srijemskoj županiji.