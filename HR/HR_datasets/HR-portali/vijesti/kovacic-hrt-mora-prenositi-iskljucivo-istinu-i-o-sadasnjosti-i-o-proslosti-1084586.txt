Svečanom akademijom u dvorani Vatroslava Lisinskog obilježen je Dan HRT-a te 60. obljetnica Hrvatske televizije i 90. obljetnica Hrvatskog radija, a vršitelj dužnosti glavnog ravnatelja Siniša Kovačić istaknuo je tom prigodom da HRT mora biti "glas svih građana Hrvatske i medij na kojemu ne smije biti povlaštenih ili obespravljenih i javni servis koji mora prenositi isključivo istinu, ne samo o sadašnjosti, nego i o prošlosti".  Naglasivši i kako se temeljna svrha i misija tog javnog servisa nikada ne smije i ne treba promijeniti, Kovačić je istaknuo i cilj da HRT bude predvodnica inovacija i razvoja, kulture i stvaralaštva te poticanja dijaloga i, prije svega, prenošenja istine.  "Ako tu istinu ne možemo uvidjeti odmah, onda je moramo tražiti u dijalogu svih društvenih skupina koliko god je potrebno dok je ne pronađemo jer bez dijaloga nema niti zajedništva, a zajedništvo je, i to upravo ono kakvo smo najbolje mogli vidjeti i osjetiti u Domovinskome ratu, jedino jamstvo naše sretne i dobre budućnosti" istaknuo je Kovačić.  Izaslanik predsjednika Vlade Tihomira Oreškovića ministar kulture Zlatko Hasanbegović rekao je da su snaga i moć Hrvatske radiotelevizije od velikog značaja za hrvatski nacionalni identitet i nacionalnu i društvenu samospoznaju.  "HRT je prvorazredno kulturno i javno dobro hrvatskog naroda čija je misija i zadaća neusporediva s bilo kojim drugim komercijalnim medijem. Zato je krajnja obveza i odgovornost svih nas, svakog od nas na svom području, pridonositi HRT-u kao prostoru istinske medijske slobode, novinarske profesionalnosti, tehnološke izvrsnosti i promicanju političkog dijaloga izvan služenja bilo kojem uskostranačkom i političkom interesu", istaknuo je Hasanbegović.  U sklopu središnje proslave uručene su i godišnje nagrade zaslužnim djelatnicima HRT-a, a na svečanoj akademiji nagrada za životno djelo "Ivan Šibl" uručena je Mići Dušanoviću, koji u sportskoj redakciji HRT-a radi već pune 42 godine te je, između ostaloga, ostvario čak osam zimskih i sedam ljetnih Olimpijskih igara te više od 4500 prijenosa uživo. Ta se nagrada dodjeljuje istaknutim radnicima koji su obilježili vrijeme u kojem su djelovali.  Nagradu "Joško Martinović" za najbolju reportažu dobila je novinarka Andrea Buča za reportažu "Obrovac jučer, danas, sutra", a dobitnik nagrade "Gordan Lederer" je HRT-ov snimatelj Davor Petričić.  Godišnje nagrade dodijeljene su djelatnicima tehnologije, poslovanja, produkcije i produkcije HRT-a.  Svečanosti su nazočili izaslanik predsjednice Kolinde Grabar Kitarović njezin savjetnik Andro Krstulović Opara, potpredsjednik Hrvatskog sabora Ivan Tepeš, mnogi predstavnici hrvatskog javnog, političkog, vjerskog života, članovi diplomatskog zbora i, najbrojniji, bivši i sadašnji zaposlenici Hrvatskoga radija i Hrvatske televizije.  >>'HRT služi vlasti, a ne građanima. Ukinuli su Otvoreno' 