Kada se spomene vojni program koji je koštao milijarde dolara, a nije polučio očekivane rezultate, prva asocijacija je američki višenamjenski lovac pete generacije F-35. Do sada je u njegovu proizvodnju i razvoj utrošeno više od 400 milijardi dolara, a ukupna cijena održavanja i korištenja procjenjuje se na više od bilijun dolara. Sam zrakoplov je pak na testiranjima pokazao mali milijun problema te je dojam da se njegov razvoj svodi na stalno ispravljanje pogrešaka koje su uzrok bezbrojnih odgađanja uvođenja tog aviona u aktivnu službu. No, usprkos tome, F-35 ima narudžbe diljem svijeta, koje trenutno iznose oko 720 jedinica koje bi se trebale naći u zračnim snagama Južne Koreje, Australije, Ujedinjenog Kraljevstva, Italije... Rusi već neko vrijeme također razvijaju svoj lovac pete generacije, Suhoj PAK FA, poznat i pod oznakom T-50. I ruski se lovac susreo s dosta problema i odgoda tijekom razvoja (koji je koštao nemjerljivo manje od F-35, po nekim procjenama ne više od 10 milijardi dolara), ali se očekuje da će prvi modeli za ruske zračne snage biti dostavljeni početkom 2017. godine. Planovi koje je objavilo rusko ministarstvo obrane tvrde da će za vlastite potrebe proizvesti oko 250 tih aviona, ali zato računaju da će ih prodati oko tisuću na inozemnom tržištu. Na prvi pogled Suhoj T-50 čini se boljom opcijom od F-35. Koštat će manje (ne zna se točno koliko, ali sigurno ne 100 milijuna dolara koliko je minimalna cijena za F-35), a trebao bi ponuditi jednake ili bolje performanse od američkog lovca. Štoviše, Rusi se nadaju da će Suhoj T-50 na nebu predstavljati ozbiljnu konkurenciju američkom F-22 Raptoru, jedinom lovcu pete generacije koji je trenutno u aktivnoj službi, a čiji je izvoz, zbog želje da se ne otkrije napredna tehnologija, američki Kongres zabranio još 2005. godine. Na papiru osnovni podaci Suhoja izgledaju impresivno - "stealth" dizajn trebao bi ga učini teško vidljivim za radare te ima mogućnost "supercruisea", tj. leta nadzvučnom brzinom kroz duži period, a da pritom trag koji ostavljaju mlazni motori bude minimalan i teško vidljiv za radare. Imat će i novi APRA radarski sustav koji će omogućiti odličnu preglednost ispred i sa strane aviona, dok će se za pogon brinuti motori Saturn AL-41F1 (Tip 117) koji bi u dovršenoj verziji trebali omogućiti 167 kN potiska svaki, što je potencijalno više od F-22 (za koji točni podaci nisu poznati). Maksimalna brzina aviona trebala je biti Mach 2.3, ali je u međuvremenu prilagođena na Mach 2. Što se tiče naoružanja, ono još nije definirano, ali može se očekivati da će ovaj T-50 koristiti već postojeće zrak-zrak i zrak-zemlja projektile koje koriste Su-35 ili Su-27, kao i one koje ruske zračne snage tek razvijaju. No, uz sve te divne karakteristike, T-50 osim ruske vojske još uvijek nema kupaca. Istina, Rusija je s Indijom potpisala 2012. godine 11 milijardi dolara vrijedan ugovor o zajedničkom razvoju posebne inačice ovog modela (Suhoj PAK / HAL) za indijsko ratno zrakoplovstvo, ali je taj razvoj obilježen problemima i odgodama. Inicijalno su Indijci naručili 200 zrakoplova, pa smanjili brojku na 144, a teške su šanse da će model u aktivnoj službi biti prije 2022. godine. S druge strane, Kinezi razvijaju svoj prototip lovca pete generacije (Chengdu J-20 i Shenyang FC-31), Brazil je od narudžbe odustao, što kao potencijalne kupce ostavlja tek zemlje jugoistočne Azije poput Indonezije, Malezije i Vijetnama. Jasno, države NATO pakta neće baš kupovati ruske avione, dok ostatak svijeta naprosto nema potrebni novac. Najveći problem predstavlja činjenica da mnoge komponente na T-50 još nisu razvijene do kraja te se koriste sustavi koji su već instalirani na Suhoju Su-35S, lovcu 4++ generacije, a koji su naručile Kina i Indonezija. Taj model nakon modernizacije koristi iste motore i radar kao i T-50, ali pritom će koštati osjetno manje i k tome je već spreman za narudžbu, piše portal za vojna pitanja Janes.com . Štoviše, mnogi stručnjaci drže da će T-50 imati "samo" poboljšane verzije većine komponenti koje su na Su-35 te jako malo, ako i išta, revolucionarno novih. To ne znači da je riječ o lošem zrakoplovu, pogotovo u usporedbi s praktički "ukletim" F-35, nego da je riječ o avionu koji će u svojim inicijalnim varijantama biti bliži generaciji 4++ nego petoj generaciji lovaca. Budući da mnoge države budućnost svojeg ratnog zrakoplovsta baziraju na petoj generaciji lovaca, Suhoj T-50 mogao bi ispasti iz igre, pogotovo kad je na tržistu modernizirani i provjereni Su-35.