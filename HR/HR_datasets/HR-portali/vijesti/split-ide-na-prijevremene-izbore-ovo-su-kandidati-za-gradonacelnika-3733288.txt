Kad nepravda postane zakon, onda je otpor dužnost - poručio je jučer s konferencije za medije splitski gradonačelnik Ivo Baldasar, koji je, nakon što je Predsjedništvo SDP-a raspustilo tamošnju lokalnu organizaciju, odlučio izaći samostalno na izbore za gradonačelnika, kad god se oni dogodili, a možda će se priključiti i nekoj lijevoj stranci. U SDP se, izričit je, neće vraćati, a raspuštanje gradske organizacije, koja broji 1100 članova, nazvao je “čistim revanšizmom i provođenjem jednoumlja”. Baldasarova najava kandidature u Splitu bez podrške SDP-a otvara nekoliko pitanja. Hoće li se u Splitu dogoditi prijevremeni izbori, koliku podršku Baldasar ima u Gradskom vijeću, kako će reagirati SDP-ovi, a kako HDZ-ovi vijećnici, te tko će se naći u utrci za splitskog gradonačelnika. Ako pitate lokalne HDZ-ovce, onda prijevremeni izbori odgovaraju isključivo Zoranu Milanoviću, međutim, pitanje je ima li Baldasar i dalje potporu u Gradskom vijeću. Javnu potporu jučer mu je izrazio SDP-ov šef Gradskog vijeća Boris Ćurković, koji kaže da neće nikoga moliti na koljenima da ga vrati u stranku. - Ne znam kako će tko reagirati pri izglasavanju odluka, ali ja ću raditi u interesu grada, jer smatram da Gradsko vijeće treba biti nadstranačko jer je bolja i ovakva, nego nikakva vlast - kaže Ćurković. Vjerojatno će se ova čudna vlast nastaviti. Baldasara se može rušiti samo na izglasavanju proračuna krajem godine. U tom slučaju prijevremeni izbori bi se mogli održati krajem ožujka 2017. Redoviti bi trebali biti u svibnju 2017. pa je pitanje isplati li se rušiti Baldasara samo dva mjeseca prije izbora. - Kad dođe proračun, opozicija uvijek glasa protiv, ako se njima pridruži i jedan dio SDP-ovaca, proračun neće proći. A možda neka stranka procijeni da je to pametno - kaže Ćurković te dodaje kako SDP-ovcima ostaje gorak okus u ustima unatoč sada pomirljivim izjavama iz vrha stranke da će se moći automatizmom vraćati članovi koji to žele. Kada je riječ o HDZ-u, šef tamošnjeg ogranka stranke, Petar Škorić, kaže da će podržati jedino Baldasarove prijedloge tehničke prirode. - HDZ ĆE nastaviti djelovati kao konstruktivna oporba i podržavati samo tehničke aktivnosti neophodne za funkcioniranje Grada, jer ne smijemo dopustiti zastoj života - kaže Škorić. A tko će se kandidirati za gradonačelnika? Uz Baldasara koji će izaći samostalno na izbore, iz SDP-a stižu informacije da će njihov kandidat za gradonačelnika biti Roko Andričević, bivši zamjenik ministra Vedrana Mornara. On to jučer nije demantirao već je rekao da je o tome razgovarao s članovima splitskog SDP-a, da mu je čast, ali da još nije vrijeme za takve odluke. HDZ ima nekoliko mogućih kandidata, ali onaj koji slovi za favorita i tko bi uistinu mogao postati gradonačelnik Splita je Andro Krstulović Opara, sadašnji savjetnik predsjednice Republike. Tu su još i predsjednik splitskog HDZ-a Petar Škorić, te splitski rektor Šimun Anđelinović. Zapravo će se sve znati krajem svibnja nakon unutarstranačkih izbora u HDZ-u. Uspije li Škorić ući u predsjedništvo, on bi mogao biti kandidat. Izvori iz HDZ-a kažu kako do Krstulovića Opare stalno dolaze glasovi da bude kandidat, te da je o tome razgovarao i s predsjednicom, ali “da je ipak o tome još prerano govoriti”. - Naravno da su ti prijedlozi došli do mene i sve su intenzivniji. Ali, ja sam u potpunosti posvećen sadašnjem zahtjevnom poslu, lokalni su izbori predaleko, a ukoliko se o tome bude razgovaralo, ja ću prihvatiti taj razgovor i onda ćemo vidjeti hoće li se ići s time - kaže Krstulović Opara za Jutarnji. Splitski kuloari čak pričaju da bi HNS istaknuo Srđana Gjurkovića za gradonačelničkog kandidata, a da bi onda od SDP-a očekivali da ga podrže. No, SDP bi, kažu izvori, Gjurkovića podržao za župana. I Most će imati svog kandidata, priča se da će to biti sadašnji zamjenik ministra turizma Robert Pauletić, dok bi Ivan Kovačić mogao biti njihov kandidat za župana, a Pametno će najvjerojatnije istaknuti Marijanu Puljak, ali odluka o tome još nije donesena.