Nakon što su mediji objavili mišljenje Odbora za etiku u znanosti i visokom obrazovanju, stiže i priopćenje ministra Pave Barišića koji je, po mišljenju Odbora, plagirao rad američkog filozofa S. Schlesingera. Barišićevo priopćenje, poslano s naslovom „Priopćenje o neetičnoj zloporabi Odbora za etiku u znanosti i visokom obrazovanju u svrhu političkih obračuna“, prenosimo u cijelosti: U svjetlu ponovnih neutemeljenih napada na mene kao osobu i moj znanstveni dignitet, ponavljam ono što sam u javnosti izrekao već nekoliko puta. Nije bilo osnove za „naknadno“ stavljanje na dnevni  red Odbora za etiku u znanosti i visokom obrazovanju prijave iz 2011. godine koja je pravodobno bila riješena. Nadležna etička tijela Filozofskoga fakulteta Sveučilišta u Splitu i Sveučilišta u Zagrebu odbacila su navedenu prijavu još prije šest godina kao neosnovanu. Na žalost, pojedini mediji i novinari pokušavaju nametnuti dojam da se predmet tek sada rješava. Nedvojben je bio zaključak mjerodavnih etičkih tijela da se u mom slučaju ne radi o „plagijatu ni o njegovim pojavnim oblicima“. Žao mi je što je bivši predsjednik Odbora za etiku, akademik Vlatko Silobrčić, kao član Predsjedništva političke stranke Pametno zlorabio visoko etičko tijelo koje imenuje Hrvatski sabor za političke obračune. Nakon što je prijava odbačena, a tiskarska omaška u drugom izdanju mojega teksta otklonjena već 2010., dakle prije nego što je i prijavljena, Odbor za etiku posegnuo je „naknadno“ nakon mojega imenovanja za ministra znanosti i obrazovanja za prijavom za već „presuđenu stvar“. U pravnoj je državi načelo „res judicata“ jamstvo pravne sigurnosti, ne može se ponavljati suđenje za ono o čemu je već donesen pravorijek. U svojemu djelovanju kao ministar znanosti i obrazovanja zalažem se za uvažavanje različitosti i pluralizam mišljenja te uključivanje svih segmenata društva u demokratsku raspravu o relevantnim pitanjima. Na ovoj odgovornoj dužnosti poštovat ću i uvažavati različite stavove temeljene na činjenicama i u tome me ništa ne će pokolebati. Prof. dr. sc. Pavo Barišić Barišić u priopćenju ne spominje ostavku, koju je među prvima zatražio  Ivan Vrdoljak, potpredsjednik Sabora i predsjednik HNS-a. - Tražimo hitnu i neopozivu ostavku ili razrješenje ministra znanosti i obrazovanja Pave Barišića. Odluka Odbora za etiku u znanosti i visokom obrazovanju, kojom je potvrđeno da je ministar Barišić plagijator, ali i činjenica da je on svjesno i izravno lagao javnosti tvrdeći suprotno, razlog je za njegovu trenutnu i neopozivu ostavku ili, ako on to sam ne učini, razrješenje od strane predsjednika Vlade Andreja Plenkovića“, izjavio je predsjednik HNS-a i potpredsjednik Sabora Ivan Vrdoljak nakon što je danas objavljena spomenuta odluka.  - Ostavka je jedini mogući način da se zaštiti dignitet struke, dignitet institucije ministra obrazovanja i da se vrati povjerenje građana u demokratske institucije. Postavljam pitanje – na koji će način profesori, nastavnici i učitelji kazniti djecu u školama ako prepisuju, ako je prvi čovjek hrvatskog obrazovanja dokazani plagijator i lažov?“, pitao je Vrdoljak. „Pavo Barišić je eksplicitno rekao „nisam plagijator i nisam prepisao“. Ako ministar tvrdi jedno, a nakon nekoliko mjeseci se pokaže da je plagijator i da je lagao, onda nema ni najmanjeg prostora da on i dalje obnaša funkciju ministra obrazovanja“, rekao je Vrdoljak.