Jedan policajac izboden je nožem pred zgradom britanskog parlamenta u Londonu i jedna je žena smrtno stradala, a najmanje 12 osoba je ozlijeđeno kada ih je na Westminsterskom mostu u srijedu poslijepodne automobilom pokosio zasad nepoznati napadač. Napadač je upucan, a fotografije s mjesta događaja prikazuju teško ozlijeđene osobe kako leže na pločniku dok im prolaznici pružaju prvu pomoć. - Čuli smo glasan prasak, a potom i puno vike i vidjeli ljude kako trče uokolo. Pogledao sam ulijevo i vidio kako je netko projurio kroz vrata i napao policajca - kazao je novinar Kevin Schofield koji je svjedočio napadu. - Drugi policajac došao je i spasio ga, a čovjek koji ga je napao je ustao s poda i činilo mi se da nosi nož. Pucnjava je odjekivala, ispaljeno je barem pet ili šest metaka - kazao je. U međuvremenu Alan Parry iz Sky Sports Newsa kazao je kako je bio na stanici ispred Westminsterske palače kada je čuo glasan udar, a onda ugledao veliki terenac kako se zabio u ogradu ispred zgrade Parlamenta. - Sve se pušilo ispod haube. A vidio sam i pješaka ili biciklista koji je ležao pregažen. Vozač je otrčao s mjesta, a onda sam čuo četiri pucnja. Ubrzo je mjesto događaja ispunila policija koja je trakom zabranila pristup. Bilo je to zastrašujućih nekoliko minuta - kazao je. Svjedok Richard Tyse kazao je kako je izašao iz podzemne željeznice koju su odmah nakon i zatvorili. - Zaputio sam se prema mostu, a na pločniku je ležalo barem 8 do 10 ranjenih ljudi. Koliko sam shvatio, netko je automobilom pokupio ljude koji su hodali pločnikom. Zaposlenik Parlamenta Don Brind za Sky News je kazao kako je čuo pucnjavu i kako je vidio dvoje ljudi kako leže ozlijeđeni na pločniku. - Čuo sam kako netko viče i začuo pucnjeve. Vidio sam civila na tlu, a netko je stajao iznad njega s, pretpostavljam, pištoljem u ruci. Desetak metara dalje na tlu je ležala osoba u žutoj jakni, koja je bila živa i pričala je. Pretpostavljam da je to bio policajac. Daily Mailov Quentin Letts kazao je kako je vidio muškarca u crnom kako napada policajca ispred Parlamenta prije nego li je upucan dva ili tri puta dok je pokušavao ući u zgradu parlamenta, javlja Press Association. - Imao je nešto u ruci, nešto poput noža, a onda ga je okružilo par policajaca u žutim jaknama. Jedan policajac je pao, a muškarac u crnom je zamahnuo kao da ga ubada. Tada je drugi policajac otrčao pozvati pomoć, a muškarac u crnom potrčao je 15-ak metara prema ulazu. Dok je trčao, naoružani policajci su mu doviknuli nešto što je zvučalo kao upozorenje, no on ih je ignorirao i tada su ga upucali s dva ili tri metka, te je pao na pod. Ostali svjedoci napadača su opisali kao azijata u četrdesetim koji je trčao i nosio 20 centimetara dug nož. - Imao je vjetrovku, tamne traperice i majicu. Utrčao je kroz vrata, prema parlamentu, a policajci su ga lovili - kazao je Jayne Wilkinson. REUTERS   Jedan prestravljeni svjedok kazao je kako je vidio kada je napadač pokosio ljude na mostu, te kako je jedna osoba odbačena u Temzu te da je plutala s licem okrenutim prema dolje. - Vidio sam jednu osobu kako leži na cesti, a kada sam bolje pogledao vidio sam još nekoliko tijela s druge strane ceste. potom sam pogledao sa strane i ugledao još jedno tijelo kako pluta u vodi, a krv je bila uokolo - kazao je za Press Association Steve Voake (55) koji je u trenutku napada prelazio most. Stotine prestravljenih turista ostalo je u panoramskom vrtuljku London Eye visokom 135 metara u samom centru Londona nakon što je predio oko Westminsterske palače blokiran zbog napada. Zaposlenici London Eyea istaknuli su kako je ta turistička atrakcija zaustavljena s posjetiteljima unutra zbog sigurnosnih procedura, a ljudi koji su u tom trenutku ostali 'zaglavljeni' na Twitteru su objavili kako im nije dopušteno napustiti poznati vrtuljak.