U nazočnosti predsjednika Vlade Andreja Plenkovića u srijedu je u Banskim dvorima potpisano 12 ugovora o dodjeli bespovratnih sredstava za poboljšanje isplativosti i pristupa dnevnim bolnicama i dnevnim kirurgijama iz cijele Hrvatske u ukupnom iznosu nešto manjem od 575 milijuna kuna, čemu treba pridodati još 100 milijuna kuna koje će dodijeliti Ministarstvo zdravstva. Troškovi se odnose na infrastrukturne radove, nabavu medicinske opreme i nadoknadu administrativne provedbe 12 projekata u sklopu Operativnog programa Konkurentnost i kohezija 2014. – 2020. Ukupna sredstva 726 milijuna kuna Poziv za dostavu projektnih prijedloga otvoren je od sredine srpnja prošle godine do kraja 2020. godine, a ukupna raspoloživa bespovratna sredstva iznose nešto manje od 726 milijuna kuna. Za potpisanih 12 ugovora ona iznose ukupno 574,898.608 kuna. Ugovore su potpisali ministrica regionalnoga razvoja i fondova EU Gabrijela Žalac, ministar zdravstva Milan Kujundžić, ravnatelj Središnje agencije za financiranje i ugovaranje programa i projekata Europske unije (SAFU) Tomislav Petric, ravnateljica vukovarske bolnice Vesna Bosanac, ravnatelj zabočke bolnice Tihomir Vančina, ravnateljica virovitičke bolnice Mirjana Peček, ravnatelj KB Sveti Duh Mladen Bušić, ravnatelj KBC-a Sestre milosrdnice Mario Zovak, ravnatelj bolnice "Dr. Josip Benčević" u Slavonskom Brodu Josip Samardžić, ravnatelj karlovačke bolnice Ervin Jančić, ravnatelj KBC-a Rijeka Davor Štimac, ravnatelj KBC-a Zagreb Ante Ćorušić, ravnateljica pulske bolnice Irena Hrstić i ravnatelj zadarske bolnice Željko Čulina. Plenković je nakon potpisivanja izrazio zadovoljstvo jer je u kratkom roku zaprimljen čitav niz kvalitetnih i korisnih projekata za unaprjeđenje stanja u zdravstvu na razini cijele Hrvatske. Naglasio je da će Ministarstvo zdravstva dodatno za te projekte dodijeliti još 100 milijuna kuna te pohvalio suradnju i sinergiju između ministarstava zdravstva i regionalnog razvoja i fondova EU te SAFU-a.  "Ovi projekti dobri su u kontekstu šire politike za unaprjeđenje hrvatskog zdravstvenog sustava i ostvarivanja prioritetnih ciljeva Vlade da svi ljudi imaju odgovarajuću zdravstvenu zaštitu u uvjetima koji priliče članici EU", dodao je. Istaknuo je da su ugovori primjer dobre suradnje središnje vlasti i županija s obzirom na to da su one osnivači većine bolnica s kojima su potpisani ugovori. Idućih mjeseci još 500 milijuna kuna Ministrica Žalac najavila je da će u idućih dva do tri mjeseca biti potpisano još oko 500 milijuna kuna za projekte koji su već zaprimljeni, kao i da će biti raspisana još dva natječaja vrijedna više od 350 milijuna kuna vezana uz povećanje pristupa primarnoj te poboljšanje pristupa hitnoj zdravstvenoj zaštiti. Ministar zdravstva Kujundžić naglasio je kako projekti "napravljeni u tišini u samo 90 dana" pokazuju da hrvatsko zdravstvo može odgovoriti izazovu vremena. "A izazov vremena svjetske medicine učinkovit je u jednodnevnoj kirurgiji, dnevnoj bolnici, hitnim prijamima, na čemu ćemo ustrajati. Naravno, uz podržavanje svih drugih oblika neophodnih da bi bolnice pružale uslugu na visokoj razini", rekao je. Kujundžić se nada da će i ravnatelji drugih bolnica slijediti primjer ravnatelja koji su potpisali ugovore te prijaviti svoje projekte kako bi se što prije obnovile hrvatske bolnice. >>Borba protiv raka još uvijek predstavlja ozbiljan izazov >>'Daj Bože da su drugi sustavi u Hrvatskoj na razini na kojoj je zdravstvo' 