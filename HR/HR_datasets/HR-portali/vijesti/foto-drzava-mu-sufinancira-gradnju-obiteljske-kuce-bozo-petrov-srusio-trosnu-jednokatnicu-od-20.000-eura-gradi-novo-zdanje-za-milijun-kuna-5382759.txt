Predsjednik Hrvatskog sabora Božo Petrov srušio je u Metkoviću kuću koju je 2013. godine kupio za 20.000 eura koje mu je bez kamata posudio rođak, bivši apostolski nuncij i nadbiskup mons. Martin Vidović, te na njezinu mjestu gradi novu. U Ulici oca Gabrića, u strogom centru Metkovića, na mjestu trošne jednokatnice, od prije dva mjeseca nalazi se gradilište opasano ogradom na kojem je uredno izvješena tabla. Prema podacima na njoj, investitor je Božo Petrov, projekt i nadzor tvrtka Pilon, a izvođač metkovska građevinska tvrtka Partner grupa. Na tabli je naznačen i broj građevinske dozvole koja je izvršna još od srpnja ove godine. Prije otprilike dva mjeseca su je srušili, kažu nam prolaznici koje smo susreli pokraj gradilišta. CROPIX   - Bilo je buke, prašine, tresla se cijela ulica, ali nakon toga sve je stalo. Zašto, ne znam. Navodno je problem s temeljima - otkriva nam jedan prolaznik koji, kao i ostali, ne želi ni slikom niti imenom u novine. - Pusti ti to, on je ipak predsjednik Sabora. Ne bi htio imati problema, iako nije tajna da Božo ovdje gradi novu kuću, kao ni to da će ga stajati milijun kuna. Čujem da je zbog toga dignuo neki kredit - pravda nam se sugovornik dok mi kucamo na vrata budućih prvih susjeda predsjednika Hrvatskog sabora. Odmah preko puta na kućnom sandučiću stoji ime Nede Bilan. Otvara nam starija gospođa iznenađena posjetom novinara. - Baš mi je drago što će nam Božo biti susjed. Oni su jako fina obitelj, njegovoj ženi sam bila učiteljica - kaže gospođa koja se također ne želi fotografirati. Malo niže niz ulicu smjestila se lijepa konoba Casa Nostra. Ugođaj pravi zimski. Konobar i kuhar sami u konobi, sjede za stolom i igraju “na karata”. Tonči Plazibat / CROPIX    - A zima je, malo je posla - pravda se konobar. Na našu dosjetku da će biti bolje kada obitelj Petrov useli u novu kuću pa će imati posla i zimi što od novinara, a što od osiguranja koje će čuvati predsjednika Hrvatskog sabora kada dođe u Metković, samo se nasmijao. Škrt na riječima, tek je podsjetio da se kuća trebala obnoviti. To je poručivao i Božo Petrov. - Dok političari vječno vladajućeg HDZSDP-a grade i kupuju velebne vile na obroncima Medvednice, čuvaju skupocjene umjetnine i egzotične trofeje po podrumima, ja sam, eto, za svoju skromnu i poluruševnu kuću bio prisiljen novac posuditi od rođaka kako bih obitelji omogućio barem donekle dostojan život, jer nisam u mogućnosti obnoviti kuću - poručio je Božo Petrov u listopadu prošle godine, tada kao gradonačelnik Metkovića i Mostov kandidat na parlamentarnim izborima, pojašnjavajući odakle mu novac za kupovinu kuće uz skromnu plaću. Godinu dana poslije, nakon plaće potpredsjednika Vlade i uz sadašnju predsjednika Hrvatskog sabora, za Božu Petrova stigla su bolja vremena, pa trošnu jednokatnicu neće obnavljati već na njezinu mjestu gradi novu. Gradnju sufinancira državna agencijaBožo Petrov pitao je 27. rujna Povjerenstvo za odlučivanje o sukobu interesa smije li on kao dužnosnik koristiti subvencije Agencije za pravni promet i posredovanje nekretninama, a Povjerenstvo je 27. listopada odlučilo da može dobiti poticaj državne agencije. Ukupna vrijednost kredita s kojim će Petrov sagraditi kuću je nešto više od 900.000 kuna, od toga 590.000 kreditira komercijalna banka, a 316.000 kuna APN. Petrov koristi subvencije iz programa B za gradnju i rekonstrukciju obiteljskih kuća. Kredit se diže na maksimalno 30 godina, prvih 20 se otplaćuje 65 posto odobrenog iznosa banci, a drugi dio, s rokom otplate do maksimalno 15 godina u visini do 35 posto ukupno odobrenog iznosa, uplaćuje se APN-u. Kamata na zajam APN-a za vrijeme počeka je jedan posto, a za vrijeme otplate tri posto. (G. Penić)