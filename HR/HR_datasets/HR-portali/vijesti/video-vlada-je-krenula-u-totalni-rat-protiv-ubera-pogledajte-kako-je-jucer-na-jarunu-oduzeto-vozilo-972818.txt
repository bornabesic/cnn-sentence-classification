Foto, Video: Index JUČER je u Zagrebu po prvi put Prometna inspekcija Ministarstva mora, prometa i infrastrukture konfiscirala automobil vozača Ubera. Kako se doznaje, inspekcija je akciju provela na Jarunu, a vozilo će biti zadržano do kraja sudskog postupka. Iz Ubera poručuju kako potpuno podržavaju svoje partnere-vozače te kako im pružaju svu potrebnu podršku. Podsjetimo, u Ministarstvu se u ovim trenucima i dalje radi na novoj regulativi koja bi obuhvatila i Uber, a za koju je zadužena posebna skupina. Građanin koji je snimio video objašnjava kako se radi po principu da naruče vožnju (policija?), iz bilo kojeg dijela grada, na Jarun. "Kada vozilo stigne na adresu, počinje maltretiranje", govori.   U nastavku videa, inspektor skida tablice vozaču Ubera. "Možete li mi reći zašto skidate tablice", pita znatiželjni građanin. Inspektor traži da se predstavi kako bi nastavili razgovor.  "Tablice se skidaju jer je donijeto rješenje o isključenju vozila iz prometa. Na temelju članka 14, stavak 1, koji se odnosi na taksi prijevoz putnika", govori inspektor.   Na opasku kako ovo nije taksi prijevoz, odgovora "Kako nije?".  Uslijedila je prepirka. Ministarstvo: Riječ je o pravnoj osobi koja je četiri puta uhvaćena u preklršaju Iz Ministarstva prometa izdali su priopćenje u kojem objašnjavaju ponašanje inspekcije.  "Inspekcija cestovnog prometa prilikom nadzora nad obavljanjem djelatnosti javnog prijevoza putnika, u četvrtak, 25. svibnja na području Grada Zagreba, privremeno je oduzela jedno vozilo radi utvrđenih nepravilnosti i nepoštivanja odredbi Zakona o prijevozu u cestovnom prometu, kao osnovnog zakonskog propisa koji regulira područje prijevoza putnika u cestovnom prometu. Riječ je o pravnoj osobi koja je četvrti put zatečena u prekršaju, a ranije su joj izricane mjere privremenog isključenja vozila iz prometa i izdavani prekršajni nalozi. Prekršajni sud u ime RH donio je presudu kojom su potvrđeni navodi i optužbe iz prekršajnog naloga izdanog od strane inspektora.   Ističemo kako inspekcija samostalno i neovisno provodi redovite nadzore, sukladno zakonskim ovlastima, a ukoliko utvrdi da pravna ili fizička osoba obavlja djelatnost javnog prijevoza putnika u cestovnom prometu bez potrebne licencije, inspektori mogu koristi ovlasti koje proizlaze iz članka 109., stavka 6. Zakona o prijevozu u cestovnom prometu.  Neovisnost inspektora cestovnog prometa utvrđena je Zakonom o inspekciji cestovnog prometa, a potrebno je istaknuti i odredbu koja propisuje da je inspektor samostalan te vodi postupak i donosi rješenja, što upućuje na njegovu opću neovisnost u radu, kako u vođenju postupka tako i u donošenju rješenja.   Inspekcija cestovnog prometa prema svim vozačima postupa isto, bez iznimke, neovisno o tome kojem udruženju pripada vozač nad kojim je proveden nadzor ili vozač usluge prijevoza obavlja samostalno.   Inspekcijski nadzori nad obavljanjem djelatnosti javnog prijevoza putnika provode se na cijelom području Republike Hrvatske, gdje se obavlja prijevoz putnika u cestovnom prometu. U interesu je resornog Ministarstva zaštita korisnika tih usluga i u tom smislu poduzimaju se potrebne mjere kako bi se osigurala zaštita građana te pružanje usluga koje su zakonite i za krajnje korisnike najsigurnije", stoji u priopćenju.