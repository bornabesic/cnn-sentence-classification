Policija je kazneno prijavila 75-godišnjeg njemačkog državljanina koji je, upravljajući Peugeotom njemačke registracije, autocestom vozio u suprotnom smjeru i tako skrivio prometnu nesreću u kojoj su četiri osobe teško ozlijeđene. Nesreća se dogodila u četvrtak oko 1,25 sati nedaleko od Nove Gradiške. Najprije se sudario s Mercedesom austrijske registracije, koji mu je dolazio u susret i kojim je upravljao 57-godišnji bosanskohercegovački državljanin. Uslijed sudara, Mercedes je sletio na travu i zabio se u zaštitnu ogradu. Zatim je na otpale dijelove naletio Audi talijanske registracije, kojim je također upravljao državljanin BiH (35).   U nesreći su teške tjelesne ozljede zadobili putnici iz Peugeota i Mercedesa dvije žene u dobi od 28 i 86 godina te dva muškarca u dobi od 57 i 75 godina, od kojih je dvoje zadržano na  liječenju u bolnici u Novoj Gradiški. Policija još uvijek utvrđuje gdje je neodgovorni njemački vozač pogriješio ušavši u krivi smjer. >> Vozio 27 kilometara u suprotnom smjeru s 2,09 promila alkohola u krvi >> Obijesni Riječanin pijan vozio u suprotnom smjeru po Dalmatini