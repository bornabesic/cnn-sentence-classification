SARAJEVO - Nekoliko stotina policajaca, vatrogasaca, pripadnika civilne zaštite i ratnih veterana prodefiliralo je u ponedjeljak središtem Banje Luke u sklopu obilježavanja 9. siječnja kojega vlasti Republike Srpske proslavljaju kao dan entiteta iako ga je Ustavni sud BiH proglasio neustavnim, a predsjednik RS-a Milorad Dodik je rekao kako nikad neće odustati od tog entiteta kao države. Uz skladbu "Marš na Drinu" sudionici parade među kojima su bili i policajci naoružani strojnicama prošli su glavnom banjolučkom ulicom dok su sa strane u počasnom stroju stajali i vojnici iz sastava oružanih snaga BiH iako im je ministarstvo obrane BiH to zabranilo. Sudionici parade zaustavili su se na središnjem trgu pred tribinom na kojoj su bili predsjedatelj Predsjedništva BiH Mladen Ivanić i predsjednik RS Milorad Dodik te drugi visoki enitetski dužnosnici a među njima je bio i srbijanski princ Aleksandar Karađorđević. Dodik je u kratkom govoru čestitao "dan kojega se tako dugo u povijesti čekalo" dodajući kako je RS stvorena kao "odgovor na zov srpskog naroda da se na ovim prostorima napravi država". "Nikada nećemo odustati od onoga što jeste naš identitet, naša država, naša RS", kazao je Dodik. Ustavni sud BiH 9. siječnja je proglasio neustavnim praznikom i ukinuo ga. Unatoč tome vlasti RS su najprije u rujnu 2016. organizirale referendum kojim su nastojali osporiti pravorijek ustavnog suda a potom su u entitetskom parlamentu usvojili novi zakon o proslavljanju 9. siječnja. Taj se datum obilježava u znak sječanja na zbivanja iz 1992. kada je jednostrano proglašena "republika srpskog naroda u BiH" s ciljem otcjepljenja dijela teritorija BiH i njegova uključenja u "veliku Srbiju".