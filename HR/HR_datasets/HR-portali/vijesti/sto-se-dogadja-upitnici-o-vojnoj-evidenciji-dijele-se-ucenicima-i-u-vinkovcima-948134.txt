Foto: TV student/Index  IAKO je Ministarstvo obrane jučer poručilo kako "nemaju saznanja" o upitnicima o vojnoj evidenciji koji se dijele učenicima po hrvatskim školama, čini se da se sporni upitnici dijele u nizu škola.  >> U MORH-u tvrde da ne znaju kako je upitnik o služenju vojske završio u osječkoj školi  >> Učenicima u osječkoj školi podijelili upitnike o služenju vojske  Podsjetimo, nakon što je jučer Index objavio da je u jednoj osječkoj školi učenicima podijeljen upitnik o vojnoj evidenciji, MORH je reagirao priopćenjem u kojem tvrde kako "nemaju saznanja na koji način je predmetni upitnik došao u srednju školu koja se navodi u tekstu", ali i da "nije točno da se maloljetnici anketiraju o vojnom roku".  Podijeljeni upitnici u najmanje tri škole u Vinkovcima   No, informacije do kojih je danas Index došao govore nešto sasvim suprotno. Naime, jučer je u najmanje tri škole u Vinkovcima, konkretno u Tehničkoj školi "Ruđer Bošković" , Drvodjelsko-tehničkoj školi Vinkovci i Poljoprivredno-šumarskoj, učenicima trećeg razreda podijeljen MORH-ov upitnik o vojnoj evidenciji.  Primjera radi, u Tehničkoj školi "Ruđer Bošković", učenicima svih trećih razreda učenicima su upitnike podijelili njihovi razrednici, doznaje Index.  Također, u Drvodjelsko-tehničkoj školi, pedagoginja nam je potvrdila kako dotične upitnike, osim što su ih učenici dobili ove 2017. godine, dobijaju  i dijele učenicima već godinama. Pedagoginja s kojom smo razgovarali radi u ovoj školi osam godina i svake godine joj je pristizao dopis s upitnikom iz MORH-a, kojeg su dijelili učenicima.   Osim nje, razgovarali smo i s administratoricom Poljoprivredno-šumarske škole, također u Vinkovcima. Administratorica je na tom radnom mjestu već dvanaest godina i ona nam je, također, potvrdila kako su joj svake godine stizali isti dopisi koje bi podijelili učenicima.   Škole s pretežno muškim učenicima  Interesantno je kako su sve tri škole s kojima smo razgovarali, škole s pretežno muškim učenicima. Na dopisima iz MORH-a je jasno naznačeno da se upitnici dijele samo muškim učenicima.   Podsjetimo, MORH je jučer u reagiranju na Indexov članak o toj pojavi ustvrdio kako se radi "o upitniku koji se popunjava prilikom upisa u vojnu evidenciju, a koji se uz poziv za upis u vojnu evidenciju dostavlja na kućne adrese osobama koje u kalendarskoj godini navršavaju 18 godina, a sve prema evidenciji MUP-a."  Cijela priča odvija se u svjetlu najava iz vlade Andreja Plenkovića prema kojima se ozbiljno razmišlja o povratku služenja obveznog vojnog roka, koji bi navodno trebao trajati do mjesec dana.  Čekamo odgovor MORH-a  "Popunjeni upitnici mogu se poslati poštom ili se mogu osobno predati u Područnim odsjecima za poslove obrane koji su pozive i upućivali", rekli su jučer u MORH-u.   Upit o ovom slučaju poslali smo i MORH-u, a odgovor ćemo objaviti čim ga dobijemo.