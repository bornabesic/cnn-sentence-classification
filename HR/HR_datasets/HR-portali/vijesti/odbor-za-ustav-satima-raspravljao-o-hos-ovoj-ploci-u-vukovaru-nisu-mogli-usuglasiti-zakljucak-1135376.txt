Dva sata trajala je rasprava saborskog Odbora za Ustav o zahtjevu SDP-a da se Vlada poziva da skine HOS-ovu ploču s pozdravom Za dom spremni u Spomen području Jasenovac te da se ista vrati o trošku Vlade, ali bez spornog pozdrava, da bi se na koncu odlučilo da se sjednica zatvori za javnost. Tema je to, kazali su neki članovi odbora, o kojoj bi trebalo imati konsenzus, a budući da je rasprava pokazala da on ne postoji, zastupnici su odlučili iza zatvorenih vrata izbrusiti stavove. Stav SDP-a bio je jasan, ploča s ustaškim pozdravom vrijeđa osjećaje i treba je ukloniti. Podržala ih je i Vesna Pusić, kao i SDSS-ov Milorad Pupovac koji jen ipak problematizirao može li Odbor nešto naložiti Vladi. HDZ, s druge strane, podsjeća da su članovi HOS-a branitelji koji su ginuli za Hrvatsku i da su dobili dozvolu države da koriste sporni pozdrav, ali i da to nije tema kojom bi se trebao baviti Odbor već Povjerenstvo koje Vlada imenuje i u kojem će sjediti stručnjaci, a ne političari. - Sve ono što tražimo već je provedeno 2004. godine, izgovore ne moramo slušati – rekao je SDP-ov Arsen Bauk podsjećajući kako su za vrijeme Ive Sanadera odlukom Vlade uklonjene ploče Juri Francetiću i Mili Budaku. Tadašnja je vlada, dodaje, bila zadužila Ministarstvo pravosuđa i Ministarstvo kulture da pripremi izmjene Zakona o spomenicima i da u zakonima uredi "veličanje totalitarnih ideologija". - To se pitanje mora riješiti zakonski i institucionalno, sukladno stavu Vlade - osnivanjem povjerenstva. S obzirom na težinu problematike i činjenicu da se vode žučne i emotivne rasprave, hrvatsku prošlost povezanu s totalitarizma, bilo bi dobro da to izmaknemo iz rasprava u političkom životu i da se time bave pravnici i sociolozi – rekao je HDZ-ov Gordan Jandroković te dodao kako treba riješiti pitanje simbola svih totalitarizama. SDSS-ov Milorad Pupovac svjestan je da je sporna ploča povezana sa stradanjem pripadnika HOS-a koje, dodaje, nitko ne bi htio skrnaviti. - Nastojat ću učiniti sve da bi se to razgraničilo. Ustavnopravna činjenica je pak da je Republika Hrvatska sljednica antifašističkog pokreta u Drugom svjetskom ratu, koji je bio u žestokoj opoziciji s NDH, kao i pozdravom 'Za dom spremni'. I Kazneni zakon jasno definira poricanje genocida i poticanje mržnje prema pripadnicima određenih etničkih, vjerskih i drugih skupina. Odlukom Ustavnog suda iz svibnja 2016. godine odbijena je tužba HČSP-ova Josipa Miljka vezana za ustaški pozdrav, čime je Ustavni sud u ovoj konkretnoj stvari ne samo stvorio pretpostavke za tumačenje Ustava i zakona, već i drugih konkretnih slučajeva, kao ovaj zbog kojeg smo se danas okupili – objasnio je Pupovac. Upozorava da Odbor mora biti obziran pri donošenju odluke. - S obzirom na to što smo prošli zadnjih godina, stranačkopolitičku obzirnost, a nekada i bezobzirnost, mislim da u ovoj stvari moramo biti obzirni u našem usuglašavanju prema meritumu stvari. Većina modernih političkih ideja, uključujući liberalne, utemeljene su u totalitarnim režimima, i to ne samo komunisti i fašisti – kazao je Pupovac. HNS-ova Vesna Pusić ne slaže se s tezom HDZ-a da odbor nema što raspravljati o ovoj temi te da je to posao za struku. - Ovo je apsolutno političko pitanje. Taj simbol možda nije imao taj značaj koji je dobio svojom upotrebom od strane ustaša, kao ni svastika prije nacista. Ti su režimi imali za cilj istrebljenje pojedinih etničkih skupina i u tome ne treba pomoć nikakvog stručnjaka, koji bi nam to dodatno objasnio. Što se stradalih pripadnika HOS-a tiče, predlažem se da se o trošku državnog proračuna postavi ploča bez pozdrava. Ovo je pitanje preuzimanja odgovornosti, umjesto bježanja od odgovornosti osnivanjem povjerenstva. Povjerenstva za što? Ne treba nikakvo povjerenstvo, već šarafciger, odvijač – naglasila je Pusić. SDP-ov Peđa Grbin podsjeća da se ne smije zaboraviti da je riječ o Jasenovcu u kojem su stradali deseci tisuća ljudi. - I tamo se netko drznuo napraviti ovo što je napravio. Mene to šokira. A isto tako me šokira stav da se rasprava o ovoj, u nedostatku bolje riječi, svinjariji ne bi trebala održavati jer time ne pridonosimo ekonomskom napretku Hrvatske – kazao je Grbin te dao primjere kako Austrija ili pak Nizozmska reagiraju na ovakve pojave i sudski ih sankcioniraju. - Pojava fašizma rezultirala je smrću tisuća ljudi. I ono što se dogodilo u Vukovaru i u Srebrenici bio je fašizam jer vi ne morate na glavi nositi kukasti križ da biste bili fašist – drži Grbin. HDZ-ov Branko Bačić naglašava kako odbor od Vlade traži da pravno postupa, a da bi tome bilo tako, takvi potezi trebali bi se naslanjati na neki zakon ili zakonski akt. - Što se tiče odluke Ustavnog suda, njome nije utvrđeno da je taj pozdrav zabranjen i sudska praksa zapravo je neujednačena. Treba vidjeti doprinosi li isticanje ovakvih pozdrava širenju netrpeljivosti u hrvatskom društvu. Udruga koja je postavila ovu ploču registrirana je tako i postoje udruge koje imaju ovaj pozdrav u svom nazivu, grbu, statutu ili aktu kojim je definirano postupanje – kazao je Bačić te pitaobivšeg ministra uprave Arsena Bauka zašto nije riješio registar udruga koje u svojim statutima imaju sporne pozdrave ili simbole. - U Hrvatskoj nije samo Za dom spremni pozdrav koji označava totalitarne režime. Ima puno spomenika koji vrijeđaju osjećaje branitelja i građana, nema potrebe da sad navodim koji su to, ali nisam primjetio da je SDP išao na uklanjanje tih spomenika, primjerice u Vukovaru – objasnio je Bačić. Ovo je potaknulo Pupovca na reakciju, pa je podsjetio kako se ni kokarda se ne pojavljuje niti u jednom zakonskom aktu u Hrvatskoj pa je praksa policije itekako jasna. - Ako dođete u Jadovno i ako se pojavi netko, makar iz druge države, tko to ima na odjeći, prisutna policija će ga ukloniti, privesti i provesti prekršajni postupak. Toga je bilo. Zašto? Pa zato što postoji jasno mišljenje da je to znamenje i taj pokret u svijesti većine ljudi identificiran sa zločinom – podsjeća Pupovac koji je zastupnike pitao žele li negirati da ustaški pozdrav asocira na istrebljivanje, protjerivanje i ratne zločine. - Ne možemo. Osim ako nećemo ići niz dlaku revizionistima koji poriču zločine u Jasenovcu i donose onome ustaški pozdrav – kazao je Pupovac. Grbin podsjeća da niti jedna država u svijetu nema listu svih simbola koji su za sankcioniranje jer je nemoguće zakonom predvidjeti sve životne situacije. - Tako je jer oni koji su koristili kukasti križ, koristit će keltski križ da iskažu svoje uvjerenje, a ako zabranite keltski križ, naći će treći. Na nama je da odlučimo treba li konkretan spomenik ostati na konkretnom mjestu – ustvrdio je Grbin. HDZ-ov Dražen Bošnjaković je stao u obranu branitelja HOS-a riječima kako su oni ginuli braneći neovisnost Hrvatske. - Oni nisu nastupali s željom da veličaju ustaštvo. Imamo li mi pravi rušiti spomenike ljudima koji su imali plemenite namjere? Te ljude ne treba trpati u isti koš sa ustašama – naglasio je Bošnjaković. Mostov Robert Podolnjak upozorio je pak kako je od 1998. godine do danas registrirano čak osam braniteljskih udruga koje u svojim statutima ili pečatima imaju sporni pozdrav. - Punih 18 godina niti jedna vlada i niti jedno ministarstvo nije napravilo ništa da te sporne pozdrave ukloni iz statuta tih udruga. S druge strane, činjenica je da su sudovi vrlo jasno sankcionirali te prekršaje, ali je i činjenica da je bilo kakva politička odluka sve ove godine izostala – kazao je Podolnjak. Dodao je kako bi te statute trebalo osporiti nekim propisom. - Ako postoji takva dugogodišnja praksa tolerancije iz pijeteta prema braniteljima, a sudovi nisu raspravljali o pečatima i statutima, onda je teško i sada donijeti odluku bez konsenzusa – kazao je Podolnjak. Nakon toga, zastupnici su shvatili da konsenzusa očito nema, a da je tema preozbiljna da bi se donijela razjednjina odluka, pa je dogovoreno da se ostatak sjednice zatvori za javnost, u trenutku dok pišemo, tri sata od početka sjednice, ona još traje.    Niti nakon trosatne rasprave, što na otvorenom, što na zatvorenom dijelu sjednice, Odbor za Ustav nije uspio donijeti zaključak koji je prihvatljiv svima pa je dogovoreno da se rasprava nastavi sutra u 10 sati. >> Đapić najavio referendum o pozdravu Za dom spremni