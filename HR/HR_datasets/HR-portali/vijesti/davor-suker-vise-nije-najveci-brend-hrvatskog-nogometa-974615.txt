Foto: Guliver Image/Getty Images U VELIKOM 62. finalu zvjezdane Lige prvaka, pred 66 tisuća gledatelja na stadionu u Cardiffu, Real Madrid je s 4:1 svladao Juventus. Golove za kraljevski klub postigli su dvostruki strijelac Cristiano Ronaldo, Casemiro i Marco Asensio, dok je jedini zgoditak za talijansku momčad postigao hrvatski reprezentativac Mario Mandžukić. Prvi klub koji je obranio titulu u novom formatu LP: Real povratio slavu nenadmašnih 50-tih godina prošlog stoljeća. Tweetovi o temi #UCLFinal Ovim slavljem Real je postao prva momčad koja je obranila naslov prvaka Europe, otkako se Liga prvaka igra u ovom formatu, a Zidane prvi trener nakon Ariga Sacchija i više od trideset godina koji je dvije godine za redom osvojio popularni "ušati" pokal. Kako su posljednje desetljeće Madriđani osvojili tek jednu Primeru, Francuz se ovosezonskom duplom krunom može pohvaliti da je Realu po svemu sudeći vratio onu slavu nenadmašnih 50-ih godina prošlog stoljeća. Nitko kao Zidane: U 18 mjeseci trenerske karijere uzeo dvije Lige prvaka i Primeru Priča o treneru Zidaneu ide toliko daleko da ne samo da je ovaj još prošle godine postao tek četvrti strateg u povijesti, nakon Miguela Munoza, Guusa Hiddinka i Pepa Guardiole koji se u svojoj debitantskoj sezoni okrunio naslov prvaka Europe, već je u svega 17 mjeseci svoje profesionalne karijere osvojio dva naslova Lige prvaka, trofeja koji će mnogim velikanima igre poput Ivića, Robsona, Lobanovskog, Wengera, Rehhagela, Beckenbauera ostati tek pusti san. Sreća ipak nije stvar slučajnosti, već vrlina s kojom se rađaju oni što pišu povijest svijeta Ususret Cardiffu raspravljali smo o tome je li Zinedine Zidane srećković ili genijalac, propitujući je li sreća, u skladu s općeprihvaćenim mišljenjem zaista stvar neke kozmičke slučajnosti ili je pak možda vrlina s kojom se rađaju onih koji čine razliku i pišu povijest svijeta. Na kraju se odgovor nameće sam od sebe. Jednostavno je nemoguće da toliko puta nekog u odlučujućem trenutku pomazi sreća, kao što je to u slučaju genijalnog Zizoua. Nesvakidašnje otvaranje velikog finala: Juventus i Real zamijenili uloge Prije dvoboja nogometni stručnjaci bili su složni u ideji kako Juventus mora napasti jer samo tako ima šanse doći do trofeja, a ne samo da im Zidane to nije pokušao onemogućiti, već ih je prilično defenzivnom orijentacijom zapravo osokolio. Tako smo veliki dio prvog poluvremena gledali pravu viktoriju na gol Madriđana, a da se Keylor Navas nije sjajno istaknuo u nekoliko navrata, mogli su Španjolci završiti s nekoliko golova u mreži. Zidane na vrijeme shvatio pogrešku Tijekom predaha Francuz je očigledno na vrijeme shvatio svoju pogrešku, pa je u nastavku krenuo u veliku ofenzivu. U drugom poluvremenu Real je doslovno samljeo Talijane, a teško se uopće sjetiti bolje ofenzivne prezentacije jedne momčadi posljednjih godina. Bilo je to prava rapsodija u kojoj je daleko najbolja obrana svijeta izgledala potpuno bespomoćno. Deset golova od četvrtfinala do finala: Ronaldu moraju dići spomenik na Bernabeu Prvenstveno zahvaljujući Cristianu Ronaldu, kojem ispred Santiago Bernabeua trebaju dići spomenik. Portugalac je u završnici ove sezone odigrao jednu od najblistavijih ofenzivnih rola posljednjih nekoliko desetljeća. Prisjetimo se, u dvije utakmice četvrtfinala postigao je nevjerojatnih pet golova, tri je dodao u polufinalu, a onda priču zaokružio s nova dva pogotka. Upravo čudesno. Luka opet blistao: Asistencijom potvrdio status najboljeg veznjaka svijeta Ništa manje važan u ovom povijesnom slavlju nije bio ni opjevani Hrvat Luka Modrić, koji je novim europskim naslovom potvrdio status najboljeg veznjaka svijeta. Iako je prvo poluvrijeme bio prilično nevidljiv, u nastavku je Luka zablistao u punom sjaju. Na zadovoljstvo svih navijača Reala, svoju prezentaciju okrunio je fantastičnom asistencijom za drugi gol Cristiana Ronalda. Davor Šuker više nije najveći brend hrvatskog nogometa Luki je ovo već treći naslov prvaka Europe, a interesantno da ih je u svega četiri godine osvojio više no velikan iz Torina u svojoj 119-godišnjoj povijesti. Ovim trofejem Luka bez ikakve sumnje postaje najveći brend hrvatskog nogometa u povijesti, zasjenivši tako takozvanog predsjednika HNS-a i nekadašnju zlatnu kopačku SP-a Davora Šukera, koji istina ima naslov prvaka Europe, ali je u onom finalu 1998. za razliku od protagonista Luke, bio samo tek puki statist. Legenda odlazi bez trofeja: 39-godišnji Buffon najtužnija priča cardiffskog finala I dok su Zidane, Ronaldo i Modrić upravo fantastične priče, nedvojbeno najtužnija ona je legendarnog Gianluigija Buffona, koji će svoju upravo nevjerojatnu karijeru nažalost završiti bez najvećeg klupskog trofeja. Tri je puta 39-godišnji Buffon igrao finale Lige prvaka, skupio je ovom natjecanju preko stotinu utakmica, od toga njih čak 63 bez primljenog gola, a onda je u 90 cardiffskih minuta primio čak četiri i tako neslavno završio svoj nogometni put. Samo dvaput u posljednjih 13 godina Juventus je primio četiri gola Inače, u 12 ovosezonskih utakmica Lige prvaka Juventus je primio svega tri gola, a teško se uopće sjetiti kada je Stara Dama posljednji put primila četiri gola u jednoj utakmici, pogotovo kada je riječ o dvobojima ovakve razine i važnosti. Tek je tamo 2010. u Europa ligi s 4:1 bolji bio Fulham, a prije toga još davne 2004. godine kada ih je u derbiju Serie A s 4:0 pregazila Roma. Sedam poraza u finalima Lige prvaka: Juve potvrdio titulu najvećeg luzera No nije čak ni to ono što najviše zastrašuje, već činjenica je ovim porazom Juve ipak potvrdio status najluzerskijeg finalista Lige prvaka svih vremena. Vjerovali ili ne, Stara Dama je čak devet puta igrala finale ovog natjecanja, a upisala je čak sedam poraza, po čemu se daleko ispred svih. Posljednji put naslovom su se okitili davne 1996., a od tada su upisali čak pet poraza u finalima. Najgora utakmica u karijeri čuvenog BBC-a Kada kola na ovako tragičan način krenu nizbrdo, nema onog tko se ne može proglasiti krivcem, međutim ako prstom moramo uprijeti negdje, onda će to svakako biti posljednja linija Allegrijeve momčadi. Donedavno neprelazni obrambeni trojac Barzagli - Bonucci - Chiellini, popularni BBC, bio je više od sat vremena doslovno izgubljen. Način na koji su ispadali i primali golove, doslovce su nezapamćeni u njihovim dugogodišnjim karijerama. Gdje je nestao strašni Argentinac Paulo Dybala? Jedan od većih tragičara svakako je i mladi Paulo Dybala, po mnogima jedan od najpaklenijih mladih igrača svijeta. Jer dok je Gonzalo Higuain još nešto i pokušavao, Argentinac, kojeg su navijači Juventusa zazivali kao junaka i spasitelja kao da nije ni istrčao na velški travnjak. Iz sivila talijanske momčad ipak valja istaknuti jednog igrača - hrvatskog ratnika Marija Mandžukića, koji je postigao najljepši gol u karijeri.  Škarice Mandžukića još će se godinama vrtjeti televizijskim špicama Mandžo je inače jedini Hrvat koji se upisao među strijelce u finalu čak dvaput. Prvi je postigao u wembleyskom spektaklu 2013., kad je Bayern dobio Borussiju. Mandžo je još jednom potvrdio epitet najboljeg defenzivnog napadača svijeta, jer upravo je fantastično koliko se troši u obrani, a s koliko istovremeno svježine pridodaje napadu. Zaista je šteta što onim škaricama nije Juveu donio naslov. Njegov trag u Torinu ostao bi neizbrisiv za sva vremena...