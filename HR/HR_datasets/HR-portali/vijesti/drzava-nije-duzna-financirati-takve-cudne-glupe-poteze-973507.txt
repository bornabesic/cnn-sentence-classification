Screenshot: HRT MILAN Račić, nekadašnji član uprava globalnih kompanija Bombardier Aerospace i Fairchild Dornier, konzultant i strateg, komentator Wall Street Journala gostovao je u Studiu 4 HRT-a, u kojem je govorio o situaciji u Agrokoru.  "Fairchild Dornier bio je u sličnoj situaciji kao Agrokor kada je nakon 11. rujna i terorističkog napada na SAD pala avioindustrija. Svi traže novac koji vi nemate. To je kao da hodate kroz minsko polje. Morate biti oprezni, fer, vjerodostojni. Mom mentoru za financiranje nisam mogao vratiti 175 milijuna dolara. Vrlo je teško, ali to se događa. I najboljim firmama. Treba izvući najbolje", objasnio je.   Koliko traje restrukturiranje?  "Mi smo prodali najviše firmi. Pregovarali smo da nas preuzmu, nije se isplatilo nastaviti kao grupacija. Sedam godina je trajalo dok su svi dobili svoj novac. To će se dogoditi i Agrokoru, ovdje su zdrave firme", smatra.   Premijer Plenković jučer se susreo s čelnim ljudima ruskog Sberbanka, pa je rekao kako ima i drugih banaka ako ruske banke ne žele financirati restrukturiranje. Kako komentira ovo?  "Ne razumijem zašto bi premijer morao paziti što će reći nekome. Slažem se s njim. Moje je mišljenje da je vlada ušla u vlastitu zamku. Kreditori su znali da ne mogu dobiti više od 30 - 50 posto onog što su uložili, a dobavljači su znali da su loše radili i da ne mogu dobiti nazad što su dali. Vladi je bilo bitno zadržati stabilnosti. Kreditorima je u interesu dobiti novac. Zbog Lex Agrokora će tužiti Hrvatsku, ali su šutjeli kad je donošen. Sad je Vlada u nezavidnoj poziciji jer će sada biti sve više pritisaka sa svih strana. Zbog lokalnih izbora smo ušli u nešto što će nas puno koštati. Premijer je rekao da vlada neće to financirati i treba se držati toga", smatra Račić.   Daljnje zaduživanje Agrokora  "Nije sve krivica ni vlade, ni Agrokora. To su i bankari krivi. Ako ste kupovali smeće, ne možete očekivati da ćete od njega dobivati prinos deset posto. Smeće nekad i smrdi. Nama u predstečajnom zakonu fali financiranje kroz restrukturiranje. Sada u Lex Agrokoru to imamo. Ako je plan dobar, može se dobiti financije. Pitanje je hoće li vjerovnici dobiti svoje. Ramljakova uloga je politička, dosta ga se kritizira, a on je rekao da neće biti otpuštanja, otpisivanja dugova i da nitko u vladi nije znao za stanje u Agrokoru", govori Račić.  Kako će kriza u Agrokoru utjecati na male poljoprivrednike?  "Nitko neće dobiti sto posto potraživanja. Agrokor neće postojati u budućnosti, ali Belje npr. će postojati. Treba zato restrukturirati Belje."  Ministar Stier u Moskvi tvrdi da nije bilo političkog pritiska   "Pa on je šef diplomacije. Situacija nije vezana za vanjskopolitičke odnose Hrvatske i Rusije. Rusi su jedini financirali. Oni i ne mogu ništa drugo izjaviti. Cilj Poletajeva (drugog čovjeka Sberbanka) u Zagrebu je da kaže sve suprotno od ovog što ja govorim. Da kaže da će sve propasti ako vlada ne uđe u financiranje. To su hrpe laži. Prema nekim istraživanjima, i da cijeli Agrokor propadne šteta je 2 - 3 posto. Hrvatska nema novca da financira Agrokor. Treba reći bankama da će imati fer tretman, ali ne pristati na financiranje od strane vlade", rekao je Račić.  Lex Agrokor i financiranje koncerna  "Kako ja to razumijem, vraćanje starih zajmova se tretira po stečajnom zakonu. Upitno je dokle se to može gurati tako. Ako Sberbank traži da se za svakih sto milijuna novih kredita plati toliko stari, to je mamac. S pravnog aspekta me to smeta jer remeti redoslijed na koji smo svi pristali", tvrdi Račić.  Plaćanje Todorićevih dugova  "Moguće je. Ako vlada uskoči, prvotno restrukturiranje neće biti efikasno, bit će političko. Vlada je otvorila vrata tužbama, možda će trajati godinama, ali ako se vlada ne drži principa da neće ulaziti financijski u Agrokor, svi će plaćati dugove. Sada Sberbanku treba reći da država ne može plaćati te dugove, da je Hrvatska prezadužena i da ne može sudjelovati u plaćanju dugova Agrokora. Ima i drugih lanaca, hrvatskih. Plodine, NTL... Ovo malo podsjeća na ucjenjivanje prije ulaska u EU", kaže Račić.  Može li hrvatski proračun podnijeti propast Agrokora?   "Da, to je pad od 2 - 3 posto, a ne sto posto. Treba se fokusirati na 97 posto ekonomije koja je u fazi uspona. Da, postojao bi negativan efekt. Ostale firme iz koncerna će netko kupiti. Ako ih kupi, one moraju proizvoditi. Neće nestati. Strašne priče plasiraju oni koji su i doveli do ove situacije i htjeli bi da ih sad netko spasi. Država nije dužna financirati takve čudne, glupe poteze", zaključio je.