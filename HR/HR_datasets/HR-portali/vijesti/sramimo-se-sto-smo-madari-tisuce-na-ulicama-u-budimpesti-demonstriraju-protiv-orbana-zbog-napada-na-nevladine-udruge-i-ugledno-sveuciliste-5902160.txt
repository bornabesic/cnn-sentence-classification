Više tisuća osoba ponovno je u srijedu prosvjedovalo protiv vlade Viktora Orbana u Budimpešti, kritizirajući napade na nevladine organizacije i sveučilište koje financira američki milijarder mađarskog podrijetla George Soros, javlja agencija France presse. Okupilo se ipak manje ljudi nego na skupu u nedjelju u glavnom gradu, koji je bio najbrojniji nakon ponovnog izbora Viktora Orbana 2014. kada se okupilo između 60.000 i 80.000 ljudi. Većinom mladi, sudionici ističu da im je dosta Orbanove vlade. Gergo, 18-godišnji gimnazijalac je rekao da se ljudi srame što su Mađari. Jedan djelatnik multinacionalne kompanije je rekao da njegova kći ni ne pomišlja o fakultetu u Mađarskoj i odlazi u Škotsku, a jedan 65-godišnji prevoditelj objašnjava da "mnogi na selu ne znaju što se događa u gradovima jer službeni mediji prikrivaju istinu". Prosvjedi su održani unatoč činjenici da je mađarska vlada danas objavila da postoji način da Sorosevo Srednjoeuropsko sveučilište (CEU) nastavi s radom. Ministar obrazovanja Laszlo Palkovics razgovarao je u utorak u Bruxellesu o tome s prvim potpredsjednikom EK-a Fransom Timmermansom i povjerenikom za obrazovanje Tiborom Navracsicsem. Nakon sastanka kazao je da ako CEU ne bude mogao ispuniti odredbe novog zakona, to neće automatski značiti da više neće smjeti djelovati u Mađarskoj na osnovi nekog oblika suradnje sa sveučilištem registriranim u Mađarskoj, kako prenosi MTI. Ministar je pak u srijedu za mađarski portal HVG.hu kazao da će CEU moći izdavati diplome ako produlji dopusnicu za podučavanje svojih kolegija sa svojim sveučilištem u Mađarskoj. Prošlog tjedna je mađarski parlament po hitnom postupku izglasao zakon usmjeren protiv Srednjoeuropskog sveučilišta (CEU). To sveučilište na engleskom jeziku utemeljio je američki milijarder mađarskog podrijetla Soros. Posljednjih mjeseci mađarska vlada sve češće napada Sorosa, nazivajući ga neprijateljem Mađarske. Mađarski zakon predviđa oduzimanje dopusnice za rad stranim sveučilištima koja nemaju kampus u svojoj matičnoj zemlji, što je slučaj s CEU-om. Kroz to sveučilište prošlo je tisuće studenata iz stotinjak zemalja i smatra ga se među 50 najboljih u svijetu u području političkih znanosti. Osim zakona o sveučilištima, mađarska vlada priprema i zakon o nevladinim udrugama koje se financiraju iz stranih izvora. Prema nacrtu zakonu, svaka udruga koja godišnje primi više od 7,2 milijuna forinti (nešto preko 23.000 eura) morat će biti upisana u novi registar. Sve organizacije upisane u registar udruga financiranih izvana morat će se kao takve identificirati na svakom priopćenju za javnost, letku, web-stranici ili izvješću koje sastave, a u protivnom prijeti im zabrana rada.