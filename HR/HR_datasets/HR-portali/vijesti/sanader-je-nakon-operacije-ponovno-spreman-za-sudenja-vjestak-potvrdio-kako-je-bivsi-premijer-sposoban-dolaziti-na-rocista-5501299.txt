ZAGREB - Bivši premijer Ivo Sanader je nakon operacije u listopadu ponovno sposoban pratiti suđenje pa je novo ročište u slučaju Fimi media zakazano za 24. siječnja, a 20. veljače trebalo bi se nastaviti i suđenje u slučaju Planinska pred novim sudskim vijećem, doznaje se na zagrebačkom Županijskom sudu. Odluku o raspravnoj sposobnosti donio je sudsko-medicinski vještak koji je nakon Sanaderove operacije karcinoma prostate i postoperativnog oporavka proučio liječničku dokumentaciju. U prosincu prošle godine kada je sudsko vijeće u slučaju Fimi media obrani naredilo da preda dokumentaciju kako bi se odlučilo može li Sanader pratiti suđenje, Uskok je prigovorio da njegovi odvjetnici ni dva mjeseca nakon operacije sudu nisu poslali dokumentaciju o zdravstvenom stanju, a odvjetnica Jadranka Sloković tada je odbacila da je riječ o odugovlačenju postupka. Zbog Sanaderove bolesti još sredinom rujna do daljnjega je odgođeno ponovljeno suđenje u slučaju Fimi media, najvećoj korupcijskoj aferi hrvatske politike u kojoj je uz Sanadera optužena i njegova bivša stranka HDZ. Na optuženičkoj klupi zbog izvlačenja novca iz državnih institucija i tvrtki su i bivši rizničar HDZ-a Mladen Barišić, stranačka blagajnica Branka Pavošević, vlasnica marketinške agencije Fimi media Nevenka Jurak te bivši glasnogovornik Sanaderove Vlade i HDZ-a Ratko Maček. Svi su na početku ponovljenog suđenja odbacili optužbe za izvlačenje novca i punjenje "crnog stranačkog fonda" preko marketinške agencije Fimi media po kojoj je slučaj postao poznat u javnosti. Suđenje je lani u lipnju krenulo iznova pred izmijenjenim vijećem zagrebačkog Županijskog suda nakon što je Vrhovni sud 2015. srušio nepravomoćnu presudu kojom je Sanader bio osuđen na devet godina zatvora i povrat nezakonito stečenih 15,27 milijuna kuna. HDZ je u prvostupanjskom postupku bio kažnjen s pet milijuna kuna i oduzimanjem nezakonite koristi od 24,2 milijuna kuna. Barišić je, unatoč priznanju, kažnjen s tri godine zatvora, Branka Pavošević s godinu i pol, a Nevenka Jurak s dvije godine zatvora i oduzimanjem 2,5 milijuna kuna koristi. Uvjetnu kaznu dobio je jedino Maček koji se jedini nije žalio na presudu. Nakon odluke o Sanaderovoj raspravnoj sposobnosti zakazan je i nastavak suđenja u slučaju Planinska u kojemu je presuda trebala biti donesena još u travnju, ali je njena objava odgođena. Kako je u međvremenu jedna članica sudskog vijeća otišla u mirovinu u tom je slučaju promijenjeno i sudsko vijeće, a novo je ročište zakazano za 20. veljače. Sanaderu bi na zagrebačkom sudu 2017. trebalo početi i ponovljeno suđenje u slučaju INA-MOL u kojemu će ovoga puta optužen biti i hrvatskom pravosuđu nedostupan direktor MOL-a Zsolt Hernadi.