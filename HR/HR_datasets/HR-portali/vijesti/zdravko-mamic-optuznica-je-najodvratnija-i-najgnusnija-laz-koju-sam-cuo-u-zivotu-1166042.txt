Ne razumijem uopće optužnicu i ne osjećam se krivim – izjavio je Zdravko Mamić u četvrtak na Županijskom sudu u Osijeku. Njemu, bratu mu Zoranu Mamiću, porezniku Milanu Pernaru te Damiru Vrbanoviću počelo je suđenje za izvlačenje gotovo 116 milijuna kuna iz Dinama. Predmet optužnice su i transferi nogometaša Dejana Lovrena u Lyon te Luke Modrića u Tottenham. - Ako niste razumjeli optužnicu, moram Vam pojasniti što Vam se stavlja na teret – reagirao je na to sudac Darko Krušlin. - Znam ja što mi se stavlja na teret, ali ne razumijem ju i ona uopće nije važna za moju obranu. Jer ona je najodvratnija i najgnusnija laž koju sam u životu čuo. Nisam ju ni slušao jer ne želim slušati laži – nastavio je Zdravko Mamić. - Pitam vas posljednji put, jeste li razumjeli optužnicu? - upozorio je sudac. Dobro, ne morate se Vi mučiti, recimo da sam razumio , popustio je Mamić. Krivima se ne smatraju ni ostala trojica optuženih. Zoran Mamić, pak, zbog službenih obveza nije stigao ujutro na sud. Zdravko Mamić opet se ustao nakon što je njegova braniteljica Jadranka Sloković iznijela uvodni govor. Ponovio je kako je optužnica "najbezočnija laž", ali ga je sudac Krušlin prekinuo. Mamić nije odustajao, izvadio je plavi fascikl s natpisom "Dinamova podjela transfera". Riječ je, pojasnio je, o 57 ugovora sklopljenih prije nego je on postao predsjednikom Uprave kluba.  -To je bilo pravilo i praksa kako je ne samo Dinamo poslovao, nego i svi svjetski klubovi kada nisu imali novca nekog igrača zadržati. Na ovome sam sudu, s tadašnjim predsjednikom suda Ninoslavom Ljubojevićem, koji je bio član optužnog vijeća u ovom postupku, dogovarao podjelu transfera oko njegova sina Gorana. Na tom je ugovoru žig odvjetnika Ivana Brlekovića, mog najvećeg kritičara – izjavio je Mamić. Zašto nije tražio Ljubojevićevo izuzeće iz optužnog vijeća, pojasnio je kasnije novinarima pred sudom. - Šutio sam jer znam da sam prav, nisam htio čovjeka izvrgavati problemu, želio sam ubrzati postupak, da se pravda i istina doznaju čim prije – rekao je on. Na sudu je, pak, izjavio i kako bi "rezao ruke onome tko ošteti državni proračun". - Ako ne znate da je predsjednik ovoga suda sa mnom potpisivao aneks, da sam u osječkom zatvoru pregovarao s pokojnim Antunom Novalićem za dolazak Danijela Pranjića, nećete ni vi ni javnost razumjeti da ja nisam lopov, nego tvorac novog i uspješnog dinama – poručio je Mamić sucu. - Dosta! – reagirao je Krušlin. - Tvorac sam borbe protiv kriminala. Klub je bio dužan igračima, nedostajali su novci od transfera. Dokazat ću da se iskazima Modrića i Lovrena manipulira, ponosan sam kako su iskazivali u USKOK-u – nastavio je okrivljeni. Sven Mišković, USKOK-ov, tužitelj istaknuo je u uvodnom govoru,pak, kako poreznik Milan Pernar poreznom nadzoru prema Zoranu Mamiću "namjerno nije htio utvrditi iz kojih izvora je okrivljeni 2012. izvršio povrat pozajmnica Dinamu u iznosu od preko 25 milijuna kuna", a što je bio dužan napraviti. - U vrijeme provedbe poreznog nadzora Milan Pernar kupio je nekretninu u vrijednosti od 100.000 kuna, a odmah sljedeći dan nakon donošenja nezakonitog rješenja kupio je automobil od 85.000 kuna, za što nije imao sredstva iz svojih primanja. Dokazat ćemo da Milan Pernar i supruga mu raspolažu imovinom koja je značajno veća od njihovih zakonitih prihoda, te da taj nesrazmjer iznosi oko tri milijuna kuna – izjavio je tužitelj. Dokazat će, nastavio je, i kako je Dinamo, po nalogu Zdravka Mamića, a bez znanja Izvršnog i Nadzornog odbora, davao Zoranu Mamiću pozajmice od ukupno 24 milijuna kuna te da te pozajmice ovaj uopće nije vraćao. - Rok povrata stalno je bio prolongiran, dok je s druge strane Dinamo podizao kredite kako bi održao likvidnost poslovanja kluba. Zoran Mamić vratio je pozajmice upravo novcem Dinama, a što su mu omogućili Zdravko Mamić i Damir Vrbanović, tako da su lažno prikazali kako Dejanu Lovrenu pripada 50 posto od transfernog obeštećenja iz transfera u Lyon – kazao je Mišković. Antidatiran je, tvrdi, Aneks ugovora o profesionalnom igranju između NK Dinamo i Deana Lovrena. - Sačinjeno je više lažnih telefaks poruka koje je navodno igrač Lovren s faks uređaja Lyonnasa uputio Dinamu i kojim se raspituje kada će mu biti isplaćena potraživanja s osnova prava 50 posto transfernog obeštećenja. Na tim su porukama nevjerodostojni potpisi Deana Lovrenate krivo naveden sam naziv kluba Olympigue Lyonnas – nastavio je. Antidatiran je, vjeruje USKOK, i aneks ugovora sklopljenoga s Lukom Modrićem. - Ugovor je sačinjen kada je Luka Modrić već prešao u Tottenaham, a sve kako bi se opravdale isplate s osnova 50 posto transfernog obeštećenja igraču Luki Modriću. Navedena je obveza u NK Dinamu stvorena kako bi se najveći dio tako isplaćenog iznosa dalje proslijedio Zdravku Mamiću pa je tako Luka Modrić uplatio Zdravku Mamiću preko 52 milijuna kuna – naveo je. Obrane su, pak, optužnicu nazvale isforsiranom. - Inkriminacija je rezultat pogrešne interpretacije poreznih propisa i propisa o raskidu ugovora profesionalnih nogometaša i njihovih prava iz transfera. Optužnica je plod konstrukcije i pridavanja kriminalnih obilježja potpuno zakonitim radnjama optuženih. Nije bilo niti jedne nezakonite radnje – ustvrdila je odvjetnica Jadranka Sloković. Zdravka Mamića, inače, pred sudom je dočekala, ali i ispratila tri sata kasnije jedna starija Osječanka koja ga, kaže, ne poznaje, no želi mu iskazati potporu. Tvrdi da je radila svojedobno kao daktilografkinja na sudu.   