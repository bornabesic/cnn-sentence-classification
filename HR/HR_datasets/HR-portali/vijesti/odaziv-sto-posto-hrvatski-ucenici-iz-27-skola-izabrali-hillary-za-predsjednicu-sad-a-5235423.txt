Hilary Clinton pobijedila je na američkim izborima. Doduše, ne onima u SAD-u, već na onima provedenim u osnovnim i srednjim školama diljem zemlje. Naši školarci dali su joj 4232 glasa, a njen protukandidat Donald Trump dobio  je 1982 glasa. Izbori su provedeni u sklopu projekta “Simulacija predsjedničkih izbora u SAD-u”. Glasalo se u 27 škola diljem zemlje, projekt je proveden od 25. listopada do 7. studenoga, a organiziralo ga je Hrvatsko-američko društvo. Cilj je bio učenike upoznati s izbornim sustavom u SAD-u. U dva tjedna projekta učenici su se ozbiljno uključili u izborni proces: oblijepili su škole plakatima, napravili prezentacije o izborima i poticali birače da na izborni dan ne ostanu u učionicama, nego da izađu na svoja glasačka mjesta. O tome koliko su bili uspješni, govori činjenica da je izlaznost bila nevjerojatnih 100 posto. Da bi se djeca posve uživjela, svaka je škola postala jedna savezna država. - Zaista moram pohvaliti svoje učenike, 2. razred dentalnih tehničara. Izradili su zastavu SAD-a, plakate, napravili prezentaciju, a oformili su i dva tima koja su išla od razreda do razreda i svojim kolegama objašnjavala način glasanja i izborna pravila. Sve su to napravili sami - kaže Anita Ivanković, profesorica u Medicinskoj školi u Osijeku, čija je škola bila savezna država Michigan. Djeci su se ispitna pravila objašnjavala u sklopu satova engleskog jezika ili bi pojedini profesor dopustio da se takvo motiviranje birača održi na satovima razredne nastave. Organizatori su svakoj školi poslali niz videosnimki u kojima se objašnjavaju vruća izborna pitanja: ekonomski problemi, imigracija i zdravstveni sustav. Zatim su učenici razgovarali o tome što su vidjeli i raspravljali koji bi od dvoje kandidata bolje riješio probleme. - Na ovaj smo se način svi uključili u izbore i bolje ih razumjeli. Učenike je sve to zaista oduševilo, tako da su svi htjeli biti dio glasačkog odbora čiji je posao bio organizirati i provesti izbore. Slušajući ih kako raspravljaju o situaciji u SAD-u, čovjek se iznenadi koliko su toga naučili - dodaje profesorica Ivanković.     Hillary Clinton uvjerljivo je pobijedila u 24 škole, Trump je slavio samo u dvije, dok su u jednoj školi, koja je imala dvije izborne jedinice, podijelili pobjedu. Trump je više glasova osvojio u Tehničkoj školi Čakovec (odnosno saveznoj državi Teksas), gdje je dobio 72 glasa, a Clinton samo 24. Jedva je pobijedio u Srednjoj strukovnoj školi Antuna Horvata u Đakovu (odnosno New Jerseyju), gdje je dobio 123 glasa, dok je Clinton osvojila 119 glasova. S jednim glasom razlike pobijedio je u jednom dijelu u IX. gimnaziji u Zagrebu (Indiana), gdje je dobio 105 glasova, za razliku od Clinton za koju su glasala 104 učenika. No, u drugom dijelu škole (Tennessee) nije dobro prošao - izgubio je sa 173 glasa razlike. (Z.K.)