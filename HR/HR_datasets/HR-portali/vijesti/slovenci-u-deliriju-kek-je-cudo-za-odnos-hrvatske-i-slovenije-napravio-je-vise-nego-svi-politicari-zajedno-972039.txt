Foto: Igor Kralj/Pixsell  "IMAM više od 40 godina, a nikad nisam proslavio naslov prvaka. Sada mi ga je donio vaš Matjaž Kek, ali on je ujedno i naš. Upamtite to", govorio je jedan navijač Rijeke slovenskim novinarima uoči utakmice protiv Cibalije (4:0) kojom su Riječani osvojili prvi naslov prvaka u klupskoj povijesti.  Kao što se veći dio Hrvatske divi Keku i njegovu uspjehu na Kantridi, a zatim i na Rujevici, ponosna je i Slovenija jer je Kek njihov trener. "Kekova Rijeka okončala je dominaciju najmoćnijeg kluba na Balkanu, što nije uspio splitski Hajduk. Ovaj naslov nije osvojen zahvaljujući vrhunskoj momčadi, više je odraz Kekova tvrdoglavog karaktera", piše slovenska Nogomania koja u Keku vidi jednu od dviju najvažnijih slovenskih nogometnih osoba. "Kek je zaslužan za riječko čudo i kad ode iz Rijeke ostat će upamćen kao netko tko je ostavio neizbrisiv trag. Miran, skroman, odlučan, tvrdoglav i ambiciozan osvojio je javnost i navijače. Da Hrvatska traži novog izbornika, Kek bi bio favorit za tu poziciju. Slovenija ima sve manje istaknutih pojedinaca, ovu sezonu obilježili su Kek i Atleticov vratar Jan Oblak." Nogomania dodaje da je ovo drugi put u trenerskoj karijeri da je Kek demantirao skeptike. "Dvaput mu nisu vjerovali. Prvi put kada je rekao da će se dugo zadržati na klupi slovenske reprezentacije, a drugi put da će s Rijekom osvojiti naslov prvaka. Sloveniju je napustio tek nakon plasmana na Svjetsko prvenstvo, a sada je s Rijekom prekinuo 11-godišnju dominaciju Mamićeva kluba." U Kekovu čast u Rijeci se izvode i najpoznatije slovenske pjesme...  Upravo zbog toga slovenski Delo piše kako je Kek potpuno promijenio odnos Slovenaca i Hrvata te da je za odnos između država i susjeda u kratkom razdoblju napravio više nego svi političari zajedno prethodnih godina.  Slovenske Novice pišu o "čudu genijalnog Slovenca". "Kvarner gori! Nije riječ o požaru na Jadranskoj obali, nego su nogometaši Rijeke osvojili prvi naslov prvaka Hrvatske. Kek bi mogao biti novi hrvatski izbornik. Nije stranac, a veliki je radnik koji bi od prvog dana na klupi zavrnuo rukave i bacio se na posao."