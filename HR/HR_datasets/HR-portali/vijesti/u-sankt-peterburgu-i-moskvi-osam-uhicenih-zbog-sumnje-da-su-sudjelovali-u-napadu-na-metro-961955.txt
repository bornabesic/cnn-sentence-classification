Screenshot: YouTube OSAM osoba osumnjičenih za umiješanost u napad u ponedjeljak na podzemnu željeznicu s 13 žrtava u Sankt Peterburgu uhićeno je u tome gradu te u Moskvi, objavili su u četvrtak ruski istražitelji.   "Šest je osoba uhićeno u Sankt Peterburgu, a dvije u Moskvi zbog umiješanosti u atentat", navodi se u priopćenju.  To su prva uhićenja nakon napada, a "složenu istragu" proveli su sigurnosna služba FSB i policija.  Istražitelji su u domovima uhićenih pronašli "eksplozivnu napravu identičnu napravi pronađenoj i na vrijeme deaktiviranoj na postaji metroa Vostanija u Sankt Peterburgu".  Također su pronašli i vatreno oružje i streljivo, navodi se.  Osam uhićenih osoba nose imena i prezimena iz središnje Azije, razvidno je iz priopćenja.   Smatra se da je samoubilački napad izveo Akbardzon Džalilov, rođen na jugu Kirgistana.  FSB je objavio u četvrtak ujutro da su pirotehničari deaktivirali eksplozivnu napravu pronađenu u jednoj zgradi u istočnom dijelu Sankt Peterburga.  Također su objavili da su zaplijenili važne predmete u vezi s istragom stanova u kojima su živjeli državljani iz središnje Azije, a bili su u kontaktu s Džalilovom.