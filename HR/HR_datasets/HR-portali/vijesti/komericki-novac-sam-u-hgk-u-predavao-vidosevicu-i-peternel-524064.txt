Negdje krajem 2006. Nadan Vidošević me pozvao u svoj ured i tražio da za njega "perem" novac. Rekao sam mu da to ne želim raditi sa svojom tvrtkom i kada sam odlazio iz ureda rekao je kako vjerojatno pozanjem nekoga tko to može raditi. Nakon toga spojio sam ga s Igorom Premilovcem, a Vidošević mi je rekao da će to operativno raditi Zdenka Peternel, a da je njemu bitno samo to da se donese nazad ono što je Komora isplatila, svjedočio je na Županijskom sudu u Zagrebu Davor Komerički, profesionalni televizijski producent koji je za HGK osmislio niz projekata, u postupku protiv Nadana Vidoševića i drugih. Bivšeg šefa HGK-a Vidoševića terete da je od 2006. do 2011. iz HGK -a izvukao 33 milijuna kuna. Komerički je rekao kako je s HGK-om počeo surađivati 1997. kada je sa suradnicima radio projekt "Kupujmo Hrvatsko". Na tom projektu je i upoznao Nadana Vidoševića i Zdenku Peternel, a Igora Premilovca, koji je na sudu priznao i detaljno opisao kako je, za postotak, preko svojih tvrtki izvlačio i prao novac za HGK, upoznao je 2000. "Tijekom suradnje meni je Premilovac u par navrata spomenuo da može "oprati" novac po povoljnim uvjetima i pitao me jesam li zainteresiran i mogu li mu naći klijenta. O tome s njim nisam razgovarao se dok tako nešto od mene nije zatražio Vidošević. Tada sam otišao do Premilovca pa mu rekao da vjerojatno za njega imam novog klijenta. Konačno Premilovac je bio poznat po tome što je u Hravtskoj radio sa stotinjak tvrtki, odnosno za njih prao novac. Objasnio mi je da je to vrlo jednostavno. Da se samo treba potpisati ugovor i da on vrati iznos umanjen za 10 posto. Njegov nadimak je bio "Mister 10 posto", rekao je Komerički dodavši kako mu je Vidošević rekao da to operativno dogovori sa Zdenkom Peternel. Dogovor je bio da Premilovac novac da Komeričkom, a on ga je nosio u Komoru i predavao Vidoševiću, a kada njega nije bilo Zdenki Peternel. "Sjećam se da je jednom na kuverti pisalo 370.000 kuna. Vidošević i Peternel nikada nisu bili zajedno prilikom primopredaje novca. Nikada nisu ispred mene vadili novac iz kuverte niti sam ga ikada s njima brojao", ustvrdio je Komerički. Tvrdi da se u sve upustio strahujući da će, ako ne pristane, s njime raskinuti ugovor. Posao je išao bez problema sve dok poreznici 2011. nisu našli nepravilnosti u poslovanju Premilovčevih tvrtki. On je, na sastanku sa Zdenkom Petrenel i Komeričkim zatražio 150.000 eura, kako bi riješio problem s poreznom upravom.  "Na prvom sastanku Peternel je rekla kako će pitati šefa, a na sljedećem sastanku odgovorila je kako to ne dolazi u obzir", rekao je Komerički dodavši ako je nedugo nakon toga HGK prekinuo suradnju s Premilovcem. Podsjećamo, Igor Premilovac i Davor Komerički su se u zamjenu za priznanje krivnje u "Remorkeru" s Uskokom nagodili na kaznu zatvora od godine dana, koja je zamijenjena radom za opće dobro. 