HDZ-ovac Stjepan Lučin javno se ispričao osobama koje je njegova nedavna objava na Facebooku uvrijedila, a koju je odlučio ukloniti sa svog profila. Radilo se o fotografiji osoba koje drže lijes na kojem je računalno namontiran znak SDP-a dok su lica SDP-ovaca Ante Kotromanovića, Zorana Milanovića, Ranka Ostojića i Borisa Lalovca. Uz tu fotografiju Lučin je još poručio: 'Sad ćemo joj još u Trogiru glavu otkinit, da crkne do kraja'. Na fotografiji je pisalo i 'Krepala je zmija jugoslavenska'. - Dakle, fotografija sa integriranim tekstom je samo prenesena sa FB grupe Hrvatska Politička Desnica, a komentar koji je dodan jest figurativan i metaforički, a uz to ima i emoticone na kraju, što govori o tonu istog. Ukoliko je nekoga ovakva objava povrijedila, ovim se želim ispričati, a istodobno i ponoviti da rečena objava nema nikakve veze sa stvarnim životom, stavovima koje zastupam ili političkom opcijom kojoj pripadam, ali činjenica jest da se dogodila, u nezgodnom vremenu, te da je stavljena u negativan kontekst. Poštujem sve osobe različite političke orijentacije. Poštujem sve građane Trogira, i u ovom trenutku želim sve najbolje za rodni grad. Nemam ništa protiv članova SDP-a i njihove koalicije. Želim da svi građani Trogira daju svoj doprinos boljitku ovog grada - poručio je Lučin koji nije očekivao da će njegova objava dobiti veliki publicitet. Na njegovu 'šalu' reagirao je Kotromanović. On je 'junačini iz Trogira' poručio kako njegov otac nikada nije bio komunist niti mu je mama 'bila vojna lekarka'. - Ja nikada nisam bio član partije, a niti oficir JNA. Za obranu 'jedne Hrvatske' prijavio sam se još krajem 1990. godine - poručio je Kotromanović i dodao da je prošao sva ratišta te sudjelovao u 50 diverzantskih akcija. - A tebe Hrvatino, ja jugoslavenska zmija podsjećam da u tvojim redovima ima na desetke tisuća komunista, kosovaca, udbaša... Oni su bili i sada su ministri, župani, gradonačelnici, zastupnici i živi bili još 100 godina. Nadam se da te glave nećeš sjeći i da će biti pošteđene u tvojoj 'jedinoj Hrvatskoj' - stoji u objavi Kotromanovića.