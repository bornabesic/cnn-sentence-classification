– Ma to je glupo. Nemam apsolutno ništa protiv juga ni protiv Dalmatinaca – namrgodio se đurđevački gradonačelnik Željko Lacković dok smo, pripremajući se za razgovor, sjedili u pokrajnjoj prostoriji galerije Staroga grada, utvrde iz koje su stari Đurđevčani, Picoki, prije pola tisućljeća ispalili posljednjeg pečenog pijetla u turske redove i tako otjerali opsadnike. Baš je pročitao komentar na jednom portalu u kojem ga se optužuje da potiče regionalnu nesnošljivost svojim recentnim tvrdnjama da država godinama zapostavlja sjeverni dio Hrvatske i investira samo u južni. Autoceste su uteg – Riječ je o očitoj neravnoteži, to je neprihvatljivo te dugoročno neodrživo i pogubno. U svakoj državi na svijetu sjever vuče jug, na sjeveru je proizvodnja, ondje se stvaraju izvoz i BDP. Sjever je lokomotiva i krajnji je čas da se u tu lokomotivu ulije goriva – objašnjava on. Kao primjer spominje Dalmatinu, autocestu kojom u prosjeku dnevno, prema podacima otprije dvije godine, prođe oko 8000 vozila, manje nego starom Podravskom magistralom kod Đurđevca. – Stvaraju se fame o autocestama kao o nacionalnom ponosu, a zapravo je riječ o utegu kojega se treba riješiti prodajom. Umjesto da se uvedu vinjete, tisuću ljudi zaposleno je na naplatnim kućicama, a s druge strane cijela sjeverna Hrvatska vapi za prometnim povezivanjem od slovenske do srbijanske granice novom Podravskom magistralom, koja je već godinama prioritet, ali nikako da dođe na red – veli Lacković. I zbog skupog sustava naplate autocesta – dodaje – teretna ih vozila izbjegavaju i prolaze lokalnim cestama te ih uništavaju. Za đurđevačkog gradonačelnika, kad se spomene gradnja Pelješkog mosta, nema dvojbe – umjesto njega treba sagraditi novu Podravsku magistralu jer bi ona koristila razvoju cijelog kontinentalnog dijela zemlje. – Meni se jako lijepo voziti 120 kilometara na sat po cesti koja ide duž Cresa i Malog Lošinja. Neka ovi koji govore da ne treba graditi podravsku magistralu odu cestom od Dugog Sela do Vrbovca i neka vide da ta cesta sliči na bosansku kaldrmu, a riječ je o istočnom izlazu iz glavnog grada Hrvatske – argumentira Lacković. Spremno odgovara na kritike da je kivan na jug ponajviše zbog političkog uspjeha Mosta kao “južne priče”, dok njegova inicijativa “Snaga sjevera” nije zadobila povjerenje glasača na zadnjim parlamentarnim izborima. Petrov nije za reforme – Šest mjeseci razgovarao sam sa svima koji ne pripadaju velikim blokovima, bio sam zagovornik toga da svi skupa nastupe na izborima, da bi se glasovi pretvorili u mandate, međutim, nije došlo do zajedništva. A Most sam kritizirao od prvoga dana, odmah sam vidio da nemaju kapaciteta koji bi Hrvatskoj nešto mogao donijeti i da je riječ o lovu na fotelje, što je vidljivo i iz toga što nisu tražili ministarstvo reformi. Božo Petrov nije za reforme, nego želi kontrolirati tajne službe. Danas, šest mjeseci nakon izbora, i obični građani vide da je situacija neodrživa i da se ide prema novim izborima – uvjeren je Lacković. Čudi se popularnosti koju je stekao nakon objave da je najštedljiviji hrvatski gradonačelnik jer je na službena putovanja lani potrošio tek 300-tinjak kuna. Ispostavilo se da čak i to nije bio njegov, nego trošak njegove zamjenice. – Pa već tri godine ne primam ni lipe plaće, sam plaćam i gorivo za svoj automobil, makar mi supruga zbog toga kaže da nisam normalan. Što da kažem, nisam navikao koristiti službenu karticu. Jednom sam u Vukovaru želio počastiti đurđevačku delegaciju koja je ondje bila u posjetu, ali kartica nije radila. Prije toga promijenili smo banku, zaboravio sam... – prepričava Lacković. Na razgovor je došao na službenom biciklu, jednome od šest koje je kupio od prodaje gradskog automobila. Populizam? – Gledajte, ja sam se u privatnom životu ostvario. Kao odvjetnik imao sam ured i tajnice i bez politike, imam dobar, skup auto, jedem u restoranima. Big brother traje 100 dana, procjenjuje se da se čovjek ne može pretvarati dulje od toga, a ja sam gradonačelnik tri godine – odgovara najštedljiviji hrvatski gradonačelnik.