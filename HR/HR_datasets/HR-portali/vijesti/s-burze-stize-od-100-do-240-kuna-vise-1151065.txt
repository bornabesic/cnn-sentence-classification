Otpušteni radnici čija je plaća manja od prosječne plaće u državi od idućeg će mjeseca dobivati od 100 do 240 kuna veću naknadu na burzi. Osnovica za izračun naknade bit će bruto plaća iz prethodna tri mjeseca, a ne kao sada bruto umanjen za mirovinski doprinos. Mi kao Mađari Novčanu naknadu s burze u siječnju je primilo oko 49 tisuća nezaposlenih i ona je iznosila prosječnih 2117 kuna, s tim što nijedan nezaposleni nije mogao dobiti manje od 1310 kuna, ali ni više od 3961 kunu! Iznos najniže i najviše naknade ostat će isti i nakon ožujka! Hrvatska je u odnosu na većinu europskih država restriktivna prema nezaposlenima jer i po sadašnjem i po izmijenjenom zakonu nitko tijekom prvih 90 dana ne može primiti naknadu iznad 70 posto prosječne plaće u državi, a nakon što prođu tri mjeseca, ta se granica spušta na skromnih 35 posto državnog prosjeka! Limiti nisu rijetkost ni u ostalim državama (Mađarska ne daje više od minimalca), ali oni nisu tako nisko postavljeni niti je drastična razlika između prvih 90 dana i ostatka razdoblja do maksimalnih 450 dana, koliko traje isplata naknade za otpuštene radnike s 25 godina staža. Ljudi koji ostanu bez posla najbolje su zaštićeni u Danskoj jer dobiju 90 posto plaće, dok se kod ostalih zemalja ona uglavnom kreće između 50 i 70 posto, u prosjeku 67 posto plaće, s laganim smanjenjem kod kasnijeg razdoblja nezaposlenosti. Prosječno plaćeni radnik u Hrvatskoj prvih 90 dana nezaposlenosti dobivat će od ožujka 3395 kuna – 227 kuna više nego sada, a nakon toga naknada mu pada na 1697 kuna – 113 kuna više nego ovaj mjesec! Slično povećanje dobit će otpušteni s neto plaćama između 2500 i 5600 kuna, no nova formula neće imati utjecaja na primanja s burze nezaposlenih koji su prije otkaza zarađivali sedam, deset ili 15 tisuća kuna. Njima za prvih 90 dana maksimum ostaje 3961 kunu, a za preostalo razdoblje 1980 kuna, dok ne poraste prosječna plaća. – Naše su naknade razmjerno male, ali takve su nam i plaće. Naknade imaju dvojaku ulogu, da omoguće nezaposlenima pristojan život dok traže posao te da ih zaštite od toga da prihvaćaju svaki posao. Treba reći kako je Institut za javne financije proveo istraživanje koje je pokazalo da su akumulirane socijalne naknade često veće od plaće pa se ne isplati raditi – ističe Predrag Bejaković s Instituta za javne financije. Sezonci bili bez limita Sindikalistica Ana Pezelj žali što promjena zakona, koja je digla na noge sindikaliste zbog stručnog osposobljavanja, nije iskorištena da se poveća iznos naknade na 50 posto osnovice nakon isteka 90 dana. – Nakon tri mjeseca nezaposleni su dovedeni na granicu izdržljivosti – ističe Ana Pezelj iz SSSH. Danas je broj nezaposlenih koji primaju naknadu upola niži nego što je, primjerice, bio 2013. godine, kada se broj primatelja naknade kretao od 65.000 ljetnih mjeseci do 90.000 u ostatku godine. Lani se broj primatelja kretao od 33.000 do 53.000. Naknada otpuštenih sezonaca izjednačit će se s iznosom naknade ostalih radnika jer kod sezonaca dosad nije bilo ograničenja najveće naknade. Bilo je tako sezonaca koji su lani na burzi primali i do 10 tisuća kuna mjesečne naknade, a prosječna naknada za sezonske radnike kretala se oko 6000 kuna. >> Stalnim sezoncima naknada s burze manja prva 3 mjeseca 