Nakon što je članica Mosta i kratkotrajna državna tajnica u Ministarstvu poljoprivrede Ružica Vukovac zatražila isplatu naknade prema modelu 6+6, na što, kako se kasnije ispostavilo, nije imala pravo, medijima je rekla kako je zahtjev zapravo podnijela ne bi li dobila medijsku pažnju. Čelnik Mosta Božo Petrov u subotu je ostao zatečen takvim razvojem situacije, a iz Mosta su se u nedjelju o svemu oglasili priopćenjem, kojim se ograđuju od njezinih postupaka. U nastavku prenosimo Mostovo priopćenje u cijelosti. Most nezavisnih lista ograđuje se od zahtjeva Ružice Vukovac koja je podnijela zahtjev za 'šest plus šest' plaća na koje imaju pravo samo neki državni dužnosnici nakon prestanka obnašanja dužnosti te njenih izjava u kojima tvrdi da je to napravila zbog medijske pažnje. Iako razumijemo financijsku situaciju u kojoj se Ružica Vukovac nalazi, zalažemo se za smanjivanje privilegija političarima, što smo pokazali izmjenama Zakona koje su izglasane i na snazi, kao i za ukidanje uhljebljivanja, stoga ovakvi postupci nemaju opravdanje. Istodobno, ne možemo podržati ni medijski linč usmjeren na Ružicu Vukovac, koji je izostao kada su u sličnoj situaciji bili političari drugih stranaka. Podsjećamo, Ružica Vukovac jedna je od rijetkih koja nije iskoristila pravo na 6+6 plaća kada je na to imala pravo. O ovim će događajima, sukladno nadležnostima stranačkih tijela, nakon lokalnih izbora raspravljati Nadzorni odbor Mosta NL.