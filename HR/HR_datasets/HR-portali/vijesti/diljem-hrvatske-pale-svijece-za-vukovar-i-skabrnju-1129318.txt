Paljenjem svijeća u dvorištu vukovarske Opće bolnice te molitvom koju su kod spomen-obilježja u njezinu krugu predvodili mladi iz Vukovara, mnogobrojni Vukovarci i djelatnici bolnice odali su u četvrtak navečer počast žrtvama agresije bivše JNA i paravojnih srpskih postrojba na Vukovar 1991. godine.  Mnogobrojnim Vukovarcima u molitvi su se pridružili predsjednica Republike Kolinda Grabar-Kitarović te članovi Vlade s predsjednikom Andrejom Plenkovićem na čelu, koji su danas u Vukovaru održali sjednicu.  Svijeće su zapaljene i kod zavjetne kapelice na tzv. kukuruznom putu – putu spasa, uz gradsku obilaznicu, koji je tijekom opsade Vukovara bio jedina veza između toga grada i slobodnoga vinkovačkog područja.  Program u sklopu Dana sjećanja na žrtvu Vukovara, koji se i ove godine održava pod geslom "Vukovar, mjesto posebnog pijeteta", počet će sutra u 10 sati u dvorištu vukovarske Opće bolnice, odakle će sudionici u Koloni sjećanja proći gradskim ulicama do Memorijalnog groblja žrtava Domovinskog rata, gdje će državna i druga izaslanstva te mnogobrojni hrvatski građani položiti vijence i zapaliti svijeće, a tu će se služiti i misa zadušnica.  Ljudi u Vukovar stižu cijeli dan, a grad je večeras pun autobusa, osobnih automobila i motora iz mnogih hrvatskih gradova.  Duž glavnih vukovarskih ulica i u prozorima obiteljskih kuća i stanova gore lampioni kao podsjetnici na veliku patnju i stradanje Vukovaraca u agresiji prije 25 godina. U Zagrebu obilježen Dan sjećanja na žrtvu Vukovara i Škabrnje  U okviru tradicionalnog obilježavanja Dana sjećanja na žrtvu Vukovara i Škabrnje, koje se održava pod nazivom "I reći ću vam samo još jednu stvar, zapamtite Vukovar", na križanju Ulice grada Vukovara i Hrvatske bratske zajednice u četvrtak navečer su zapaljene svijeće i odana počast svim žrtvama u obrani domovine.  Dragovoljac Domovinskog rata Boris Vukadinović podsjetio je na dane obrane od velikosrpske agresije na Vukovar i Škabrnju poručivši kako je Hrvatska Vukovar, a Vukovar je Hrvatska.  – Nikome ga ne damo i zauvijek je naš. Zapamtimo da smo se kao ujedinjen narod u slozi, vjeri u pravdu, snažni i odlučni u nakani vratili u Vukovar bez želje za osvetom i mržnjom u srcu. Tuđinac je priznao da je to naše i to zauvijek tako i ostaje – naglasio je Vukadinović.  – Neka priča o povratku u Vukovar ostane vječna poruka i pouka narodu i mladeži da Lijepu Našu učinimo bojim mjestom za život – istaknuo je. – Večeras se prisjećamo svakog mjesta gdje se prolila krv nevinih, i Škabrnje koju su 18. studenoga 1991. napali JNA i pobunjeni Srbi masakrirali civile i branitelje, a mjesto spalili, uništili i opustošili. Silno nam nedostaju i oni za čiji se ni grob ne zna i svaka zapaljena svijeća gori na njihovu grob ma gdje on bio – rekao je Vukadinović poručivši kako je priča o Vukovaru simbol borbe za neovisnost i temelj hrvatske države.  Učenici zagrebačkih škola zapalili su svijeće, kojima je ispisano ime grada Vukovara, a svijeće su zapalili i izaslanici predsjednice Republike Kolinde Grabar-Kitarović, brigadirka Senka Vučić, predsjednika Hrvatskog sabora Bože Petrova zastupnici Nikola Grmoja i Miro Bulj, predsjednika Vlade zamjenik ministra hrvatskih branitelja Ivan Vukić i pomoćnica Nevenka Benić te Glavnog stožera HV-a brigadir Ivan Turkalj. Svijeće su zapalili i zagrebački gradonačelnik Milan Bandić, zajedno sa zamjenicom Vesnom Kusin i pročelnikom Gradskog ureda za branitelje Miodragom Demom te predsjednik zagrebačke Gradske skupštine Andrija Mikulić. Vjerski obred služio je izaslanik Vojnog ordinarijata pater Viktor Grbeša.   U prigodnom programu izvedeni su recitali, među kojima i vukovarske legende, novinara Siniše Glavaševića, "Grad to ste vi" u interpretaciji dramskog umjetnika Joška Ševe te poznata pjesma "Gospodine generale (Zapamtite Vukovar)" u izvedbi Vladimira Kočiša Zeca.  U znak mira u zrak je pušteno 200 bijelih balona, a duž Ulice grada Vukovara građani su zapalili lampione odajući počast gradu heroju i njegovim žrtvama. Počast su tradicionalno odali motociklisti vozeći u povorci u pratnji policije.   Pripadnici Hrvatske vojske i policije razvili su transparent s natpisom "I reći ću vam samo još jednu stvar, zapamtite Vukovar 18.11.1991." Na platou je svijećama oblikovan i križ, a na središnju veliku svijeću, uz koju su stajali pripadnici Počasno-zaštitne bojne Vukovarsko svjetlo mira položio je zapovjednik obrane Sajmišta i veteran 148. brigade HV-a Zvonko Ćurković.  Obilježavanje je održano u organizaciji Kluba veterana 148. brigade Hrvatske vojske u suradnji s 55 udruga i klubova hrvatskih branitelja iz Zagreba. U gradovima diljem Hrvatske paljenjem svijeća obilježava se 25. godišnjica vukovarske tragedije, Dan sjećanja na žrtvu Vukovara.  Gradonačelnik Osijeka Ivan Vrkić i osječko-baranjski župan Vladimir Šišljagić s predstavnicima vojske, policije i koordinacija udruga proisteklih iz Domovinskog rata u četvrtak navečer na Dan sjećanja na žrtvu Vukovara položili su vijence i zapalili svijeće kod Spomenika hrvatskom domobranu u Osijeku.  Gradonačelnik Vrkić rekao je kako ima osjećaj da – što više vrijeme odmiče od vukovarske tragedije i herojskih podviga branitelja – imamo sve manje riječi te da se ne može opisati zahvalnost koju branitelji zaslužuju. Župan Šišljagić istaknuo je kako je Vukovar, bez obzira na žrtve i sve što se dogodilo, značio preokret u Domovinskom ratu te da su žrtve Vukovara najavile slobodu, neovisnost, oslobađanje svih okupiranih dijelova Hrvatske i na kraju priznanje Ujedinjenih naroda i svjetske zajednice. Izaslanstva su se nakon toga uputila na križanje Vukovarske i Trpimirove ulice u Osijeku kod Spomenika crvenog fiće, gdje su zajedno sa sudionicima motorističke karavane "Od Prevlake do Vukovara" te učenicima osječkih škola zapalili svijeće.   Dan sjećanja na žrtvu Vukovara 1991. godine i ove je godine u Varaždinu obilježen paljenjem svijeća na glavnome gradskom Trgu kralja Tomislava, ispred Gradske vijećnice. U organizaciji Grada Varaždina i Varaždinske županije građani, branitelji i učenici varaždinskih osnovnih škola zapalili su 500 svijeća u obliku vukovarskog vodotornja te su njima i ove godine ispisali ime grada heroja. Gradonačelnik Varaždina Goran Habuš podsjetio je na doprinos Varaždinaca u Domovinsku ratu i u obrani Vukovara. Rekao je da se paljenjem svijeća šalju dvije poruke.  – Prva je da se pad Vukovara nikad ne zaboravi i da se nikad više takve strahote u Lijepoj Našoj ne ponove. Druga je da svima koji pomišljaju da bi mogli nasrnuti na Hrvatsku poručimo da u Hrvatskoj postoje ljudi, da postoji narod koji zna braniti svoju domovinu – istaknuo je gradonačelnik.  U spomen na žrtvu Vukovara i mnogi Dubrovčani su u četvrtak navečer u Vukovarskoj ulici zapalili lampione.  Uoči obilježavanja 25. godišnjice okupacije Vukovara navijačka skupina Torcida na Ilijinoj glavici obnovila je prigodni mural, a za petak predvečer ondje su najavili i odavanje počasti gradu heroju.