Foto: Hina, Index ŽELJKO Kerum nebiranim se riječima danas u Splitu na sučeljavanju organiziranom od strane Slobodne Dalmacije okomio na protukandidata iz redova HDZ-a, Andru Krstulovića Oparu. >> Kerum Opari: "Prostituirao si se u Milanu, pederčino. Ti si dno dna"  "Ja se u Milanu nisan prostituira kao vi, gospodine Opara, sram vas bilo", rekao je Kerum Opari, a osim toga mu je uputio cijeli niz uvreda.   Obojica su izrazila želju da ne vide više ovog drugog, tako da su sva sučeljavanja do kraja kampanje otkazana.   "Ovog čovjeka ne želim vidjeti ni čuti, to je loš čovjek, dno dna. Ja imam više birača HDZ-a od njega, oni su napravili grešku s njim", rekao je Kerum na kraju sučeljavanja.   "Neumjesne ispade ne želim komentirati. Danas sam bio izložen divljaštvu i prostaštvu, on je svjestan da je izgubio izbore, pa se koristi divljaštvom. Građani ne moraju slušati takve uvrede i gnjusne laži, tog čovjeka ne želim više vidjeti. Neka građani dobro promisle kome će dati glas", uzvratio je Opara nešto kasnije.  No, kome je Kerumov današnji ispad više štetio, odnosno kome je koristio? Ovo nije prvi ispad Željka Keruma, pa bi samo one najnaivnije ovo moglo iznenaditi. Kerum je optužio Oparu da se prostituirao u Milanu, a ovaj talijanski grad je već nekoliko puta u kampanji spomenut od strane Željka Keruma. No je li ovaj divljački ispad naštetio Kerumu, ili mu je možda pomogao? "Kerum pojačava svoju poziciju"  Za komentar smo pitali političkog analitičara Žarka Puhovskog koji smatra da će borba biti tijesna do samog kraja.   "Kerum se ponaša po onom klasičnom modelu "krčag ide na vodu dok se ne razbije". On se do sada nije razbio, u situaciji kad su svi mislili da je gotov, pojavio se Kerum kao ozbiljan kandidat i ima nezanemarive šanse.  Dakle, on nije motiviran da mijenja svoj način ponašanja, nego će ga zaoštravati u nervozi zbog dolaska izbora i zbog toga što se može očekivati tijesan rezultat. I u toj situaciji on je odlučio pojačati svoju poziciju računajući na to da je Opara na svoju stranu privukao takozvani fini svijet, a da njemu ostaju ovi drugi. On se nada da su ti drugi u većini. Ovi drugi nisu nužno ne-fini ljudi, nego su to oni koji smatraju da je kod Keruma riječ naprosto o jednoj vrsti osobno profiliranog folklora, a Oparu vide kao kvazi ili nadriintelektualca. Neki su opet skloni kerumovskom ponašanju. A neki se smatraju toliko kulturnima da na njih ne djeluje privlačnost Oparine pristojnosti", objašnjava Puhovski za Index.   "Drugim riječima, Kerum je sigurno zgrozio malograđane i ljude koji se boje jakih riječi, pogotovo u javnosti, a pitanje je može li time privući one koji su socijalno ispod ili iznad malograđanskog srednjeg sloja. Meni se to ne čini vjerojatnim, ali je naprosto nemoguće tvrditi da se to neće dogoditi. Dodatni paradoks je u tome da zapravo Kerum cilja, kao što je sam više puta rekao, na tradicionalno HDZ-ovo biračko tijelo. Za to tijelo je ključno pitanje sljedeće: Hoće li kod njih prevladati stranačka disciplina ili osjećaj ljudi koji žive oko centra grada da je Kerum čovjek koji do izražaja dovodi njihove socijalne i kulturne animozitete prema privilegiranima", dodaje.   No, Puhovski smatra da je pobjedi malo bliži Kerum.  "Meni se čini da će biti strašno uska trka i da je lako moguće da Kerum za malo pobijedi. Ali to je nemoguće znati. Ako se njegova pobjeda i dogodi, bit će to u dobrom dijelu zasluga indirektne kampanje koju je SDP za njega vodio", zaključuje.