Foto/Screenshot: Čitatelj/YouTube MORGAN FREEMAN krajem svibnja je proveo tri dana u Bosni i Hercegovini, gdje je s filmskom ekipom snimao dokumentarni film. Njegov domaćin u Sarajevu bio je novinar Senad Hadžifejzović koji se također pojavljuje u filmu, a tom prilikom oskarovac mu je dao intervju koji je sinoć prikazan u Hadžifejzovićevom Centralnom dnevniku. Intervju je snimljen u memorijalnom centru u Potočarima, a Freeman je navodno i zaplakao prilikom snimanja. "Posebni ste jer ste proživjeli strahotu u svojoj zemlji, a nekako ste svi pribrani. Preživjeli ste takav užas i umjesto da kasnije mrzite ljude koji su to napravili, vi oprostite", rekao je Freeman na početku razgovora, a tijekom intervjua pokazao je da je dobro upućen u događanja na području bivše države, ali i dao svoje viđenje situacije u BiH nakon rata. "Da biste živjeli u kohezivnoj državi morate svi biti Bosanci. Baš kako je predsjednik Ruande rekao da oni više ne smiju biti Hutu i Tutsi, nego da svi moraju biti Ruanđani. Danas se oni izjašnjavaju tako, i vi to morate učiniti", rekao je slavni glumac. Budući da Freeman stalno putuje i snima dokumentarce o zemljama koje su preživjele ratove i etnička čišćenja, naglasio je da je svijetu pod hitno potrebno "čišćenje duše" umjesto etničkih čišćenja.