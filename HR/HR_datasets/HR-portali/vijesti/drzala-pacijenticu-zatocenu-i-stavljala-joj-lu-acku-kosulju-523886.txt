Mirjana Vulin (68), bivša ravnateljica Psihijatrijske bolnice Lopača i specijalistica psihijatrije, nepravomoćno je u utorak osuđena na deset mjeseci bezuvjetnog zatvora za vezanje pacijentice i stavljanje u "luđačku košulju", piše Novi list.   - Kriva je jer je kao doktor medicine, iz nehaja, obavljajući zdravstvenu djelatnost primijenila očito nepodobno sredstvo i način liječenja i nije postupila po pravilima zdravstvene struke. Nesavjesno je postupala, zbog čega je postojeća bolest drugoj osobi znatno pogoršana. Stoga je počinila jedno produljeno kazneno djelo protiv zdravlja ljudi nesavjesnim liječenjem - rekla je sutkinja Damira Delost u obrazloženju presude.   - Vulin je u razdoblju od 9. rujna 2005. do 13. svibnja 2008. godine pacijenticu s dijagnozom poremećaja u ponašanju bez suglasnosti i privole tada punoljetne djevojke, prisilno hospitalizirala u navedenoj ustanovi bez da je prethodno utvrdila postoje li razlozi za to. Protuzakonito je donijela odluku o njezinom zadržavanju, a o tome nije obavijestila niti nadležni Županijski sud. Trajanje hospitalizacije bilo je apsolutno nesrazmjerno medicinskim indikacijama zbog kojih je provođeno, a u tom vremenu je u okviru psihofarmakološkog tretmana ordinirala konzumaciju vrlo potentnih antipsihotika, a koji su indikacijsko područje isključivo »pravih« duševnih bolesti, a ne područje poremećaja ličnosti. U liječenju pacijentice  primjenjivala je sredstva fizičke sile vezivanjem i fiksiranjem, trbušnim pojasom, trakicama za ruke i noge te »luđačkom košuljom« što je kod pacijentice dovelo do razvoja bolesti i uspostave dijagnoze posttraumatskog stresnog poremećaja u vidu intenziviranja psihičkih smetnji i nestabilnosti koje su se manifestirale kroz simptome koji uključuju epizode ponovnog proživljavanja traume nametljivim sjećanjima, snovima, izbjegavanja situacija i aktivnosti koje podsjećaju na traumu - rekla je sutkinja Delost.  