Počinitelj je još uvijek nepoznat, Markuš se ogradio te i sam pozvao policiju da istraži detalje. Je li "u igri" prljavo podmetanje, neslana šala ili nešto treće, zasad nije poznato, no činjenica je da se ovakvim potezima udara ispod pojasa te da je politička borba za nadmoć očito vrlo bolna Kampanja za drugi krug lokalnih izbora uzela je zamah diljem Lijepe Naše, a situacija se posebno zahuktala u Kutini u kojoj je HDZ-ov kandidat za gradonačelnika, Zlatko Babić, u prvome krugu nadjačao dosadašnjeg gradonačelnika, SDP-ova Andriju Rudića. Da je Kutina politički vrlo podijeljena svjedoče i gradski mediji koji se posljednjih mjeseci obračunavaju s obzirom na privrženost desnom ili pak lijevom kandidatu, s osjetnim naginjanjima jednoj od strana. U skladu s tim izvještavalo se u srijedu i o pojavi “sramotnih letaka” koji su se počeli širiti Kutinom, a na kojima se nalazi slika HOS-ovca Damira Markuša te “njegov poziv” Kutinjanima da podrže HDZ-ova kandidata za gradonačelnika, Zlatka Babića. Naime, Markuš je na Babićevoj listi kandidat za dogradonačelnika, kao i Sonja Repić koja se također spominje u letku kao “uzdanica iz redova Željke Markić”. Babiću je proteklog tjedna pri posjetu Kutini, odnosno Petrokemiji, podršku dao i premijer Andrej Plenković. Damir Markuš odbacio je optužbe da on ili kutinski HDZ stoje iza lekta koji se pojavio u gradu. Na svojem je Facebook profilu poručio: “Plakati koji su po Kutini stavljeni kao da se ja obraćam ljudima je podmetačina. Podvala i pozivam policiju da to istraži. Pokazatelj čime se sve protivnik bavi i koliko se boji. Pozdrav sa Brača”, napisao je Markuš. Na letku stoji sljedeći tekst: “Draga braćo i sestre Hrvati, došao je čas za obračun s ostatcima crvenog režima koji na čelu s Rudićem vraća Kutinu u jugokomunistička vremena. Izađite na izbore i podržite prave hrvatske sinove i kćeri, ljude koji će znati opravdati vašu podršku. Prvi među njima je heroj Damir Markuš zvani Kutina, dragovoljac HOS-a koji se borio protiv srbo-komunističke agresije pod našim povijesnim pozdravom ZA DOM SPREMNI i koji ga živi svojim svakodnevnim radom. Podržite Zlatka Babića, Hrvata, obiteljskog čovjeka, inženjera i vjernika bez moralne mrlje koji će znati odgovoriti svima koji su protiv interesa Hrvata i Kutine. Podržite i Sonju Repić, našu uzdanicu iz redova “U ime obitelji” velike pobornice Željke Markić koja se bori protiv ubijanje Hrvata prije njihovog rođenja”, stoji na letku, uz posljednju rečenicu “Hrvatska je iznad svega, samo Bog je od nje veći, a hrvatski narod preči!!!”. S obzirom na tako oštru retoriku, i mnogi Kutinjani ne vjeruju da je letak tiskan u režiji HDZ-a i Markuša. Kutinjanka s kojom smo razgovarali ističe da je ne bi čudilo da je letak doista podmetačina iz redova političkih oponenata HDZ-a, ali ni da je možda riječ o “šali” nekog mlađeg aktivista. “U gradu se posljednjih dana mogu čuti najrazličitiji stavovi, a politika podbadanja na službenom gradskom portalu dunja.in koji je na strani SDP-ova Andrije Rudića već je pomalo naporna. S druge strane, nekoliko manjih portala poput kutinanewsa ukazuje na nedjela kutinskih ljevičara. Kutinanews je zanimljivo primijetio da je o spornim letcima nedugo nakon njihova pojavljivanja prvi spremno reagirao upravo gradski portal. Je li to novinarsk brzina ili su znali da će se pojaviti, ne bih komentirala”, rekla je čitateljica iz Kutine. Osim letaka, u Kutini su se u srijedu pojavili i sporni grafiti “gerila marketinga” na kojima piše “Ajmo Babiću, ajmo Kutina, za dom”, a o kojima je izvijestila i PU sisačko-moslavačka: Počinitelj je još uvijek nepoznat, Markuš se ogradio te i sam pozvao policiju da istraži detalje. Je li “u igri” prljavo podmetanje, neslana šala ili nešto treće, zasad nije poznato, no činjenica je da se ovakvim potezima udara ispod pojasa te da je politička borba za nadmoć očito vrlo bolna.