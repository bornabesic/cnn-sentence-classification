- Kurikularna reforma ide dalje i u tome je dobila jednoglasnu potporu Vlade. Ne prihvaćam zatraženo razrješenje ekspertne radne skupine. Ukoliko smo uistinu posvećeni provedbi reforme, preuzimamo odgovornosti koje su nam povjerene, izjavio je u srijedu ministar obrazovanja Predrag Šustar. Riječ je o prvoj izjavi ministra nakon trodnevne šutnje o krizi kurikularne rforme Boris Jokić odgovorio je ministru u Dnevniku Nove TV: - Iznenadilo me priopćenje ministra Šustara. Ali dosta je s priopćenjima, vrijeme je da se počne iskreno govoriti. Mi smo danas sve rekli, a ministar još nije rekao kada će se krenuti s reformom i ima li uopće novca za nju. Jokić, čini se, nema namjeru promijeniti mišljenje i odustati od ostavke. - Nije ovo tržnica, radi se o budućnosti naše zemlje. Ne, mi smo danas rekli sve što smo mislili. Političari moraju pokazati ljudskost i odgovornost. Moja odgovornost je potpuna, nemamo više ni moralnog ni ljudskog integriteta voditi taj proces. Zahvaljujem svima na pozitivnim reakcijima, a s ministrom Šustarom se nisam čuo.