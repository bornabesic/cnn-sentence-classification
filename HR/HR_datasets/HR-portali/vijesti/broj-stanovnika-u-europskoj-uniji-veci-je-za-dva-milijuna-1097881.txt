Broj stanovnika Europske unije u 2016. procjenjuje se na 510,1 milijun stanovnika, što je za dva milijuna više nego prethodne godine, objavio je Eurostat. Tijekom 2015. u Europskoj uniji rođeno je 5,1 milijun djece, ali je više od 5,2 milijuna ljudi umrlo, što znači da je EU prvi put zabilježio negativan prirodni prirast. Broj stanovnika porastao je zbog useljavanja, objavio je Eurostat uoči Svjetskog dana stanovništva 11. srpnja. Najviše stanovnika imaju Njemačka (82,2 milijuna), Francuska (66,7 milijuna), Velika Britanija (65,3) i Italija (60,7 milijuna). Te četiri zemlje dom su za više od pola stanovnika EU. Hrvatska, po procjeni Eurostata, ima 4,19 milijuna stanovnika i čini 0,8 posto populacije Unije. Broj stanovnika povećan je u 17 zemalja Unije, najviše u Luksemburgu (23,3 stanovnika više na tisuću), Austriji (14,4 promila), Njemačkoj (11,8), Malti (11,7) i Švedskoj (10,6 promila). Do najvećeg pada stanovništva došlo je u Litvi (11,3 promila), Latviji (8,7 promila), Hrvatskoj (8,2), Bugarskoj (6,7) i Grčkoj (6 promila). 