Pijani, prolazili su parkiralištem iza Doma za odgoj djece i mladeži, pokraj škole i Doma zdravlja, te ugledali mladića. Dobacivali su mu, ali on nije odgovarao, išao je svojim putem. No, njima je to bio okidač. Odgurali su ga prema rijeci Kupi, gdje je mračnije, i tamo su ga okrutno izudarali. Sve je trajalo kratko, pustili su ga da krvari i otišli. Mladić je Iračanin, tražitelj azila. Oni su nasilnici s debelim dosjeima. Iračanin (18) je sam došao krvav u Dom iz kojeg su ga odmah odvezli liječnicima. Zahvaljujući karlovačkoj policiji, nasilnici su već drugog jutra uhićeni. Dvojicu od njih po zlu poznaje cijeli Karlovac. Riječ je o Jurici Udoroviću (36) i Ivanu Moškunu (20) te o još jednom maloljetniku za kojeg ljudi s Banije kažu da je Udorovićev sin. Za napadače nemaju riječi hvale, kažu, to su “loši” Romi, pijanci, probisvijeti, kradljivci i narkomani. Najgori je, kažu, Jurica, koji je više u zatvoru nego na slobodi. Jurica ima najdeblji dosje i poznaju ga gotovo svi karlovački suci jer su ga imali na optuženičkoj klupi. U zatvoru je bio nekoliko puta, ukupno više od deset godina, zbog nasilničkog ponašanja, tučnjava, krađa, prijetnji, raznih drugih kaznenih djela, a 2015. godine sudilo mu se i zbog silovanja. Kamenjem na susjede Osim Banijanaca, poznaju ga i Gažani, jer je s obitelji, suprugom I. V. i djecom deložiran s Gaze jer su protuzakonito ušli u gradski stan. Susjedi su se žalili na napade članova njegove i susjedne obitelji Velić, na prijetnje, krađe, gađanje kamenjem, vrijeđanje. Tada se i Grad Karlovac uključio i, kao socijali, našao im gradski stan na Baniji. Djecu uglavnom ne školuju, ne rade, žive od socijale, a Udorović već ima i unuke. S obzirom na to da je u napad poveo svoje malodobno dijete, očito ga podučava “obiteljskom poslu”. Ni Ivan Moškun nije pošao boljim smjerom. S tek dva desetljeća života osuđivan je zbog krađa, uništavanja tuđe imovine i također je niz puta bio lišavan slobode. Ne radi, na socijali je. Pa, iako su prvotno kazali da su mladog Iračanina napali bez ikakva povoda i razloga, drugog su se dana “otrijeznili” i kod sudaca su imali drugu verziju, po kojoj su se branili od dečka koji ih je napao lancima! Uspjeli mu spasiti oko Sudac Županijskog suda odredio im je jednomjesečni pritvor kako ne bi ponovili kazneno djelo te kako ne bi utjecali na svjedoke. – Ma bit će sve u redu, proći će, ne brinite se – kazao je 18-godišnji Iračanin, azilant kojeg su u utorak navečer brutalno pretukli. Udarali su ga rukama, nogama, čak i bokserom po glavi, zbog čega je zadobio teške tjelesne ozljede, višestruke prijelome, pa je nakon karlovačke bolnice prevezen u KBC Dubrava u Zagreb gdje mu je operirana čeljust. Liječnici su mu, uz veliki trud, uspjeli spasiti i oko. I tako pretučen, s oteklinama na glavi, podljevima, operiranim licem i okom, pun krvi i zamotane glave, s osmijehom na licu dočeka je Natašu Vučković Ivošević, ravnateljicu karlovačkog doma, svoje nove hrvatske adrese, i psihologa doma. – Bio je jako sretan što nas vidi i nakon svega što mu se dogodilo optimističan je. Nije ogorčen ni na koga, nikome ništa ne zamjera. Dok mu mi govorimo da je hrabar i jak, on zapravo tješi i nas. Bez obzira na sve, voli Hrvatsku i želi ostati u Hrvatskoj, vjerojatno i u Karlovcu – ispričala nam je Nataša V. Ivošević. Osim njega, još sedmero maloljetne djece koja su zatečena u ilegalnom prelasku granice bez roditelja ili neke pratnje smješteno je u domu. Najmlađem je 14 godina. Zatražili su međunarodnu zaštitu. Azil još nisu zatražili jer se žele pridružiti nekome od članova obitelji koje imaju u Europi, uglavnom u Engleskoj, Francuskoj, Italiji, Belgiji. Napadnuti azilant iz Iraka pobjegao je iz pakla rata koji mu je uzeo cijelu obitelj, a u Karlovac je došao prije tri mjeseca. Želi ostati u Hrvatskoj, odlično govori engleski jezik, aktivno uči hrvatski, želi se školovati, slobodno živjeti i raditi u Hrvatskoj. I korisnici doma rekli su da je jako dobar, miran, veseo, nasmijan i drag. I baš je na njega kobne večeri naletio nasilni trojac koji živi u istoj četvrti.      >> Iračaninu slomili čeljust: Istukli smo ga bez razloga >> Istražni zatvor za dvojicu napadača: Bez ikakvog su razloga rukama, nogama i bokserom premlatili mladog Iračanina 