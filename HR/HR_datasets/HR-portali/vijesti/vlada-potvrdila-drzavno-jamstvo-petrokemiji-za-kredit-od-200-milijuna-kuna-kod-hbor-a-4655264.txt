Vlada u tehničkom mandatu na svojoj sjednici u srijedu trebala bi dati suglasnost Petrokemiji za kredit kod Hrvatske banke za obnovu i razvitak (HBOR) u visini od 200 milijuna kuna radi restrukturiranja i konsolidacije i državno jamstvo, a Fondu za zaštitu okoliša i energetsku učinkovitost odobriti korištenje prekoračenja od 100 milijuna kuna na računu kod Hrvatske poštanske banke (HPB) radi tekuće likvidnosti. Pred Vladom će se u srijedu naći prijedlog odluke o davanju suglasnosti Petrokemiji za kreditno zaduženje kod HBOR-a, u visini od 200 milijuna kuna, radi provedbe restrukturiranja i financijske konsolidacije te davanju državnog jamstva na ukupni iznos. To financiranje, navodi se, predstavlja gospodarski interes za Hrvatsku, budući da je 79,85 posto dionica društva u državnom vlasništvu te se radi o društvu koje je glavni proizvođačmineralnih gnojiva u Hrvatskoj te značajan sudionik na regionalnom tržištu susjednih zemalja. Odobrenjem tog dugoročnog kredita izravno iz sredstava HBOR-a po Programu kreditiranja financijskog restrukturiranja Petrokemiji, uz 100-postotno državno jamstvo, bit će omogućeno refinanciranje dijela postojećih obveza kutinske kompanije, stvorit će se pretpostavke za bolju pregovaračku poziciju s dobavljačima prirodnoga plina, a time će se otvoriti prostor za nastavak započetih aktivnosti i daljnje mjere financijske i poslovne konsolidacije kompanije u ovoj godini, kao i pripremu proljetne sjetve 2017. godine na kvalitetnijoj razini od ovogodišnje. Također, dobivenim jamstvom Petrokemiji d.d. bit će konačno omogućeno financiranje s kamatnom stopom koja osigurava konkurentniju proizvodnju i prodaju te povrat kreditnih sredstava, navodi se u obrazloženju odluke. U subotu je ministar financija u tehničkoj Vladi Zdravko Marić izvijestio je da je Nadzorni odbor HBOR-a u prošli petak dao suglasnost za odobrenje kredita Petrokemiji.  "Kao što smo i rekli da ćemo naći rješenje to smo i učinili. Jučer je HBOR dao suglasnost za odobrenje kredita Petrokemiji u iznosu 200 milijuna kuna uz državno jamstvo, koje će Vlada potvrditi. Time smo spriječili neželjeni scenarii obustave plina Petrokemiji koji bi imao dalekosežne posljedice ne samo na Petrokemiju, više od 1700 zaposlenika, nego i na širi interes hrvatsku poljoprivredu i hrvatsko gospodarstvo," izjavio je Marić u subotu u Slavonskom Brodu. "Mi smo na tom rješenju radili detaljno i temeljito, izdano jamstvo ne povećava hrvatski javni dug. On bi bio povećan u onom trenutku kad Petrokemija ne bi bila u stanju vraćati taj kredit. Mi vjerujemo, smatramo da Petrokemiju treba ne samo dobro voditi, nego pokazivati pravi interes za nju kako se ne bi doveli u ovu situaciju u kojoj moramo donositi rješenja pet do dvanaest", rekao je Marić. Vlada bi trebala dati i suglasnost Fondu za zaštitu okoliša i energetsku učinkovitost kojom mu se odobrava korištenje prekoračenja po transakcijskom računu Fonda, otvorenom kod HPB-a, od najviše 100 milijuna kuna, na razdoblje od godine dana, radi održavanja tekuće likvidnosti. Naime, Fond je u prvom polugodištu ove godine ostvario prihode od 552 milijuna kuna, a rashode i izdatke od gotovo 896 milijuna kuna, a kad se pribroji višak prihoda iz prethodne godine u visini od 248 milijuna kuna, ostaje mu gubitak od 96 milijuna. Pojedini mediji proteklih dana pisali su da je Fond poduzetnicima koji su se uključili u posao energetske obnove obiteljskih kuća dužan od 50-ak tisuća do više od milijun kuna, što ih je dovelo u tešku financijsku situaciju. Navodno je Fond još do proljeća u roku od 30 dana od poslanog računa isplatio radove, a onda je pred ljeto nestalo novca... Ministar zaštite okoliša u tehničkoj Vladi Slaven Dobrović obećao je prije nekoliko dana da će tehnička Vlada na posljednjoj sjednici prije izbora odobriti Fondu prekoračenje po računu od 100 milijuna kuna da isplati dugove. Između ostaloga, Vlada će odlučivati i davanju suglasnosti za zaduženje pet općina i Velikoj Gorici.  Velika Gorica će se zadužiti kod OTP banke za 44,5 milijuna kuna, na rok od 7 godina. Vlada bi trebala dati i odobrenje općini Gornji Kneginec za kredit kod OTP banke na 11,5 milijuna kuna i na rok od 10 godina, općini Goričan kod PBZ-a na 7 milijuna kuna i rok od 15 godina, Općini Končanica kod PBZ-a na milijun kuna i rok od 5 godina, općini Orebić za zaduženje kod HBOR-a na 3,6 milijuna kuna i rokom otplate od 10 godina te općini Sračinec za zaduženje kod HBOR-a na iznos od 4,7 milijuna kuna i rok otplate od 15 godina.