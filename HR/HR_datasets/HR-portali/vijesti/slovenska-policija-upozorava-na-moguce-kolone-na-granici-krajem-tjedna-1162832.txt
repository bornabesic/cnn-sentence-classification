Slovenska policija u srijedu je upozorila vozače da pred nadolazeće blagdanske dane biraju vrijeme i mjesto prijelaza granice s Hrvatskom zbog mogućnosti stvaranja kolona i dužeg čekanja te ih pozvala na strpljivost i pridržavanje propisa. "Zbog praznika, ali i novog režima provjere putnika na graničnim prijelazima na vanjskoj schengenskoj granici, koji smo uveli 7. travnja, može doći do duljih kolona i dužeg vremena čekanja", navela je policija u priopćenju za javnost objavljenom na svojim internet stranicama. Uz upozorenje da se pripreme za put i uvažavaju prometna pravila i sigurnost, putnici u tranzitu se upozoravaju da se najviše međunarodnog prometa u oba pravca u predstojeće dane očekuje na graničnim prijelazima Gruškovje (Macelj), Obrežje (Bregana), Metlika (Jurovski Brod) te na većini prijelaza u Istri. Zato putnicima savjetuju da koriste prijelaze koji su obično manje opterećeni, a nalaze se na trasi kojom ulaze ili izlaze iz Slovenije te granične prijelaze za malogranični promet, koje uz lokalne stanovnike mogu koristiti i osobe s putovnicom ili osobnom iskaznicom koje u Europskoj uniji imaju pravo slobodnog kretanja prema pravnoj stečevini EU-a. Policija upozorava i na slovenske propise i ograničenja u cestovnom prometu koja se odnosi na teretna vozila s masom iznad 7,5 tona, a koja vrijede nedjeljom i slobodnim danima od 8 do 21 sat, a koja će se također ovom prilikom nadzirati. Iako je Slovenija priznala da mjere stroge schengenske kontrole, koje su izazvale dugačke kolone vozila na granici s Hrvatskom prošlog vikenda, imaju negativne posljedice za kretanje ljudi i gospodarstvo, slovenski mediji danas navode da iskorak, u smislu prilagođavanja schengenske uredbe kako bi se izbjegle povremene gužve na granici, ne treba očekivati ni danas na sastanku u Bruxellesu s europskim povjerenikom Avramopoulosom. Ljubljanski "Dnevnik" tako navodi da od današnjeg sastanka nije moguće očekivati "značajniji preokret" i da kolone na granici neće biti moguće "otkloniti preko noći", iako se slovenski premijer Miro Cerar načelno zauzeo za "omekšavanje" strogih kontrola na granici. "Dnevnik" citira i Cerarovu izjavu kojom je potvrdio da će Slovenija i dalje primjenjivati stroge kontrole na granici ovisno o vlastitim sigurnosnim procjenama jer je članica Schengenskog područja. "Kad schengensku uredbu ne bi provodili kako treba, postavilo bi se pitanje jesmo li još sposobni štititi schengensku granicu. Ne vjerujem da  itko u Sloveniji želi da se schengenska granica premjesti na našu granicu s Austrijom ili Italijom", kazao je Cerar, pojašnjavajući slovenska razmišljanja o primjeni schengenske uredbe, a prenosi list "Dnevnik". >> Prijete li nam opet gužve? Evo što Slovenci poručuju oko strožih kontrola >> 'Stanje na granici je neprihvatljivo, Hrvatska i Slovenija predložit će izmjene' 