Napadnuti član uprave Peveca Krešimir Bubalo u četvrtak se osjeća nešto lošije i izgleda da ima i potres mozga. Dobio je nekoliko udaraca željeznom šipkom po leđima, a glavu je od više udaraca  zaštitio torbom inače bi puno gore prošao, saznajemo od njegovih prijatelja. Bubalo je bio gradonačelnik Osijeka i osječko-baranjski župan, a sredinom mjeseca postao je član uprave za financije Peveca, nekad posrnule tvrtke u kojoj sada traje sukob dioničara za prevlast.  Prije toga je bio direktor zadužen za razvoj. Iako policija tek radi na otkrivanju motiva napada u srijedu, a u Pevecu nema službenog komentara, saznajemo da su i predsjednik uprave Jurica Lovrinčević i članovi Nadzornog odbora tvrtke dali opsežna svjedočenja policiji. Bubalo spremao barem dvije kaznene prijave s opsežnom dokumentacijom Oni su uvjereni da je napad motiviran istragama koje je upravo Bubalo provodio u Pevecu u zadnja dva mjeseca.  Nova uprava došla je nakon prijelomne skupštine dioničara ljetos na kojoj je promijenjen Nadzorni odbor, a zatim i uprava koju je još od stečaja vodio Darko Šket. Šket je imao podršku Želimira Kodrića, pojedinačno najvećeg suvlasnika Peveca (17,5 posto) vlasnika Samoborke i još niza tvrtki koji je neuspješno pokušao preuzeti Pevec. Sada je Kodrić u sukobu s trenutačnom upravom jer traži novu Skupštinu i isplatu dobiti Peveca od 35 milijuna kuna, izlazak na burzu i imenovanje novog člana Nadzornog odbora. Neki dan je uprava to odbila potkrepljujući opsežno pravnom-ekonomskom analizom. Paralelno je upravo pretučeni Bubalo spremao barem dvije kaznene prijave s opsežnom dokumentacijom, saznajemo da su, među ostalim, svjedočili njegove kolege u policiji. Potencijalna šteta samo u ta dva slučaja je oko 29 milijuna kuna. Manje je poznato da je Bubalo prije političke karijere bio bankar, pa je ukazao na te sumnjive slučajeve kada ih je otkrio i odlučio podnijeti kaznene prijave za što je dobio podršku svog prijatelja i predsjednika uprave Lovrinčevića. Porezna traži 23 milijuna kuna Prvi slučaj je transakcija s bivšom Hypo bankom za prodajne centre u Osijeku i Slavonskom Brodu. Nakon pravomoćnosti stečajnog plana 2012. godine, banke koje su imale hipoteke na prodajnim centrima trebali su ih preuzeti na ime dugova, a Pevec je uglavnom ostajao u njima dalje poslovati i plaćati zakup. Sve banke su preuzele trgovačke centre, ali samo Hypu nije ispostavljena faktura (račun) u vrijednosti centara kojim bi se prebijao dug. Račun je ispostavljen tek 2015. godine kada je te godine promijenjen zakon i banke više nisu morale platiti PDV. Da je sve napravljeno u rokovima u kojima je trebalo, država bi uprihodila 33 milijuna kuna PDV-a koje je trebao platiti Pevec državi, a njemu ga je trebala platiti tadašnja Hypo banka. Ugovor je prošao, ali je onda jesenas Porezna uprava posjetila Pevec. Zahtijevaju da se državi plati više od 17 milijuna PDV, a s kamatama je to 23 milijuna kuna. Kako novac koji bi u biti trebao platiti Hypo, sada treba platiti Pevec, cijeli slučaj će biti prijavljen. Druga kaznena prijava Drugi slučaj je prodaja montažne hale Peveca površine 2400 četvornih metara. Hala koja je kod riječkog Peveca razmontirana je i prodana za 250.000 kuna prošle godine tvrtki Vima. U Pevecu su je sada procijenili da je njezina vrijednost barem šest milijuna kuna, te je to drugi štetni posao za koju je Bubalo pisao kaznenu prijavu i za koju bi Uskok trebao procijeniti ima li osnova za istragu. Kao što smo već pisali, već ranije je uprava Šketa nova uprava prijavila zbog plaćanja 2,2 milijuna avansa tvrtki Panprodukt, a oni još nisu dostavili sve plaćene brikete.  Uprava na čelu s Lovrinčevićem inače je u srijedu pojačala zaštitu u Pevecu, a saznajemo da su uvjereni da je napad na Bubala bio poruka zbog istraga koje je pokrenuo.  "Pevec im je služio kao bankomat" Jurica Lovrinčević, osječki poduzetnik i suvlasnik nekoliko tvrtki poput Dicentra, Bobi i Filir inače ne skriva da kupuje dionice Peveca i želi postati većinski vlasnik tog maloprodajnog trgovačkog lanca. Početkom mjeseca otvoreno je poručio u 24sata da je Šketu i Kodriću Pevec pet godina služio kao bankomat i da to više neće dozvoliti. Želimir Kodrić koji je s druge strane, jučer je za RTL poručio da napad na Bubala sigurno nije povezan s borbom za prevlast u Pevecu. On je u svojim ranijim nastupima optužio Lovrinčevića za pokušaj netransparentnog preuzimanja tvrtke, ali i da će svojim poslovanjem ponovno srušiti Pevec na koljena.  Kako saznajemo, policija je izuzetno angažirana u ovom slučaju i kriminalistička istraga bi trebala otkriti točne motive napada. >> Podignuta optužnica protiv bivšeg ministra kulture Berislava Šipuša 