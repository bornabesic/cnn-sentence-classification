Pokrenuta je istraga protiv muškarca i žene koje riječko Općinsko državno odvjetništvo tereti da su vrbovali ženu za pružanje seksualnih usluga, koju su potom mjesec dana zastrašivanjem prisiljavali na spolne odnose s klijentima i novac zadržali za sebe. Osumnjičenog 33-godišnjaka i pet godina mlađu ženu zajedno terete zbog kaznenog djela prostitucije i protupravnog oduzimanja slobode, a muškarca i zbog prijetnje. Žrtvu je 11. prosinca uhvatio rukama za vrat, počeo gušiti i prijetiti joj da će je ubiti, objavio je DORH na internetskim stranicama. Okrivljeni muškarac i žena su prema sumnjama tužiteljstva u cilju zarade od 9. studenog  do 11. prosinca vrbovali ženu za pružanje seksualnih usluga u stanu koji su unajmili za tu svrhu. Terete ih da su oštećenicu u više navrata zaključavali i prisiljavali na spolne odnose s klijentima, vrijeđali je i ponižavali, čime su kod nje izazvali strah i sram zbog kojeg je pristala pružati seksualne usluge, navodi Državno odvjetništvo. Prikupljeni novac okrivljeni su zadržali za sebe, okoristivši se za najmanje 50 tisuća kuna. Protiv okrivljenika je na prijedlog odvjentištva određen istražni zatvor zbog opasnosti od utjecaja na svjedoke tijekom istrage i opasnosti od ponavljanja nedjela. >> Traže noćne dame oglasima na banderi 