Nakon provedene istrage USKOK je jučer, kako je priopćeno, podigao optužnicu protiv dvije osobe koje tereti za kaznena djela primanja i davanja mita vezano uz dodjelu posla remonta i nabave dodatnih hrvatskih MiG-ova u Ukrajini. Optužen za primanje mita je bojnik Josip Čović (59) koji je bio član povjerenstava MORH-a zadužen za utvrđivanje tehničke sposobnosti izvršenja remonta borbenih aviona MiG-21 u remontnim zavodima potencijalnih izvršitelja te član Povjerenstva MORH-a za analizu izvodivosti i isplativosti remonta, a uz njega je za davanje mita obuhvaćen Ivica Josipović (56), osnivač tvrtke Aeropartner i zastupnik ukrajinske tvrtke Ukrspeceksport za Hrvatsku i BiH. USKOK tvrdi da je Čović tražio mito, 50.000 eura od predstavnika oba ponuđača, rumunjske tvrtke Aerostar i ukrajinskog Ukrspeceksporta. No, rumunjski predstavnici odbili su njegov zahtjev, dok je zastupnik drugog ponuđača, Ivica Josipović, pristao na prijedlog da im pogoduje i obećao mu isplatiti traženi iznos. Nakon što je spomenuti posao ugovoren i realiziran, Čović je od Josipovića u dva navrata tijekom siječnja i veljače ove godine preuzeo najmanje 10.000 eura, stoji u priopćenju USKOK-a, u kojem se ne spominju identiteti okrivljenika, nego samo njihove funkcije. Prema optužnici, Čovićevo postupanje s ciljem ilegalne zarade protezalo se od prosinca 2011. do kraja veljače ove godine. USKOK navodi s kojih je sve pozicija Čović djelovao, odnosno da je bio načelnik Odjela održavanja i remonta Zrakoplovno-tehničkog zavoda, Zapovjedništva za logistiku MORH-a te voditelj Odjela za zrakoplovno-tehničke standarde Samostalne službe za vojni zračni promet MORH-a. Sukladno tome, kao stručna osoba bio je voditelj stručnog tima MORH-a i povjerenstava za analizu izvedivosti i isplativosti remonta. “U tijeku postupka koji je prethodio donošenju odluke MORH-a o provođenju postupka javne nabave i odluke o potencijalnim izvršiteljima koji će biti pozvani da dostave svoje ponude od zastupnika dvaju inozemnih društava zatražio je novčanu nagradu kako bi zauzvrat, kao član povjerenstava MORH-a u čijem je radu sudjelovao, bez obzira na stvarnu tehničku sposobnost potencijalnih izvršitelja za obavljanje remonta aviona, osigurao pozitivno mišljenje i prednost u obavljanju posla kapitalnog remonta i nabave dodatnih aviona MiG-21 onom potencijalnom izvršitelju koji pristane isplatiti mu zatraženi novčani iznos”, priopćio je USKOK. Kako je Jutarnji već opširno izvještavao o ovoj aferi, Čović je, pošto su ga predstavnici rumunjske tvrtke prvi put odbili, sredinom 2012. pokušao ponovno “zainteresirati” iste ponuđače. “Čestitam, šefe, na dobivenoj ponudi za motore (...), mislim da je to ulaznica za remont MiG-ova. (...) Malo još poguraj ponudu, mi ćemo je podržati iako ima rizičnosti”, napisao je, uz ostalo, u SMS-u predstavniku tvrtke Aerostar. Prvi zahtjev za mito uslijedio je u vrijeme dok je Povjerenstvo MORH-a, čiji je Čović bio član, izrađivalo dokument pod nazivom “Analiza izvodivosti i isplativosti remonta i produženja životnog vijeka aviona MiG-21 bis i MiG-21 UM”. Ubrzo pošto su predstavnici rumunjske tvrtke odbili dati mito, Povjerenstvo objavljuje analizu u čijem zaključku stoji da je “tehničko-komercijalna ponuda Ukrspeceksporta tehnički sveobuhvatnija i kvalitetnija u svim elementima provedene analize u odnosu na ponudu tvrtke Aerostar”. Nekoliko mjeseci poslije Čović ipak šalje gore navedenu poruku predstavniku Aerostara, najvjerojatnije da bi provjerio jesu li se predomislili. No, i tada je odbijen. Ali se, po optužbi, uspio dogovoriti s drugom stranom. Čović je početkom 2013. vodio stručni tim MORH-a koji je obavio audit rumunjskog i ukrajinskog zavoda.