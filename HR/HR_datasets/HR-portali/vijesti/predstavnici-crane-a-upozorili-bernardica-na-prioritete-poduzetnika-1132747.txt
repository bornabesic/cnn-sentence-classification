Predsjednik SDP-a Davor Bernardić primio je u središnjici stranke predstavnike CRANE-a, mreže hrvatskih poslovnih anđela na čelu s predsjednikom te udruge Davorinom Štetnerom. Čestitao im je na uspješnoj organizaciji najveće konferencije poslovnih anđela u Europi koja predstavlja značajan doprinos razvoju cjelokupne start-up scene u Hrvatskoj.  Bernardić je istaknuo da će njegove aktivnosti kao predsjednika SDP-a u narednom razdoblju biti usmjerene na pripremu novih programskih politika stranke. Poseban naglasak bit će na mjerama za podizanje kvalitete obrazovanja, razvoja znanosti, istraživanja i inovacija, ali i na zalaganju za pravedno društvo jednakih mogućnosti radi zaštite svih koji žive od svoga rada. Također su s tim povezani i važni mikro, mali i srednji poduzetnici i obrtnici koji stvaraju povoljnu poduzetničku klimu.  Predstavnici CRANE-a istaknuli su kako je s aspekta poduzetnika najvažnija stabilnost sustava te izbjegavanje stalnih izmjena pravila što povećava poslovnu neizvjesnost.  