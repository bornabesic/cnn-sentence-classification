Nepoznata je osoba bacila cipelu na iranskog predsjednika Ahmadinedžada na trgu u gradu Urmiji, dok ga je njegov konvoj vozio na predizborni skup na lokalnom stadionu, javila je iranska stranica Urmia News. Ahmadinedžad se vozio u automobilu kad je cipela bačena. Iako se njegovo osiguranje odmah ubacilo u gužvu, nisu uspjeli pronaći krivca. Stranica javlja da je prema Ahmadinedžadu bačen i šešir, ali prije nego je konvoj s predsjednikom prošao preko trga. Nije precizirano kad se incident dogodio, ali pretpostavlja se u nekoliko posljednjih dana. Vodeći iranski mediji nisu objavili ovu informaciju, no o tome se razglaba u blogosferi, javljaju mediji. Pristaše Ahmadinedžada tvrde da se radi o glasini koju su proširili 'monarhisti' i 'antirevolucionari'. Urmia News pak tvrdi kako je do incidenta došlo jer je predsjednikov konvoj ozlijedio starijeg muškarca koji je pokušao predsjedniku uručiti pismo. Ovo nije prvi put da je Ahmadinedžad gađan cipelom: meta je bio i u prosincu 2006. godine prilikom studentskih demonstracija na sveučilištu Amir Kabir u Teheranu.(mp) 