 – Krunoslav Fehir status krunskog svjedoka dobio je prema Zakonu o USKOK-u, a u tom zakonu nigdje ne piše da se taj status može dodijeliti osumnjičenom za ratni zločin. Osim toga, prema zakonu takav status ne može dobiti netko tko je počinio ubojstvo, a Fehir je počinjenje ubojstva priznao. Zbog toga je taj iskaz nezakonit, a na njemu se temelji nepravomoćna presuda, pa predlažem da se ona ukine. I da se ponovljeno suđenje održi pred potpuno izmijenjenim vijećem – kazao je Dražen Matijević, jedan od branitelja Branimira Glavaša u nastavku sjednice na Vrhovnom sudu na kojoj se ponovno raspravljao o kaznama Glavašu i njegovim suoptuženicima, osuđenima zbog ratnog zločina nad civilima u Osijeku tijekom Domovinskog rata. Veljko Miljević, drugi Glavašev branitelj, upozorio je ponovo da je po stavu obrane iskaz Gordane Getoš Magdić dan u policiji i pred istražnim sucem nezakonit dokaz, zbog čega je obrana svojevremeno tražila izdvajanje tog iskaza. No prvo ih je odbio zagrebački Županijski sud, a poslije i Vrhovni sud. Miljević je upozorio i da su tijekom suđenja odbijeni brojni svjedoci koje je predlagala obrana, a čudno mu je i što se nepravomoćna presuda temelji na iskazima, kako je kazao Miljević, ljudi s kriminalnom prošlošću. – Još mogu shvatiti ako sud nije smatrao da je vjerodostojan iskaz Vladimira Šeksa, no ne mogu shvatiti da se nije vjerovalo iskazima Milana Ramljaka i Zlatka Kramarića – kazao je Miljević. Ukidanje nepravomoćne presude, kojom je osuđen na 10 godina zatvora, zatražio je i Glavaš, ponovivši da je bio žrtva montiranog političkog postupka koji su proveli Ivo Sanader, Vladimir Šeks i dio HDZ-a. – Predistražni postupak vodio je Vladimir Faber, kum Tomislava Karamarka, koji je tamo poslan po Sanaderovu nalogu i čiji je posao bio da se stvari stave u politički kontekst. Osim toga, Karamarko se osobno zauzeo da Fehiru bude riješeno stambeno pitanje – kazao je Glavaš. Marinka Orlić, zamjenica glavnog državnog odvjetnika, obrazlažući svoju žalbu, kazala je da tužiteljstvo i za Glavaša i za ostale optuženike traži veće kazne. Pojasnila je da su optuženici hladno provodili egzekucije civila, svjesni da to čine samo zato što su ti civili iste nacionalnosti kao i agresori na Hrvatsku. Inače, prije početka javne sjednice, predsjednica vijeća Ileana Vinja, kazala je da je Branko Hrvatin odbio prijedlog obrane Gordane Getoš Magdić koja je tražila izuzeće člana vijeća suca Žarka Dundovića. Iznošenjem žalbi javna sjednica je okončana, a Vrhovni sud će svoju odluku objaviti u dogledno vrijeme.  >>Nakon početka sjednice Glavaš tražio izuzeće člana Vijeća >>'Ako presuda ponovo bude osuđujuća, podići ću ustavnu tužbu, a spreman sam ići i do suda u Strasbourgu' 