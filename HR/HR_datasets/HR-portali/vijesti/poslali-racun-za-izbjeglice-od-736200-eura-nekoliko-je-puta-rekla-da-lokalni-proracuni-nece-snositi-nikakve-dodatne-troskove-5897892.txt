Njemački grad Freiberg poslao je kancelarki Angeli Merkel račun za izbjeglice koje je primio prošle godine, rekao je glasnogovornik istočne savezne pokrajine Saske. Gradonačelnik Freiberga Sven Krueger poslao je izravno kancelarki Merkel račun od 736.200 eura utrošenih za integraciju 1700 izbjeglica, prenosi u srijedu list Freie Presse. "Kancelarka je u nekoliko navrata obećala da zbog izbjegličke krize neće biti dizanja poreza ili posuđivanja novca, kao i da lokalni proračuni neće snositi nikakve dodatne troškove", rekao je Krueger u intervjuu za tjednik Focus. Freiberg, grad s oko 42.000 stanovnika blizu granice s Češkom, primio je razmjerno veliki broj izbjeglica. "S nama trenutno živi 1700 tražitelja azila i izbjeglica. To je oko četiri posto ukupnog stanovništva za razliku od jedan posto na razini Njemačke", istaknuo je gradonačelnik. Dodao je da za njega to nije isključivo financijsko pitanje, nego je potrebno pokrenuti otvorenu i iskrenu rasprava o financijskom teretu koji je pao na lokalne vlasti.