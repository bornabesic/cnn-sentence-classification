Na sjednici Odbora za unutarnju politiku i nacionalnu sigurnost novim ravnateljem Sigurnosno-obavještajne agencije (SOA) imenovan je Daniel Markić. Ovako je i službeno završila tromjesečna trakavica oko čelnika SOA-e koja je trajalo još od trenutka kada je predsjednica Grabar-Kitarović potpisala opoziv Dragana Lozančića zbog 'gubitka povjerenja', ali na potpis premijera Oreškovića se čekalo još dugo. Premijer je i danas priznao da nije primijetio da se Lozančić negdje ogriješio o zakon. 'Nisam vidio podatke koji potvrđuju da je Lozančić prekršio zakon. Branitelj je, bio je u ratu i mislim da će biti dobar izbor', rekao je Orešković. Predsjednica Kolinda Grabar Kitarović za Dnevnik HRT-a rekla je da je pratila Lozančićev rad puno dulje nego premijer, no da zbog obavještajno-sigurnosnih razloga ne može o tome puno pričati. Ipak, predsjednica je izrekla vrlo neugodnu optužbu na račun Lozančića. 'Ostavka jest dobrodošla, međutim ja pratim njegov rad puno dulje nego što to prati gospodin Orešković. Gospodin Lozančić dobro zna da o nekim razlozima ne mogu govoriti jer je riječ o nacionalnoj sigurnosti, o stabilnosti države i to je on i koristio. Ali ono što mogu reći jest da je gospodin Lozančić bio privatni, odnosno osobni obavještajac gospodina Milanovića, i tu ću stati', izjavila je predsjednica za HRT.