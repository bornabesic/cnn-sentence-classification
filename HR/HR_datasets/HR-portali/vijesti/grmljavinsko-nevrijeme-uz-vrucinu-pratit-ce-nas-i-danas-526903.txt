Na Jadranu pretežno sunčano, u unutrašnjosti djelomice sunčano uz promjenljivu naoblaku i nestabilno, a ujutro na kopnu ponegdje magla, prognoza je za četvrtak Državnog hidrometeorološkog zavoda (DHMZ). Mjestimičnih pljuskova s grmljavinom bit će ponajprije u središnjoj i istočnoj Hrvatskoj, a pogotovo je na istoku moguće i lokalno jače grmljavinsko nevrijeme. Vjetar većinom slab sjeveroistočni, u gorju jugozapadni, a na Jadranu slab do umjeren jugozapadnjak i zapadnjak, na sjevernom Jadranu i jugo. Najviša dnevna temperatura većinom od 24 do 29 °C. Kolnici su mjestimice mokri i skliski u sjeverozapadnoj Hrvatskoj, Slavoniji te u Gorskom kotaru, a magla smanjuje vidljivost na autocesti A1, između čvora Gospić i tunela Sveti Rok, autocesti A3 između čvorova Ivanja Reka i Križ i autocesti A4 od Brezničkog Huma do Ivanje Reke, izvijestio je u četvrtak ujutro Hrvatski auto-klub (HAK). Vozačima se savjetuje da prilagode brzinu i način vožnje uvjetima na cestama.   Na pojedinim dionicama autocesta i ostalih cesta u tijeku su radovi na obnovi ili izgradnji kolnika te košnje, pa se vozači mole za strpljenje i upozorava da poštuju privremenu prometnu signalizaciju i ograničenja brzine.   Trajekti i katamarani plove prema plovidbenom redu.   S obzirom na povremene, ciljane, granične kontrole i pojačan promet moguća su čekanja na pojedinim graničnim prijelazima sa Slovenijom, BiH i Mađarskom, pa iz HAK-a pozivaju na strpljenje i razumijevanje.   Izlazak teretnih vozila pojačan je na graničnom prijelazu Bajakovu, gdje je kolona jutros oko 2 kilometra.   Na ostalim graničnim prijelazima promet teče bez dužih čekanja. Nevrijeme koje je jučer zahvatilo područje Karlovca i Zagreba pratila je grmljavina i jaka kiša. U Zagrebu je čak nestalo i struje pa su tramvajske linije 5 i 17 vozile skraćeno.