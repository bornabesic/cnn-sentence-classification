HAVANA - Na otvorenju četverodnevnog kongresa kubanske Komunističke partije u travnju ove godine bio se pojavio njen osnivač Fidel Castro, koji se tom prilikom oprostio od svojih partijskih drugova. "Ovo bi mogao biti jedan od posljednjih puta da govorim u ovoj prostoriji", rekao je 89-godišnji Fidel Castro, kako prenose agencije, i dodao: "Mi moramo reći našoj braći u Latinskoj Americi i svijetu da će Kubanci biti pobjednici." U svom govoru Fidel Castro rekao je svojim partijskim drugovima da se bliži kraj njegovog života i potaknuo ih da pomognu da njegove ideje prežive. "Ja ću uskoro imati 90 godina", rekao je Castro. "Brzo ću biti poput svih ostalih. Kucnut će čas svima nama, ali ideje kubanskih komunista ostat će kao dokaz na ovom planetu da ako se na njima radi s žarom i dignitetom, mogu proizvesti materijalna i kulturna dobra koja ljudska bića trebaju, i trebamo se boriti bez predaha da ih zadržimo." Kako su zabilježile svjetske novinske agencije, završni govori i ishod najvažnijeg političkog događaja u zemlji (kojim je Fidelov brat kubanski predsjednik Raul Castro dobio i drugi mandat na čelu Komunističke partije) nisu se uživo prenosili na državnoj televoziji. Umjesto toga emitirana je "sapunica".