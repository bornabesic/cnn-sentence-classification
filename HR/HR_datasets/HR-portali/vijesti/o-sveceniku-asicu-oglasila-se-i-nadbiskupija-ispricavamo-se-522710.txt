Monsinjor Đuro Hranić, nadbiskup đakovačko-osječki u nedjelju je smijenio svećenika Alojza Asića koji nije htio pričestiti dječaka Adama jer ima sindrom Down. Nakon pritiska javnosti Adam je ipak primio prvu pričest okružen svojim prijeteljima, ali Asić nije tu stao. Propovijed je, umjesto riječima ljubavi, ispunio uvredama protiv dječakove majke, a na samoj pričesti Adamu je rekao da mu stvara gužvu jer dječak nije htio uzeti hostiju u usta već u ruke. Sad se priopćenjem oglasila i Nadbiskupija koja je izrazila žaljenje i ispričala se zbog nastale situacije. - Među prvopričesnicima u Gradištu bilo je i troje djece s posebnim potrebama, među kojima i Adam Kadić, dječak s Downovim sindromom, kojega je kao 5. dijete u obitelji u Gradištu krstio nadbiskup mons. Hranić. Na molbu majke prvopričesnika Adama župniku Alojziju Asiću, koji je vodio slavlje prve pričesti, već je u pripravi slavlja od strane Ordinarijata bilo rečeno da postupi prema važećim pastoralnim smjernicama koje upućuju da se podjela sakramenata djeci s posebnim potrebama izvrši s velikom osjetljivošću za njihovo stanje, ne praveći odvajanja i razlike, osim u onome što je potrebno kao nužna pomoć roditelja ili nekog drugog asistenta. Sâm župnik, vlč. Asić svjedoči da je nakon spomenutoga razgovora planirao tako postupiti, što je na kraju i učinio, postavivši sve prvopričesnike zajedno. Ipak, slavlje Prve pričesti u Gradištu dogodilo se u ozračju napetosti: 1. zbog izostanka prikladne komunikacije s roditeljima prvopričesnika Adama u vremenu priprave za slavlje prve pričesti; 2. zbog prvotnoga plana da troje prvopričesnikâ s posebnim potrebama smjesti u crkvi u blizini roditelja te ih tako djelomice odvoji od ostalih prvopriče snika. Valja napomenuti da način župnika Asića da prvopričesnike za vrijeme Mise smjesti u prostor prezbiterija (svetišta) crkve oko oltara nije redoviti oblik i nije predviđen liturgijskim uputama. U pravilu prvopričesnici za pričest pristupaju iz crkvene lađe, tj. iz prostora za narod, bilo pojedinačno, bilo u pratnji roditelja - piše u priopćenju. Istaknuli su i kako im je žao što su zbog prve pričesti u Gradištu svi napori koje Nadbiskupija ulaže u brigu i pomoć djeci i odraslima s posebnim potrebama i njihovim obiteljima, kompromitirani.   