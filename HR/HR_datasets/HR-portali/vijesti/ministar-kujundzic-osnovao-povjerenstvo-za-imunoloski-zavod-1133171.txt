Ministar zdravstva Milan Kujundžić izvijestio je u nedjelju kako je osnovao povjerenstvo za Imunološki zavod kako bi se vidjelo može li taj Zavod, nakon uloženog dodatnog novca, sačuvati svoj brand i radna mjesta.   Kujundžić je, gostujući u emisiji N1 televizije "Točka na tjedan", podsjetio da je Imunološki zavod bio veliki hrvatski brand iz prošlog stoljeća, s vrlo visokom kvalitetom i ugledom na svjetskom tržištu, uključujući i Svjetsku zdravstvenu organizaciju. Nažalost, dodao je, spletom nesretnih okolnosti u zadnjih 20-ak godina, sada je upitno što se može napraviti. Stoga je, kaže, jučer imenovao povjerenstvo koje će otići u Imunološki zavod provjeriti da li taj Zavod, nakon još uloženih 12 milijuna kuna u opremu, može za dva do četiri mjeseca krenuti sa proizvodnjom krvnih derivata. "Ako je točno što navodi ravnateljica ustanove da bi ta investicija bila dovoljna, onda bi to bio veliki pomak", rekao je Kujundžić. Najavio je da bi se, ako se te tvrdnje pokažu točnim, onda krenulo s proizvodnjom derivata u rano proljeće što bi, dodaje, olakšalo i financijsku situaciju i dalo prostora za sačuvati proizvodnju samodostatnosti za Hrvatsku. "Treba, s jedne strane, sačuvati brand, a, s druge strane, radna mjesta", naglasio je ministar te ustvrdio kako će s cjepivima to biti puno teže jer je, dodaje, izgubljeno i tržište i brand. Na pitanje hoće li se ići u privatizaciju Imunološkog zavoda i uvođenje strateškog partnera ili pak država i Grad Zagreb mogu zadržati Imunološki, ministar Kujundžić je odgovorio da sve što se može, treba zadržati, ali je i dodao kako ne treba bježati od strateških partnera, a da proizvodnja ostane u Hrvatskoj. Kujundžić je naveo i kako u sadašnjim prostorijama Imunološki zavod može ostati kratkoročno, jer više nije primjeren, a da se dugoročno treba razmišljati o ulaganjima od 15 do 17 milijuna u opremu i u prostor u okolici Zagreba.  