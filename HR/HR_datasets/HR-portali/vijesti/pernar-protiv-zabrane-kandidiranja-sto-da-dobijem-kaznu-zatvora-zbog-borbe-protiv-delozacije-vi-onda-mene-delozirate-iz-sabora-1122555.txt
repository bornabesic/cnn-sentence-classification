Oporba je uvjerena da se zabrana kandidiranja uvodi samo zbog jedne osobe, točnije, gradonačelnika Dubrovnika Andre Vlahušića. - Ja nemam problema reći da je problem da jedna stranka za gradonačelnika grada koji je najpoznatiji u svjetskoj javnosti kandidira čovjeka koji je pravomoćno osuđen. Da, upravo zbog toga što imamo takve slučajeve i što određene stranke to čine mi idemo s ovim zakonom. Da ta stranka to nije napravila ne bi bilo uopće potrebe. Znači da se stranke ponašaju kao što bi se trebale ponašat, znači da imaju nekakvu moralnu odgovornost prema hrvatskim biračima mi ne bismo išli sa ovakvim zakonom, ne bi trebali nešto zakonski ograničavati ako neke stranke rade takve stvari. Mislim da je to jasno – priznao je Mostov Nikola Grmoja. SDP-ov Nenad Stazić primjetio je kako mu sedam Mostovih jamstava sve više liči na sedam patuljaka. Zanima ga zašto zabranu kandidiranja u Mostu nisu proširili i na kaznena djela protiv Hrvatske. - Tu vam spada veleizdaja. Ili smatrate možda da čovjek koji je počinio veleizdaju se može kandidirati da bude zastupnik u Saboru. Pa onda djela iz glave 33. protiv strane države ili međunarodne organizacije. Tu vam na primjer spada ubojstvo osobe pod međunarodnom zaštitom. Ili iz glave 31. protiv biračkog prava. Onaj tko je napravio prevaru u biračkom postupku. Vi smatrate da su te osobe podobne da budu u Hrvatskom saboru? - zanimalo je Stazića. Grmoja se osvrnuo na kritiku o "patuljastim jamstvima". - Što se tiče ovoga da su naša jamstva patuljasta ja bih volio da se vi i kolega Bauk dogovorite. On tvrdi da je to velika promjena. Onda kolege iz HNS-a su se očito jako uznemirile pa su čak i napustile sabornicu zbog tih naših patuljastih jamstava pa bih ja volio da se dogovorite jesu li to patuljasta jamstva ili su to krupne promjene – uzvratio je Grmoja. SDP-ov Tomislav Saucha zamjerio je što se ovaj zakon donosi "preko koljena" te što je prvotna namjera bila da se donese bez javne rasprave. Sljedeća točka dnevnog reda je, podsjeća, izmjena Zakona o lokalnim izborima, pa vjeruje da se upravo zato žuri s izmjenama. - Smatram da malo podcjenjujemo građane hrvatske birače, mislim da osoba koja je osuđena za kazneno djelo, dakle pravomoćno presuđena, koja ima presudu to je javni podatak za bilo koje kazneno djelo i ima vrlo male šanse da bi je građani izabrali. Mislim da svaki građanin Republike Hrvatske ima pravo se kandidirati bez obzira da li imao kaznenu presudu ili ne a građani imaju pravo birati koga god žele. Međutim, svako ograničenje pasivnog biračkog prava, znači jednog od temeljnih ljudskih prava, jednog od temeljnih građanskih prava mora biti strahovito pažljivo i strahovito precizno. I mora moći odoljeti testu srazmjernosti. Dakle, sva kaznena djela su štetne društvene posljedice, osobito štetne i gadljive. Mislim da ćete se složiti s time. Svaka osoba koja ima kaznenu presudu zaslužuje prezir. I takva kaznena djela tj. takve društvene pojave ne bi ni bile navedene u Kaznenom zakonu da nisu toliko ozbiljne štetne društvene posljedice – kazao je Saucha. Ivan Pernar iz Živog zida smatra da pravomoćna presuda ne bi smjela biti prepreka za kandidiranje u Saboru. - Recimo ja, gospodin Ivan Pernar mogu na nekoj deložaciji pozvati ljude da ne dozvole sudskom ovršitelju da uđu u neki stan ili kuću. To je kazneno djelo ako se ne varam 321, poziv na otpor, kazna zatvora do 3 godine zatvora, u slučaju da recimo znatno otežam ili spriječim provođenje pravomoćne sudske presude kazna se penje do 5 godina zatvora. Recimo da postoji snimka gdje ja kažem ljudi nemojte ih pustiti u stan vi možete mene sutra izvesti na suđenje i reći evo jel Pernar kriv? Njegove riječi ga osuđuju i date mi kaznu 6 mjeseci zatvora, ili ne 7 bezuvjetno. Sa 7 mjeseci bezuvjetne zatvorske kazne vi meni tog trena zapravo deložirate me iz Sabora. Jel to demokracija? Jel to demokracija dame i gospodo? Nije. Što znači vama ta presuda? Evo vam drugi primjer, recimo gospodine kako se zovete vi ispričavam se? Tušak? Evo gospodin Tušak npr. je siromašan čovjek, nije u HDZ-u, ima iskopčanu struju. Ja ga prikopčam na struju, sutra dan me izvedu na sud, njega potplate kažu evo ti 500 kuna i porciju ćevapa reci da ti je Pernar ukopčao struju. To je opet 3 godine zatvora. I na taj način se može zapravo kršiti volja suverena naroda – objasnio je svoje viđenje Pernar. Saucha odgovara kako je očito da se Pernar bori za svoja politička uvjerenja. - Pravna država mora funkcionirati, dakle ako je počinio kazneno djelo bit će prijavljen, njemu će skinut biti imunitet i on će biti osuđen. Recimo neka bude osuđen na mjesec dana kazne zatvora a rokovi rehabilitacije, dakle rokovi rehabilitacije to je isto jedna od stvari koja ovdje stoji su 3 godine, 3 godine je on eliminiran iz Sabora. Tko smo mi da kažemo da gospodin Pernar ne smije biti kandidat? Da ne smije sjediti u ovome Saboru? - uzvratio je Saucha te dodao kako će "malo karikirati". - Nisu sva kaznena djela jednaka. Ako gospodin Pernar napravi nešto recimo npr. udruži se radi počinjenja terorističkog djela, što ne znam, možda se može desiti, to kolega Pernar bolje zna, ok ali za ovakve stvari tipa sprječavanje deložacije pa to je njegovo demokratsko pravo – zaključuje Saucha. >> Plenković točan u sekundu, a show mu oteo Ivan Pernar 