Hrvatski ministar vanjskih i europskih poslova Davor Ivo Stier doputovao je u ponedjeljak u Budimpeštu u svoj prvi posjet Mađarskoj kao šef diplomacije kako bi s mađarskim kolegama razmotrio niz pitanja koja uključuju stanje u jugoistočnoj Europi, migracije i  budućnost EU-a, a boravak je započeo susretom s predstavnicima hrvatske zajednice u Mađarskoj. S mađarskim domaćinima Stier bi trebao razgovarati o pogledima na jugoistočnu Europu, poglavito BiH, te druge zemlje s europskim aspiracijama, te o pitanju izbjeglica i migranata - gdje je moguće da će se dotaći i pitanje mađarske žice na granici. Među temama razgovora koje se očekuju bit će i energetika, vjerojatno i pitanje Ine i MOL-a, ali i širih energetskih pitanja među kojima su Strategija 3 mora (Jadran, Baltik, Crno more), koridora VB i VC važnih objema državama te plinske konekcije. Ministru Stieru, po njegovim riječima, cilj je razvijati dobre odnose s mađarskim susjedom koji je Hrvatskoj pružao potporu u važnim trenucima njezine povijesti, od Domovinskog rata do pregovora s EU. On bi se u utorak trebao susresti s mađarskim kolegom, šefom diplomacije Peterom Szijjartom, potpredsjednikom vlade Zsoltom Semjenom, predsjednikom Odbora za vanjsku politiku u mađarskom parlamentu Zsoltom Nemethom te s Matyasom Firtlom, predsjednikom Parlamentarne skupine prijateljstva Mađarska – Hrvatska. Od tema koje se očekuju u razgovorima su i gospodarstvo, turizam - koji je u porastu, te manjine, što je područje u kojem dvije zemlje vrlo dobro surađuju, što je ocjena i ministra ali i OESS-a koji je ove godine kao primjer dobre prakse u zaštiti prava nacionalnih manjina posebno izdvojio suradnju Zagreba i Budimpešte. Među predstavnicima hrvatske zajednice s kojima se ministar Stier sastao su zastupnik hrvatske zajednice u parlamentu Mišo Hepp, predsjednik Hrvatske državne samouprave Ivan Gugan i predsjednik Saveza Hrvata u Mađarskoj Joso Ostrogonac. Gugan je novinarima rekao da je hrvatska zajednica uglavnom zadovoljna svojim statusom u Mađarskoj, ali je napomenuo kako bi bilo potrebno da se što prije sastane Mješoviti hrvatsko-mađarski odbor za manjine na razini vlada, koji se nije sastao već nekoliko godina. Ministar Stier najavio je kako bi do tog sastanka moglo doći u veljači ili ožujku sljedeće godine. Drugi problem koji je Gugan izdvojio je status zastupnika hrvatske manjine u mađarskom parlamentu, koji nema pravo glasa. "Nisam previše optimističan da će se to riješiti u skorašnje vrijeme, ali ovo je isto prigoda da se o tome prozbori nekoliko riječi, pogotovo što znamo da je u Hrvatskoj status manjina riješen". Gugan je naglasio kako je jedna od tema i školstvo, jer se žele proširiti dva školskla centra - u Pečuhu i u Szantovu, te pitanje odmarališta na otoku Pagu koje je hrvatska zajednica dobila od RH na korištenje na dvadeset godina i željela bi to razdoblje produljiti ili odmaralište dobiti u vlasništvo. Prema procjeni Hrvatske državne samouprave, u Mađarskoj živi između 40.000 i 50.000 Hrvata. Sporazum između Hrvatske i Mađarske o zaštiti mađarske manjine u Hrvatskoj i hrvatske manjine u Mađarskoj potpisan je 1995. u Osijeku.