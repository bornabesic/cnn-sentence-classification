Erste banka i Raiffeisenbank, dvije banke koje su dobavljači prozvali za otkrivanje poslovne tajne o njima prilikom kreditiranja Agrokora, odbacuju te tvrdnje, ističući kako su poslovale u skladu sa zakonom te da su poštovale odredbe o čuvanju bankarske tajne. - Smatramo da je međusobno povjerenje osnovni preduvjet za poslovanje, suradnju i dugoročni partnerski odnos s klijentima. Shodno tome, odlučno odbacujemo zlonamjerne insinuacije o odavanju povjerljivih podataka o poslovanju i bonitetu bilo kojeg klijenta trećoj strani, poručuju iz Erste banke. Slično odgovara i RBA koja navode o odavanju poslovne tajne drži “u potpunosti neutemeljenima”. Ujedno podsjećaju da je guverner HNB-a Boris Vujčić izjavio kako poteškoće u vezi s Agrokorom ne ugrožavaju bankarski sustav u Hrvatskoj. Neovisno o ukupnim rezultatima stres testa HNB-a, koji u najgorem scenariju mogu biti prilično negativni za ukupnu ekonomiju, ostaje činjenica da banke i dobavljači ne uspijevaju naći zajednički jezik oko regresnih mjenica. Potpisivanjem Promemorije o mjenicama koja traje do kraja mjeseca, dobavljači su dobili kratki predah, ali banke ustrajavaju na naplati svojih potraživanja, a dobavljačima su spremni olakšati situaciju utoliko što im nude kredite za podmirenje obveze. Kako je u suštini riječ o dugu Agrokora koji je na kraju, prijavom tražbine, teško uspjeti u cijelosti naplatiti, frustracija dijela dobavljača očito raste, pa su s bankama spremne i zaoštriti igru, prijeteći im tužbom. U Erste banci, međutim, na cijeli slučaj gledaju drugačije. - U skladu s potpisanom Promemorijom, zajednički nam je cilj da se na bilateralnoj razini pronađe adekvatno rješenje koje će, s jedne strane, uvažavati interese i mogućnosti svakog pojedinog dobavljača, odnosno interese banke i faktoring kuće s druge strane. S tim u vezi, smatramo da je pristup koji primjenjujemo od samog početka dosljedan, fer i korektan, u skladu s principima odgovornog i transparentnog bankovnog poslovanja - objašnjavaju. Pritom posebno naglašavaju da je dio dobavljača u izravnoj komunikaciji i kontaktu s Erste Factoringom “već regulirao i riješio pitanje svojih regresnih obveza i preuzimanja potraživanja”. Shodno tome, pozivaju i druge dobavljače da pristupe bilateralnim dogovorima u što kraćem roku jer bi to bio “odgovoran potez”, kako bi se oni uspjeli realizirati do 31. svibnja, roka koji je određen potpisanom Promemorijom.