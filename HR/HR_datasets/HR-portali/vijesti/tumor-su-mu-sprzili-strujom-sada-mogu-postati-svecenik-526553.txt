Prije dvije godine počeo sam osjećati jake, gotovo nepodnošljive bolove u desnom ramenu. Iako su liječnici u prvom trenutku mislili da se radi o istegnuću tetive, dijagnosticirali su mi tumor. Govori to Marko Džaja (18), mladić rodom iz Vukovara, koji posljednje četiri godine živi u Zagrebu, gdje upravo završava Nadbiskupsku klasičnu gimnaziju. Nasreću, njegov je tumor u kosti ramena, veličine od oko 1,5 cm, bio dobroćudan. Kako je riječ o području koje je liječnicima klasičnom operacijom poprilično teško dostupno, stupili su u kontakt s radiologom, doktorom Lukom Novoselom, koji na Institutu za tumore KBC-a Sestre milosrdnice u Zagrebu sa svojim timom teško dostupne tumore uklanja uz pomoć radiofrekvencije. - Riječ je o zahvatu koji se izvodi pod kontrolom CT-a. Nakon što se tumor prikaže na ekranu računala, u njega precizno ubadamo jednu ili više igala, kroz koje prolazi toplinska energija jačine između 50 i 100 stupnjeva, što je dovoljno da bi se tumor uništio - pojašnjava doktor. Marko je bio idealan kandidat za tu vrstu operacije. Operirali su ga u ožujku ove godine, a već sutradan je otpušten kući. - Bio sam na prvoj kontroli i sve je u redu. Prije sam dnevno pio od dvije do tri jake tablete protiv bolova, a sad me ništa ne boli - govori Marko dodajući da od zahvata na ramenu nema nikakvih ožiljaka. Doktor Novosel tvrdi da se ovom metodom, koja se u Hrvatskoj zasad izvodi samo na Institutu za tumore, mogu uništavati tumori veličine do pet centimetara. Osim onih koštanih, kakav je imao Marko, uništavaju primarne tumore na jetri, bubrezima i plućima kao i njihove metastaze. - Toplinska energija se stvara na vrhu igle, a po potrebi direktno u tumor postavljamo jednu ili više njih. Ovo je metoda izbora kod onih pacijenata koji nisu dobri kandidati za klasičnu operaciju zbog lokacije tumora ili proširenosti bolesti, na primjer u oba plućna krila, ili zbog drugih pratećih bolesti zbog kojih je otvorena operacija prerizična - napominje Novosel, koji se za to educirao u Francuskoj. Dodaje da se ova metoda u svijetu izvodi i smatra odličnim rješenjem u terapiji malignih bolesti već nekoliko godina, ali do sada u Hrvatskoj, nažalost, nije bila dostupna zbog ograničenja tehnologije, ali i iskustva operatera. - Zahvat, koji ukupno traje oko dva sata, radimo u općoj anesteziji, i to samo zbog ugodnosti pacijenta, kojeg već nakon dan-dva otpuštamo kući - pojašnjava radiolog. Nuspojava nema, a kontrole se nakon zahvata preporučuju za tri, šest i 12 mjeseci. U slučaju da se tumor vrati, radiofrekvencijom se na njega može višestruko djelovati. - Prednost ove metode pred nekim drugim, pa i novijim i skupljim tehnologijama, kao što su ciljano zračenje tumora, jest u tome što se ona može višestruko ponavljati ako se ne postigne potpuno izlječenje prilikom prvog zahvata ili ako se naknadno pojave nove metastaze. Druga prednost je što je ova metoda najpoštednija za okolno zdravo tkivo organa te se zbog toga može liječiti i veći broj tumora, s vrlo malim rizikom da će pacijentu organi poput pluća, jetre ili bubrega ostati ugroženi ili bez funkcije - pojasnio je Novosel. Marko je presretan što se riješio tumora i jakih bolova. Sad se, kaže, može posvetiti upisu na Katolički bogoslovni fakultet kako bi jednog dana postao svećenik, u čemu ga podržava i njegova velika obitelj. Uništavanje tumora radiofrekvencijom liječnici su u Zagrebu počeli primjenjivati u siječnju ove godine. Pacijenti im pristižu iz svih dijelova zemlje, a lista čekanja na operaciju je trenutačno oko dva mjeseca.