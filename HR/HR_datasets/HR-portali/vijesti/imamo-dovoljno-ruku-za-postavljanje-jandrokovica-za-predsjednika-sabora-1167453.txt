HDZ-ov saborski zastupnik Josip Đakić prije sjednice Kluba HDZ-a, na koju je stigao i predsjednik Vlade Andrej Plenković, kazao je za televiziju N1 jutros da oporba nema dovoljno glasova za smjenu ministra financija Zdravka Marića i da je HDZ skupio dovoljno glasova za smjenu predsjednika Sabora Bože Petrova i postavljanje na njegovo mjesto HDZ-ovca Gordana Jandrokovića.  - Oporba nije složna, SDP s Mostom nema 76 glasova. Kako će glasovati HNS i drugi, vidjet ćemo, mi mislimo da ne mogu smijeniti Marića - kazao je Đakić  te dodao kako HDZ ima dovoljno glasova za smjenu Petrova i postavljanje Jandrokovića za predsjednika Sabora.  Rekao je i da ako Marić ostane ministar, a Jandroković postane novi predsjednik Sabora, tada neće biti razloga za raspuštanje Sabora, što je sinoć Most uputio u proceduru.  - Rasprava o ključnom pitanju postoji li parlamentarna većina - rekao je HDZ-ovac Zlatko Hasanbegović o tome o čemu će raspravljati Klub HDZ-a. - Parlamentarna većina će uvijek imati moj glas pod temeljim uvjetom tko će činiti tu parlamentarnu većinu - kazao je zagonetno Hasanbegović.    