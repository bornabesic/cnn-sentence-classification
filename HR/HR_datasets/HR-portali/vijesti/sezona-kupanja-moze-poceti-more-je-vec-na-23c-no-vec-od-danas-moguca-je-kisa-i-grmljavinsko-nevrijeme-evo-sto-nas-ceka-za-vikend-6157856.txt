Drugu polovicu svibnja obilježilo je stabilno i toplo vrijeme, a u istom tonu nastavit će se i u prvoj dekadi lipnja. I temperature mora nagovještavaju dolazak ljeta pa su mu površinske temperature već bile od 19 do 22°C, a do kraja tjedna sigurno će još malo i porasti. Danas je tako najviša temperatura mora zabilježena u Malinskoj na Krku gdje su već u 8 sati izmjerena 23 stupnja. Ipak, već danas u unutrašnji se očekuje kratkotrajno osvježenje. DHMZ tako javlja da će u Međimurje, Hrvatsko zagorje i u Podravinu zahvatiti izraženiji pljuskovi s grmljavinom, a za nevrijeme je veća vjerojatnost poslijepodne ili predvečer. Najviša dnevna temperatura se očekuje između 27 i 31 Celzijev stupanj. U četvrtak će se grmljavinsko nevrijeme proširiti na većinu Hrvatske. Bit će promjenjivo uz nekoliko stupnjeva nižu temperaturu, piše Crometeo. DHMZ   U petak će biti djelomično sunčano, vrlo toplo i sparno. I dalje postoji mogućnost za kišu ili grmljavinski pljusak, osobito u popodnevnim satima. Temperatura zraka neće se značajnije mijenjati. Za vikend se nastavlja vruće i sparno vrijeme uz dosta sunca, ali postojat će mogućnost za lokalne grmljavinske nestabilnosti. Temperatura ostaje blizu 30 Celzijevih stupnjeva. Na Jadranu će danas također biti mogućnost prolaznih pljuskova, a najviše dnevne temperature kretat će se većinom od 25 do 30°C. Četvrtak donosi pretežno sunčano ili vedro vrijeme, dok petak donosi prolazno više oblaka i manju mogućnost pljuskova. Vrijeme će slično biti i u subotu, dok će u nedjelju biti vedro, piše DHMZ.