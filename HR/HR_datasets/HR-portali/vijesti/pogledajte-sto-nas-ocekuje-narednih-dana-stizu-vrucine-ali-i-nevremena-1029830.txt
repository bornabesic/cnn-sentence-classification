Za vikend sparno i vruće Drugu polovicu svibnja obilježava stabilno i toplo do vrlo toplo vrijeme. U istom tonu nastavit će se i do kraja mjeseca, ali i u prvoj dekadi lipnja. I temperature mora nagovještavaju dolazak ljeta pa su mu površinske temperature već bile od 19 do 22°C, a do kraja tjedna sigurno će još malo i porasti, javlja Crometeo. JADRAN: Srijeda će u Dalmaciji biti pretežno sunčana ili vedra, na sjevernom Jadranu djelomično sunčana uz mogućnost prolaznih pljuskova. Noću tiho, danju će puhati slab jugozapadnjak, na moru sjevernog Jadrana i slabo jugo. Minimalne jutarnje temperature zraka u zaobalju od 11 do 15°C, uz obalu i na otocima od 17 do 21°C. Najviše dnevne temperature većinom od 25 do 30°C. Četvrtak donosi pretežno sunčano ili vedro vrijeme. Noću tiho ili uz burin, danju će zapuhati umjeren vjetar zapadnih smjerova koji popodne na moru Dalmacije može biti pojačan. Jutarnje temperature bez promjene, najviše dnevne od 26 do ljetnih 31°C. U petak u Dalmaciji pretežno sunčano. Na sjevernom Jadranu djelomično sunčano, ali uz prolazno više oblaka ponegdje postoji manja mogućnost pljuskova. Noću tiho ili uz burin, danju će zapuhati umjeren vjetar zapadnih smjerova koji popodne na moru Dalmacije može biti pojačan. Jutarnje temperature bez promjene, najviše dnevne od 26 do ljetnih 31°C. Subota će biti pretežno vedra. Na jugu Dalmacije popodne postoji mogućnost slabih i prolaznih pljuskova. Noću tiho ili burin, danju će puhati slab do umjeren maestral. Od jutra toplije, najviše dnevne od 26 do ljetnih 31°C. U nedjelju pretežno vedro. Noću tiho ili burin, danju će puhati slab maestral. Bit će još malo toplije s najvišim dnevnim temperaturama do 32 Celzijeva stupnja. UNUTRAŠNJOST: U srijedu djelomično sunčano, vruće i sparno. Mjestimice su mogući grmljavinski pljuskovi, ponegdje i nevrijeme, a za to je veća vjerojatnost poslijepodne ili predvečer, osobito u sjeverozapadnim i sjevernim krajevima. Puhat će slab do umjeren jugozapadni vjetar, poslijepodne će okrenuti na sjeverne smjerove. Najviša dnevna temperatura se očekuje između 27 i 31 Celzijev stupanj. U četvrtak promjenjivo uz nekoliko stupnjeva nižu temperaturu. Bit će djelomično sunčano, ali nestabilno uz moguću pojavu kiše ili grmljavinskih pljuskova koji lokalno mogu biti intenzivniji. Vjetar slab, poslijepodne ponegdje umjeren sjevernih smjerova. Jutarnja temperatura od 15 do 20, a najviša dnevna između 25 i 30 Celzijevih stupnjeva. U petak će biti djelomično sunčano, vrlo toplo i sparno. I dalje postoji mogućnost za kišu ili grmljavinski pljusak, osobito u popodnevnim satima. Temperatura zraka neće se značajnije mijenjati. Za vikend se nastavlja vruće i sparno vrijeme uz dosta sunca, ali postojat će mogućnost za lokalne grmljavinske nestabilnosti. Temperatura ostaje blizu 30 Celzijevih stupnjeva.