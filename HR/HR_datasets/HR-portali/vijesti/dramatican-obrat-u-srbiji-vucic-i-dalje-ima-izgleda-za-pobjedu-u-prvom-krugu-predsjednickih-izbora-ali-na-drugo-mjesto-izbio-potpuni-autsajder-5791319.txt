Aleksandar Vučić i dalje ima najveću podršku i izglede za pobjedu u prvom krugu predsjedničkih izbora 2. travnja u Srbiji s oko 53 posto očekivanih glasova, pokazuju rezultati posljednjeg istraživanja Ipsos strategic marketinga objavljeni u ponedjeljak u Beogradu. Veliko iznenađenje na političkoj sceni je kontroverzni politički aktivist i komičar Luka Maksimović, u javnosti poznatiji kao Ljubiša Preletačević Beli, koji je s 11 posto mogućnih glasova dospio na drugo mjesto po popularnosti, istisnuvši s te pozicije donedavnog pučkog pravobranitelja Sašu Jankovića. Premijer Srbije i vođa Srpske napredne stranke (SRS) Aleksandar Vučić, prema najnovijem istraživanju agencije Ipsos strategic marketing, i dalje je uvjerljivo prvi s velikim izgledima za pobjedu već u prvom krugu predsjedničkih izbora s potporom 53 posto građana Srbije s pravom glasa. Prema istraživanju Ipsosa koje je objavio beogradski list Blic, na trećem mjestu je Saša Janković s potporom oko 10,6 posto birača, slijedi vođa radikala (SRS) Vojislav Šešelj s 8,7 i nekadašnji šef diplomacije i predsjedavajući Opće skupštine UN-a Vuk Jeremić s oko 6,9 posto podrške.