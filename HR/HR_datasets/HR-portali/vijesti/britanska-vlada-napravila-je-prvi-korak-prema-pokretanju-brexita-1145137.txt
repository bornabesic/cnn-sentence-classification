Ministar za Brexit David Davis počeo je postupak usvajanja zakona koji će omogućiti vladi da pokrene izlazak Velike Britanije iz Europske unije, izjavivši u četvrtak kako očekuje da će taj zakon biti brzo donesen. Britanski Vrhovni sud u utorak je presudio da premijerka Theresa May mora dobiti odobrenje parlamenta prije nego počne proces formalnog izlaska zemlje iz Europske unije, a vlada je, iako razočarana, kratko priopćila da će prihvatiti donesenu odluku. Sud je odbacio argument vlade da May naprosto može posegnuti za izvršnim ovlastima poznatim kao "kraljevsko isključivo pravo" kako bi pokrenula članak 50 Lisabonskog ugovora EU-a i započela dvogodišnji postupak razdruživanja. Davis je počeo tražiti odobrenje parlamenta objavljivanjem zakona i njegovim uvođenjem u parlament - što su prve faze u normalnoj zakonodavnoj proceduri u kojoj će oba doma parlamenta razmotriti taj prijedlog zakona. "Britanski narod je donio odluku da napusti EU i ova je vlada odlučna da obavi taj posao", rekao je Davis. "Vjerujem da će parlament, koji je podržao referendum..., poštovati odluku britanskog naroda i brzo usvojiti zakon", kazao je. Oporbene stranke su priopćile da će pokušati staviti amandmane na zakon kako bi prisilile vladu da otkrije više detalja o svojim planovima za Brexit. Prijedlog zakona naći će na dvodnevnoj raspravi idućeg tjedna u utorak i srijedu, priopćila je vlada. Nakon toga se očekuje daljnja faza rasprave koja će trajati tri dana od 6. do 8. veljače. Prošli je tjedan May, koja je u više navrata kazala da će aktivirati članak 50 do kraja ožujka, iznijela svoj pregovarački okvir, obećavši "čist" razlaz s najvećim svjetskim trgovinskim blokom. U planu koji sadrži 12 točaka i koji je otvorio put prema tzv. "teškom Brexitu", glavni fokus stavljen je na globalne sporazume o slobodnoj trgovini. >> Europska desnica: Jučer nova Amerika, sutra nova Europa! 