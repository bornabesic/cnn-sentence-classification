Foto:123rf AMERIČKE vlasti spremne su zabraniti prijenosna računala u kabinama zrakoplova na svim međunarodnim letovima iz i u Sjedinjene Države zbog realne prijetnje, rekao je u nedjelju ministar za unutarnju sigurnost John Kelly.  "Postoji realna prijetnja.. To je opsesija terorista, rušiti zrakoplove, posebno američke zrakoplove u kojima lete Amerikanci", rekao je Kelly na Fox Newsu.  Na pitanje novinara bi li mogao uvesti takvu zabranu, Kelly je odgovrio: "Mogao bih".  On je dodao da postoji "realna prijetnja", odnosno brojne prijetnje protiv zrakoplova.  Američke vlasti u ožujku su zabranile putnicima iz osam zemalja (Turske, Jordana, Egipta, Saudijske Arabije, Kuvajta, Katara, Ujedinjenih Arapskih Emirata i Maroka) da u kabine unose laptope, tablete i druge elektroničke uređaje veće od mobitela.  Ponukana američkom odlukom, i Velika Britanija je donijela sličnu mjeru ograničenu na šest zemalja.  Amerikanci su potom objavili da bi se restrikcije mogle proširiti i na druge regije.  SAD kažu da imaju informacije od obavještajnih službi po kojima se prijenosna računala mogu iskoristiti za aktiviranje bombe u zrakoplovu.