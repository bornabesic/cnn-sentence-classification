Foto: FaH  MARTINA DALIĆ nekad davno je u javnosti imala imidž relativno umjerene političarke iz tzv. tehnomenadžerske struje, neopterećene dnevnom politikom. U zadnjih par mjeseci pokazala je svoje pravo lice.  >> Martina Dalić zaboravila spašavanje Agrokora: "Zvečevo je privatna firma, nemam komentara"  "Zvečevo je privatna kompanija i ne mogu detaljno komentirati", rekla je jučer Martina Dalić, jedna od glavnih uzdanica još uvijek aktualnog premijera Andreja Plenkovića, komentirajući dramatičnu situaciju u Zvečevu, čiji radnici su dobili plaće tek nakon što su stupili u štrajk. Nije tajna da je financijska kriza u Zvečevu povezana s propašću Agrokora, koji im je bio jedan od većih kupaca.  Besramno izvlačenje na "privatnu kompaniju" nakon spašavanja najveće privatne firme u zemlji  Podsjetimo, upravo su Martina Dalić i njezino ministarstvo aktivno sudjelovali u izradi Lex Todorića, zakona koji je namijenjen isključivo spašavanju Agrokora, najveće hrvatske privatne kompanije koju je zahvaljujući ekspresnom donošenju Lex Todorića prešla pod kontrolu države.  Dalić se izjavom o Zvečevu kojeg ne može komentirati jer se, eto, radi o privatnoj kompaniji postavila kao da je na čelu Orwellova Ministarstva istine, koje se bavi isključivo fabriciranjem činjenica u propagandne svrhe, a ne Ministarstva gospodarstva Republike Hrvatske. Ako i zanemarimo suludu argumentaciju prema kojoj ministrica gospodarstva ne može komentirati privatne kompanije (kao da gospodarstvo čine isključivo javne tvrtke, u pravilu notorni gubitaši), zar Martina Dalić zaista misli da smo zaboravili da je upravo ona i vlada u kojoj sjedi odlučila prebaciti odgovornost za propast Agrokora, također privatne kompanije, na hrvatske porezne obveznike?  Naime, prvog dana sljedećeg mjeseca ističe zadnji rok u kojem je Agrokor trebao platiti kamatu svoje obveznice na čak 300 milijuna eura. Vlasnici tih obveznica, pojasnio je jučer ekonomski analitičar Ratko Bošković, pokrenut će tužbe na sudu u New Yorku obzirom da su te obveznice izdane prema zakonu te američke savezne države i nema sumnje da će te tužbe dobiti. Obzirom da je država preuzela kontrolu na Agrokorom, lako je moguće da će dugove Agrokora plaćati upravo hrvatski građani - porezni obveznici, a sve to zahvaljujući "genijalnoj" ideji da kontrolu nad umirućim Agrokorom preuzme upravo država.  Dalić se uzda u "svetog Antu", a što je s nama ostalima?  Nije to bio ni blizu prvi potpuno nevjerojatan ispad Martine Dalić. Podsjetimo, Dalić je neposredno nakon donošenja Lex Todorića i imenovanja Ante Ramljaka izvanrednim vladinim povjerenikom za Agrokor, u razgovoru s potpredsjednikom Hrvatske gospodarske komore Josipom Zaherom, na njegovo pitanje "je li sad sve riješeno" kroz smijeh odgovorila "Je, moš si mislit'. Sad se uzdamo u svetog Antu".  Hrvatskim građanima situacija vjerojatno nije toliko urnebesna kao Martini Dalić, jer ćemo upravo mi plaćati posljedice njezine ideje o spašavanju Agrokora javnim novcem.  Martina Dalić sve više podsjeća na Donalda Trumpa, čovjeka koji se ne može suzdržati od najnevjerojatnijih ispada u javnosti. No, čak je i poslovično zaboravna hrvatska javnost upamtila tko je odlučio javnim novcem spašavati tajkuna koji živi u dvorcu, što se jako lijepo vidi na posljednjim anketama koje potvrđuju da je rejting Vlade, HDZ-a i Dalićkinog šefa Plenkovića na niskim granama.   Nekontrolirani ispadi Martine Dalić vrijeđaju inteligenciju svakoga čije sjećanje seže više od tjedan dana u povijest te pokazuju da u Hrvatskoj i dalje vrijede dva seta pravila - jedan za Gazdu i one koji ga opslužuju, a druga za sve ostale.  *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala