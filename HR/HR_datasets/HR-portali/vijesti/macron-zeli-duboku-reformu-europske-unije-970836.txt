Foto: FAH FRANCUSKI predsjednik Emmanuel Macron je rekao u srijedu kako će odmah početi suradnju s predsjednikom Europskog vijeća Donaldom Tuskom na reformi Europske unije, koja treba novu i ambicioznu politiku.  "Duboko vjerujem u reformu Europe", rekao je Macron novinarima prije nego su on i Tusk otišli na večeru.  "Uloga Vijeća je odlučujuća, želim naglasiti važnost koju za mene predstavlja Europsko vijeće, svoju želju da radim s europskim institucijama i dam svoj doprinos europskoj izgradnji", rekao je novi francuski predsjednik.  "Jako računam na predsjednika Tuska i njegovo vodstvo u napretku reforme i ponovnog uključivanja europske ambicije", dodao je.  Tusk, bivši poljski premijer, predsjeda summitima EU-a kao čelnik Europskog vijeća, koje okuplja vlade 28-članoe Unije.    "Europi treba vaša energija, vaša mašta i hrabrost", rekao je Tusk. "Kada govorim o Europi, ne mislim na institucije i birokraciju, već na milijune Europljana", naglasio je.