Predsjednik Hrvatskog novinarskog društva Saša Leković jučer je imao vrlo neugodno iskustvo s automobilom koje je lako moglo završiti sa smrtnom posljedicom. Leković se jučer vozio autocestom kada mu je auto "poludio" i počeo krivudati. – Uspio sam ga zaustaviti u zaustavnoj traci i shvatio da mi je prednji desni kotač iskrivljen i prednja plastična „maska“ izvaljena iz ležišta – opisuje Leković događaj. Kada je automobil odvezao do mehaničara, otkrio je što je bio uzrok opasnog kvara.  – Čovjek me nakon nekog vremena obavijestio kako je ustanovio da su dva zavrtnja/šarafa na desnom prednjem kotaču prepiljena do pola i da je nakon 300 kilometara vožnje to uzrokovalo pucanje – šokirao se Leković koji je na mjestu nesreće pokupio vijke i odnio ih sa sobom. Otkrio je i kako ovo nije prvi put da se netko "igra" vijcima na kotačima njegova automobila. Jednom prilikom, kada su vijci također bili prepiljeni na pola, shvatio je da nešto nije u redu jer je auto bio relativno nov. – Ovaj stari ionako stalno „drnda“ pa ne primijetim odmah promjenu. To je inače jedna od češćih metoda „opstrukcije“– poručio je Leković i dodao kako današnji dan može "računati kao 'rezervni' rođendan". >> HND traži da o prijetnjama novinarima raspravlja Hrvatski sabor 