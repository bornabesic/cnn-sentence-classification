Mislim da bi se više ljudi koji su odlični u svojim strukama, bez obzira je li to sport ili nešto drugo, trebali uključiti u politiku, kaže šampionka Nives Radić (32). Otkrila je da je dobila poziv od ljudi iz HDZ-a da se aktivno uključi kako bi primijenila svoja znanja u problematici sporta. - Niti sam član stranke niti je itko tražio od mene da budem - objašnjava Radić, koja je višestruka hrvatska, europska i svjetska prvakinja u taekwondou, kickboxingu i boksu. Na listi HDZ-a za Gradsko vijeće Šibenika zauzima visoko sedmo mjesto i 21. svibnja sasvim sigurno postaje vijećnica. Na prošlim lokalnim izborima kao osma na listi HDZ-a u Gradsko vijeće Šibenika je ušla još jedna uspješna i lijepa sportašica, košarkašica Antonija Mišura, danas Sandrić. No zbog obveza u klubu svoje mjesto u Vijeću morala je prepustiti sljedećem na listi. - Neću komentirati postupke drugih ljudi. Svaki put kad sam ulazila u ring, borila sam se da pobijedim. Sve sam svoje obaveze izvršavala savjesno i do kraja, pa tako namjeravam i ovo - kaže Radić najavljujući da će ona svoj mandat odraditi. - Građani mogu biti sigurni da ću dizati ruku za ono iza čega stojim i za ono što mislim da je ispravno, a po pitanju sporta u našoj lokalnoj zajednici još se dosta toga može napraviti - rekla je Radić. Specifičnost lijepe Šibenčanke je da je s gotovo podjednakim uspjehom svladala više različitih borilačkih vještina, pa je tako medalje osvajala u disciplinama kickboksa, kao i u savate boksu. Šibenska šampionka borilačkih sportova okušala se i u glumačkim vodama. Početkom ove godine odigrala je glavnu ulogu u spotu za pjesmu “Biti jak” šibenske hardcore punk grupe ‘Ponte de Carla’, snimljenom u klubu u Njivicama.      Nije ovo prvi put da se sportašice natječu na listi HDZ-a za Gradsko vijeće Šibenika. Na prošlim lokalnim izborima prije četiri godine u Gradsko vijeće kao osma na listi ušla je košarkašica Antonija Mišura, danas Sandrić. Nije dugo bila vijećnica jer je svoj mjesto zbog obveza u klubu morala prepustiti sljedećem na listi.      