Predsjednik regionalnog saveza HNS-a Andrej Poropat ustvrdio je u Rijeci da je koalicijski sporazum s HNS-om u Primorsko-goranskoj županiji svojevoljno raskinuo čelnik tamošnjeg SDP-a Zlatko Komadina odlukom da bez znanja HNS-a određuje imena i redoslijed HNS-ovih kandidata na listi za Županijsku skupštinu, a predsjednik stranke Ivan Vrdoljak taj je postupak ocijenio nepristojnim i ružnim. "Nadali smo se da se to više neće događati, da smo to prošli jer nam treba moderna politika... Žao nam je što se to dogodilo na ružan i nedostojan način i nadamo se da će građani na ovim i svim sljedećim izborima tražiti pristojnost i dostojanstvo, a ne nasjedati na neistine, laži i dezinformiranje, a posebno na politiku koja se više bavi drugima a ne sobom", rekao je Vrdoljak. Suradnja HNS-a i SDP-a se nastavlja Ocijenio je da ovaj događaj u PGŽ neće utjecati na suradnju HNS-a i SDP-a na nacionalnoj razini, odnosno u drugim dijelovima Hrvatske. Rekao je da se ne isključuje mogućnost razgovora ovih dviju stranaka o suradnji, ako bi došlo do prijevremenih parlamentarnih izbora. Što se tiče statusa troje članova HNS-a koji su na listi koalicije predvođene SDP-om iz koje je izostavljen HNS, Vrdoljak je kazao da je Statut jasan i utvrđuje da se automatski isključuje iz članstva HNS-ovac koji se pojavi na kandidacijskoj listi neke druge stranke. Upitan odnosi li se to i na predsjednika Županijske organizacije HNS-a za PGŽ Marka Borasa Mandića, koji se kandidirao za zamjenika primorsko-goranskog župana Zlatka Komadine (SDP), Vrdoljak je odgovorio potvrdno. Poropat: Namjera je bila uskratiti HNS-u da izađe na lokalne izbore Poropat je, osvrćući se na događaje vezane uz izostavljanje HNS-a iz koalicije i predaju listi, rekao je da je bilo dogovoreno da svaka stranka, članica koalicije, sama utvrdi svoje kandidate i njihov redoslijed, te da je to HNS i učinio. "Nositelj liste koalicije Zlatko Komadina je odlučio određivati imena i redoslijed HNS-ovih kandidata, a to nismo mogli dopustiti", rekao je. "Na taj je način Komadina svojevoljno raskinuo koalicijski sporazum na dan predaje liste, a da o tome nije izvijestio HNS. Namjera je očita, uskratiti HNS-u mogućnost da izađe na lokalne izbore", naveo je Poropat. "Bez obzira na pokušaj sabotaže, HNS je uspio predati svoju listu za Županijsku skupštinu", kazao je Poropat.  HNS je predao listu u koaliciji s Autonomnom regionalnom strankom Hrvatskog primorja, Gorskog kotara, otoka i Rijeke (ARS) i Strankom demokratske akcije Hrvatske (SDAH). Predstavnici županijskog HNS-a su na konferenciji za novinare održanoj 7. svibnja, odmah nakon predstavljanja liste koalicije predvođene SDP-om, ustvrdili da je središnjica HNS-a protivno Statutu stranke tražila da se izmjeni dogovoreni popis kandidata HNS-a ocijenivši da time želi "razbiti" organizaciju stranke u Primorsko-goranskoj županiji. Zlatko Komadina je pak, predstavljajući toga dana kandidacijsku listu koalicije SDP-PGS-IDS-HSU-HSS za Skupštinu Primorsko-goranske županije, na kojoj su i tri člana HNS-a, rekao da SDP i njegovi koalicijski partneri nisu pristali na ucjene i da ne žele biti taoci unutarstranačkih sukoba županijskog HNS-a i stranačke središnjice. Vrdoljak: Vlada se mora uozbiljiti jer je problem Agrokora gori nego prije Odgovarajući na novinarska pitanja, Vrdoljak je odbacio mogućnost da HNS u Saboru podrži manjinsku HDZ-ovu Vladu kao i da podrži premijera u Saboru kad bude predlagao nove ministre te odbacio mogućnost koaliranja s HDZ-om u bilo kojim okolnostima. Predsjednik HNS-a je istaknuo da su u toj stranci "izloženi političkom silovanju dugi niz godina". Naveo je da HNS ima povijest od 27 godina borbe protiv HDZ-ove politike, za otvorenu, slobodnu, tolerantnu Hrvatsku. "Kolege iz Mosta su nakon 72 sata tradicije borbe protiv HDZ-a pokušali objasniti meni da sam bliži HDZ-u, nego oni, nakon dvije propale koalicije s HDZ-om. Tko im može vjerovati", rekao je. "Poslije krize u Saboru želimo skrenuti pažnju na to da Vlada u vrijeme lokalne kampanje mora djelovati jer problem Agrokora, njegovih dobavljača, proizvođača i zaposlenih nije nestao nego je gori nego prije. Vlada se mora uozbiljiti i osiguravati novu likvidnost dobavljačima i proizvođačima", rekao je. 