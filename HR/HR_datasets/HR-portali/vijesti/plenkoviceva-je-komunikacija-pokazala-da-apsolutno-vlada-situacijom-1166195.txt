 – Kada netko vuče takve poteze, ili je lud ili je planirao svaki korak. A premijer je ostavljao dojam da zna što radi jer je već dan prije, na ručku s HUP-om, bio jako samouvjeren. Tada je rekao da će se sve vidjeti idući dan, pa je jučer samo postupao po tom planu – ocijenio je jučerašnje poteze premijera Plenkovića i njegovo obraćanje javnosti PR stručnjak Krešimir Macan. Slično je mišljenje i komunikologinje Smiljane Leinert-Novosel: – Premijer je bio pripremljen za ono što se dogodilo. Njegova je komunikacija pokazala apsolutno vladanje situacijom. Nije bilo nepredviđenih šokova, neplaniranih poteza ili dojma da ne zna u kojem pravcu komunicira i što želi postići. Stekao se dojam da je siguran u ono što čini i da ne ide u riskantne poteze. Obraćanjem je htio poručiti – ako kanite i dalje kontrirati, više ne možete biti dio tima i ja takav tim ne mogu voditi.  