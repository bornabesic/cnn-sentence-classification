Dok svi u HDZ-u samouvjereno odgovaraju da njihova većina u Saboru nije upitna, Željko Reiner je ispričao malo drugačiju priču. Na to pitanje uporno je izbjegavao odgovor, a onda mu je u jednom trenutku izletjelo. - U ovom trenutku nije važno tko ima većinu. Da li HDZ ima ili nema većinu u ovom času nije uopće pitanje. U ovom je času ključna stvar pitanje predsjednika Sabora za kojeg znamo da nema povjerenje jer je većina protiv njega, i imenovanje novog predsjednika Sabora. To je ključno, a irelevantno je tko u ovom času ima većinu, nije u pitanju Vlada nego vodstvo Sabora - rekao je Reiner koji, poput ostalih HDZ-ovaca, kao glavni argument vadi činjenicu da je 79 zastupnika potpisalo protiv Petrova. - 79 članova Sabora potpisalo je za opoziv predsjednika Sabora. Da je on imao savjesti sam bi podnio ostavku. On to ne čini, grčevito se drži fotelje, i to je ključni problem - postoji većina koja ga želi opozvati, a on ne želi otići. To nije demokratsko ponašanje - kaže HDZ-ov Željko Reiner, prenosi N1.