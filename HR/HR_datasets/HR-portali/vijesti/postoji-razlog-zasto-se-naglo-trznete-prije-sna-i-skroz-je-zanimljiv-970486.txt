Screenshot: YouTube ČESTO nam se događa da se naglo trznemo samo par trenutaka prije nego u potpunosti utonemo u san. U medicini je to poznato kao hipnotički trzaj, a znanstvenici su otkrili da se događa najvjerojatnije zbog dva razloga, piše DailyMail. Prvi se veže uz sigurnost. Naime, taj posljednji trzaj prije sna služi za evaluiranje okruženja prije nego zaspemo i postanemo nesvjesni svog okruženja, odnosno osiguravanje da je zaista sigurno zaklopiti oči i zaspati. Profesor na Sveučilištu Northumbria Jason Ellis rekao je da je to posljedica evolucije čovjeka. "Trzaj koji osjetimo par trenutaka prije nego što zaspemo i koji nas u sekundi razbudi služio je našim precima da provjere i osiguraju stabilnost položaja tijela prije nego zaspu, osobito ako su za spavanje odabrali drvo. Trzajem bi testirali koliko su stabilni prije nego postanu nesvjesni okoline", izjavio je. Drugo objašnjenje je da je trzaj mogući simptom našeg aktivnog fiziološkog sustava koji se bori protiv sna. U svakom slučaju hipnotički trzaj još uvijek nije dovoljno istražen, ali ono što zasigurno znamo da bi ga moglo pogoršati je konzumiranje kave prije spavanja, rigorozna tjelovježba prije odlaska u krevet ili visoke razine stresa i anksioznost.