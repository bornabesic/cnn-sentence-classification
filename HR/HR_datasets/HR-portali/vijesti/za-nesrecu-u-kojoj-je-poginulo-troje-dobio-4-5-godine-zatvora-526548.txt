Zbog smrti troje prijatelja u stravičnoj prometnoj nesreći koja se dogodila krajem travnja 2010. godine na državnoj cesti 108 na Pagu, 29-godišnji vozač Citroena Xantije Tonči Stupičić (29) u ponedjeljak je na Općinskom sudu u Zadru nepravomoćno proglašen krivim i osuđen na četiri godine i šest mjeseci zatvora, javlja Zadarski.hr. Do izricanja pravomoćne presude Stupičić će biti na slobodi.  Presudom nisu zadovoljni roditelji poginulih Martine Škode (19), Ante Pogorilića (21) i Marina Orlića (24) te je njihov odvjetnik najavio žalbu.  - Nećemo se žaliti na ishod presude nego na visinu izrečene sankcije za koju smatramo da je premala za ono što je Stupičić napravio - kazao je odvjetnik Željko Žuža dodajući da su oštećenici od suda tražili maksimalnu kaznu, deset godina zatvora.  Sutkinja Lovrin je kao olakotne okolnosti Stupičiću uzela dosadašnju neosuđivanost i činjenicu da je u trenutku počinjenja nesreće bio mlad i neiskusan vozač, iako je sud prihvatio da je vozio pod utjecajem alkohola (0,85) i umora što je u kombinaciji utjecalo na njegovo upravljanje automobilom kao da je imao 1,76 promila alkohola u krvi. Osim Stupičića, nesreću je preživio i tada 19-godišnji Dario Škoda koji je zadobio teške tjelesne ozljede.