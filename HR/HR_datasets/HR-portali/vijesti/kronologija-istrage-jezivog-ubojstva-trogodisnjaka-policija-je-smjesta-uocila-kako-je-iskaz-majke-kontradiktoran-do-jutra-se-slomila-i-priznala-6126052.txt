Cijela Hrvatska i danas je u šoku nakon što je jučer ujutro u Puli pronađen leš trogodišnjeg dječaka Denisa, na čijem su tijelu pronađeni tragovi nasilne smrti. Nakon što je policija u plićaku otkrila maleno truplo, privedene su četiri osobe, među njima i dječakova majka Chiara Rojnić (32). Neslužbena kronologija slučaja otkriva kako je proteklo ključnih devet sati u istrazi o nestanku Denisa Rojnića. 00:00 - Djetetova majka nestanak djeteta prijavila je oko ponoći u Policijskoj postaji u Puli. Policiji nepovezano govori o razlozima dječakova nestanka, da se dječak igrao ispred zgrade u utorak navečer i da je nestao. Policiji je sumnjivo što majka tvrdi kako je dječak nestao oko 18 sati, jer je ona po tome čekala više od šest sati da prijavi nestanak trogodišnjeg djeteta. 03:00 - Nakon prvih poduzetih radnji i započete potrage za dječakom po cijelom području grada, policija razmatra nelogičnosti u priči dječakove majke o okolnostima nestanka. Započinju unakrsno ispitivanje majke. 07:00 - Nakon višesatnog ispitivanja, suočena s nelogičnostima u vlastitom iskazu, dječakova majka priznaje policiji da zna gdje je dječakovo tijelo i pristaje odvesti policiju na mjesto na kojem istražitelji ubrzo nalaze i beživotno tijelo. Nedaleko pronalaze i dječja kolica. Radi se o bivšoj vojnoj zoni, gdje rijetko tko slučajno zaluta. 11:00 - Slučaj smrti dječaka više se ne vodi kao nestanak, već kao ubojstvo. Tijekom dana u policiju su privedene četiri osobe, od kojih je jedna maloljetna. Do 17 sati nitko službeno nije osumnjičen za ubojstvo. Istovremeno s kriminalističkom istragom traje obdukcija dječakovog tijela, gdje bi stručnjaci trebali ustanoviti uzrok dječakove smrti. Maleni Denis nije jedino dijete Chiare Rojnić, no o starijem se djetetu više brinula njegova baka, Chiarina majka. Koje su točno okolnosti dovele do smrti trogodišnjeg dječaka još uvijek nije poznato, no policija je privela i ispitala četiri osobe - dječakovu majku, maloljetnu žensku osobu te dvije muške osobe koje nisu u rodu s dječakom. Denisov otac, doznajemo, živi u BiH, i nije predmet policijske istrage. Što se moralo dogoditi u psihi osobe da ubije trogodišnje dijete? Kontaktirali smo nekoliko vodećih hrvatskih forenzičkih psihijatara, ali odgovor većine je da je za sada dostupno premalo informacija da bi se mogao komentirati konkretan slučaj. Izgledno je da će psihijatrijsko vještačenje biti predloženo sucu istrage već u prvoj fazi istrage, a forenzički psihijatri će pokušati barem malo razjasniti psihičko stanje počinitelja koje je moglo dovesti do ovako jezivog zločina.