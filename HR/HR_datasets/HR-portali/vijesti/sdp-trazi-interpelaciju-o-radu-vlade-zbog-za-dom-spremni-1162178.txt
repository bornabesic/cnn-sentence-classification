Uoči državne komemoracije u povodu godišnjice proboja iz ustaškog logora Jasenovac 22. travnja SDP će u saborsku proceduru uputiti interpelaciju o radu Vlade nezadovoljni činjenicom da je nedaleko od bivšeg ustaškog logora i dalje ploča poginulim HOS-ovcima na kojoj je ugraviran natpis “za dom spremni”. Odluke Ustavnog suda U SDP-u obrazlažu kako je Ustavni sud 2016. godine u svibnju donio odluku kojom je potvrdio sankcioniranje uporabe pozdrava “ZDS” u političkom životu, a potom u studenom u predmetu Josip Šimunić potvrdio odluku visokog prekršajnog suda koja je rekla da zbog svoje zloupotrebe tijekom ustaškog režima, pozdrav “ZDS” treba biti tumačen kao govor mržnje. – Ako Ustavni sud prihvaća da je korištenje pozdrava “ZDS” govor mržnje, tada tijela javne vlasti moraju taj govor na taj način i tretirati i sankcionirati njegovo korištenje – kaže potpredsjednik SDP-a i saborski zastupnik Peđa Grbin. Uklanjanje sporne ploče u Jasenovcu, podsjeća Grbin, pokušalo se ishoditi, nakon što se ona i pojavila, putem saborskog Odbora za ustav. – Tom je prilikom došlo i do konsenzusa s vladajućima zbog kojeg su nas opravdano kritizirali. Odbor je donio zaključak da ploča vrijeđa žrtve Jasenovca i da se takve stvari u posebnim mjestima ne poduzimaju te pozvao nadležna tijela da takva obilježja ukloni. Moraju se honorirati sve žrtve, ali se pri tome ne smije vrijeđati druge. Smatrali smo da je konsenzus nužan i da ćemo postići, ako ništa drugo, barem micanje te ploče. No ništa se do dana današnjeg nije dogodilo, zbog čega Hrvatska nailazi na vrlo oštre osude i u zemlji, ali i od naših saveznika – objašnjava Grbin. A osim što će interpelacijom zahtijevati skidanje ploče u Jasenovcu, SDP će tražiti i da Vlada sukladno svojim ovlastima pokrene postupak nadzora nad pravnim osobama koje u svojem nazivu ili znakovlju koriste pozdrav “za dom spremni”. – Cilj nadzora je da se utvrdi postoje li takve udruge i gdje i da se od onoga tko je u prekršaju zatraži promjena statuta. A ako se na to ogluše, postoji nekoliko mogućnosti poput izricanja prekršajnih sankcija pa i do pokretanja postupka brisanja spornih udruga – objašnjava Grbin. Ponovno bojkot Ploča je jedan od razloga i zašto nacionalne zajednice u Hrvatskoj, a koje su najviše stradale za vrijeme ustaškog režima, iz protesta planiraju bojkotirati službenu komemoraciju 22. travnja u Jasenovcu. Pa će se tako i ove godine, kao i lani, vjerojatno održati čak tri komemoracije u Jasenovcu. Ona službena pod pokroviteljstvom Sabora, ona u organizaciji koordinacije židovskih općina u Hrvatskoj koja će svoju komemoraciju održati najvjerojatnije 24. travnja te komemoracija koju organizira Savez antifašističkih boraca Hrvatske, a koja će se navodno održati 23. travnja. I na koju će vjerojatno i predstavnici SDP-a. >> Traže zabranu Thompsonovog koncerta u Sloveniji: 'Kod nas nema mjesta za fašizam' >> Pupovac otkrio zašto nije potpisao Deklaraciju o zajedničkom jeziku Potpredsjednik SDP-a Peđa Grbin autor je teksta interpelacije koju SDP u proceduru šalje uoči službene komemoracije u Jasenovcu. U SDP-u se nadaju da će predsjednik Sabora Božo Petrov interpelaciju staviti što prije na dnevni red. Iz te stranke također ne planiraju ići na službenu komemoraciju u Jasenovac i najvjerojatnije će ići na komemoraciju SABA RH. Zbog ploče u Jasenovcu, koja je samo jedan od spornih razloga, na službenu komemoraciju ne ide ni Koordinacija židovskih općina koja je propustila službenu komemoraciju pod pokroviteljstvom Sabora i prošle godine. Prema riječima predsjednika Koordinacije Ognjena Krausa, oni će imati svoju komemoraciju i to 24. travnja. 