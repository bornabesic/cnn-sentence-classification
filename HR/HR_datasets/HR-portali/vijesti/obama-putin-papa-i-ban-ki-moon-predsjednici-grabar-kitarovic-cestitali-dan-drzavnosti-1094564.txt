Američki i ruski predsjednici Barack Obama i Vladimir Putin, papa Franjo i glavni tajnik UN-a Ban Ki-moon poslali su u petak predsjednici Kolindi Grabar-Kitarović čestitke u povodu Dana državnosti, priopćeno je s Pantovčaka. Sjedinjene Američke Države cijene čvrstu suradnju s Hrvatskom u Europi i na svjetskoj sceni, stoji u čestitki američkog predsjednika Baracka Obame. Obama dodaje kako Hrvatska služi kao primjer regiji kako naporan rad i reforme mogu voditi u euroatlantske integracije.  – Sjedinjene su Države ponosne što su saveznik, partner i prijatelj Hrvatske. Svim Hrvatima čestitke za Dan državnosti – stoji u čestitki američkog predsjednika. Ruski predsjednik Vladimir Putin u svojoj čestitki naglašava interes za razvoju konstruktivnih i uzajamno korisnih rusko-hrvatskih odnosa. – To je u interesu naroda naših država i usmjereno prema jačanju stabilnosti i sigurnosti u Europi – kaže Putin. – Molim Boga da podrži ostvarene napore za zajedničko dobro kako bi svaki građanin vaše zemlje, napose ako je slab i bespomoćan, prema svojim težnjama upoznao sreću i mir – poručio je predsjednici države papa Franjo i naglasio da na čitav hrvatski narod zaziva obilje Božjeg blagoslova. Glavni tajnik UN-a Ban Ki-moon u svojoj čestitki Dan državnosti ističe kao priliku za proslavu ponosne povijesti Hrvatske te za ponovno potvrđivanje univerzalnih vrijednosti, ljudskih prava, razvoja i mira. – Ujedinjeni su narodi sretni što mogu crpiti snagu iz svog raznolikog članstva, okupljajući u radu na zajedničkoj stvari različite kulturne tradicije. Doprinosi Republike Hrvatske bitni su za postizanje naših zajedničkih ciljeva. Svoje čestitke poslali su, među ostalima, i japanski car Akihito, švedski, nizozemski i marokanski kraljevi Karlo XVI. Gustav, Vilim Aleksandar i Muhamed VI. te predsjednici Njemačke, Italije, Austrije, Bugarske, Švicarske, Češke, Slovačke, Finske i Turkmenistana. 