Šef briselske policijske postaje Robert Devillez na dan tragičnog terorističkog napada u Bruxellesu, kada je poginula 31 osoba, pojavio se na hitno sazvanom sastanku - pijan! Devillez je na hitan sastanak s gradonačelnikom zakasnio, a kada se konačno pojavio, "imao je problema u komuniciranju", kako prenose mediji. Kolege su posumnjali da je pod utjecajem alkohola i oduzeli su mu službeni pištolj. Alkotest je potvrdio da je pijan. Imao je 0,8 promila alkohola u krvi, što je iznad dopuštene granice za vožnju u Belgiji, koja iznosi 0,5 promila. Odmah je poslan kući. Policija je u priopćenju spomenula samo inicijale, ali Robert Devillez je jedini policijski šef na tom području s tim inicijalima. Inače je nadležan za policiju u predjelu Bruxellesa pod nazivom Ixelles, gdje su vlasti već primijetile problem s alkoholom među policajcima, što je zabilježeno u prošlogodišnjem posebnom izvještaju. Ixelles je poznat po mnogim popularnim restoranima i kafićima, a u toj se četvrti nalaze i uredi Europskog parlamenta. Prema pisanju belgijskih medija, kazna za alkoholizirane službenike kreće se od upozorenja do suspenzije ili otkaza.