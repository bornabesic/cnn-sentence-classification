Foto: Jasmina Jovev/Privatan album IME zviždačice Jasmine Jovev svima je postalo poznato 2014. godine kad je javnosti razotkrila malverzacije tadašnje SDP-ove županice Marine Lovrić Merzel, u čijem je kabinetu radila.  Nakon što je uspjela svrgnuti dotad nedodirljivu županicu, sada se Jovev kandidira za gradonačelnicu Siska. Na izbore izlazi kao nezavisna jer ne želi da joj se ime veže ni uz jednu stranku, iako su je mnoge htjele u svojim redovima.  Jovev je nakon razotkrivanja kriminala Marine Lovrić Merzel ostala bez posla. Dobila je otkaz u županiji, a ubrzo je otkaz dobio i njen suprug na HRT-u.  Nakon duge borbe ponovno je vraćena na posao jer je utvrđeno da je dobila nezakoniti otkaz. Suprug joj je, također, dobio spor s HRT-om na sudu i vraćen je na posao.  Sad ulazi u bitku za grad. Smatra da su i HDZ i SDP dosad katastrofalno vodili grad kojeg sve više mladih napušta i odlazi trbuhom za kruhom. Kako to misli postići kao nezavisan kandidat, otkriva u intervjuu za Index.   Kako ste se odlučili kandidirati za gradonačelnicu?  Odluka nije bila laka, ali jednostavno sam osjetila da je došlo vrijeme da se više aktiviram i da pokušam nešto učiniti da se stvari u Sisku promjene. Ponosna sam Siščanka koja voli svoj grad i kojoj je dosta da ga se stalno spominje kao "grad slučaj". Stanje u gradu je doista teško, ali ipak znam da ima nade i prostora za popravak. Sisak sa sposobnom upravom može u razumnom roku postati grad u koji će se ne samo vratiti njegovi stanovnici, već će biti poželjno mjesto za život i ljudima iz drugih sredina.  Što su Vaše reference za posao gradonačelnice?  Mislim da sam i kompletan kandidat s obzirom na obrazovanje, ali i činjenicu da sam dugo godina bila novinarka HRT-a u Sisku i nema teme ni problema na terenu s kojim nisam upoznata. S druge strane, radim (s prekidom) i nekoliko godina u sustavu regionalne i lokalne samouprave, pa imam i znanje o tome kakav je sustav i što eventualno treba mijenjati. Ipak, Siščani su ti koje će se pitati i čija će biti zadnja. Ako mi daju podršku kao što su mi je dali prije par godina, uspjeh je zajamčen.  Ranije su Vas prozivali da ste HDZ-ov igrač, jesu li Vas oni zvali? Ako jesu, kako to da im se niste priključili, već idete sami na izbore?  Zvalo me nekoliko stranaka, ali i nezavisnih lista. Zbog korektnosti neću reći koje su to, ali sve sam ih odbila. Put nezavisnog kandidata je višestruko teži jer krećete u bitku sa skromnom logistikom. Smatam da je to ipak ispravniji put jer između građana i onoga koga izaberu nema vojske koju treba zbrinuti poslije izbora. Prozivanjem čiji sam "igrač" ili što su to moji motivi bave se ljudi koji ne mogu shvatiti da netko može sam izaći na crtu ili ne mogu shvatiti na netko želi živjeti pošteno. To više govori o njima i njihovom mentalnom sklopu. Kinezi kažu da "ako na putu staneš baciti kamen na svakog psa koji na tebe laje, nikad nigdje nećeš stići".  Izlazite na izbore kao nezavisna kandidatkinja, hoćete li se priključiti MOST-u nezavisnih lista?  Ne. Uz dužno poštovanje, MOST je ipak stranka sa svojom hijerarhijom i vodstvom, pa mislim da bi priključivanjem izgubila neovisnost koju želim u radu kao gradonačelnica Siska.  Što u Sisku treba mijenjati?  Teza koju ponavljam je najbolji odgovor na ovo pitanje. Varaždin je u zadnjih 20 godina imao skoro isti broj stanovnika, ali i skoro isti proračun. Varaždin je po istraživanju 1. grad po kvaliteti života, a Siska nema među prvih 50. Meni to govori da ne samo da treba mijenjati upravu, već treba promijeniti i sam način upravljanja. Imamo prekrasan grad bogate povijesti, savršenog geostrateškog položaja. Siščani su vrijedni, pošteni ljudi s tradicijom življenja od svoga rada. Pa kako to da smo tu gdje jesmo?  Što biste prvo napravili da postanete gradonačelnica?  Reorganizaciju gradske uprave i gradskih poduzeća, ali tako da se vrednuje rad i znanje. Potom bi tim pravnika i financijskih stručnjaka temeljito pročešljao tu istu upravu i poduzeća. Sisak bi imao clean start. Zatim bi okupila predstavnike obrtnika, poduzetnika i zajedno bismo krenuli u borbu za svako radno mjesto i za svaku obitelj koja danas razmišlja o odlasku iz grada.  Sisak bi imao bolje uvjete za ulaganje i otvaranje radnih mjesta od bilo kojeg drugog grada u Hrvatskoj. Gradska uprava ne može zaposliti mnogo ljudi, ali pametnom politikom može stvoriti uvjete da investitori zaposle velik broj radnika. Možete li vjerovati da Sisak danas nema svoj ured za gospodarstvo?  Najavili ste posebno borbu protiv korupcije?  Proces zapošljavanja učinila bi potpuno transparentnim. Dakle ne samo javni natječaji, već i javna testiranja na koje bi bili pozivani mediji. Sisak bi postavio standard borbe protiv nepotizma i korupcije. Uvjerena sam da je korupcija uzrok propadanja i siromaštva, a ne posljedica. Isto tako smatram da korupciju treba poput bolesti preventivno uništavati kod mladih.  Kao predsjednica Antikorupcijskog povjerenstva Sisačko-moslavačke županije pokrenula sam, u suradnji s Ministarstvom pravosuđa, program edukacije srednjoškolaca. Mlade moramo "cijepiti" prije nego ih sustav zarazi. Ako dobijemo samo jednu generaciju koja neće uopće razumjeti što rečenica "snađi se druže" znači- naše društvo će prosperirati.  Kako komentirate dosadašnje vođenje grada?  Smatram da smo u Sisku imali samo dvije vrste vlasti. Onu koja nije radila ništa i onu koja bolje da ne radi ništa. To je ova aktualna. Mislim da je politika ogromnog zaduživanja grada na poček od 5 godina, da bi se dobili izbori predizbornim radovima potpuno promašena.  Filozofija "bar se nešto radi" ne pali ni u prosječnom domaćinstvu, kamoli u jednom gradu. Mora se znati što se radi i zašto se to radi. Treba vidjeti i planirati dalje od iduće kampanje.  Nažalost, s dolaskom ove vlasti Sisak je postao osiromašen, ne samo materijalno nego i društveno, ljudski. Postali smo grad duboko podijeljen na naše i njihove, grad u kojemu se gleda tko s kim pije kavu. Ja na takve podjele ne pristajem. Takav način razmišljanja znači da čim netko dolazi na vlast polovinu svojih građana automatski smatra neprijateljima. To je potpuno neprihvatljivo.  Koji su Vam planovi za Sisak i zašto slogan "vratit ću vam grad"?  Moji planovi za Sisak i njihova izvedba ovisit će ipak o povjerenju, odnosno količini povjerenja koje će mi moji sugrađani posuditi na četiri godine. Kako god bilo, neću odustajati od svoga grada. Slogan znači da ću vratiti građanima njihov grad, da ću osluškivati njihove želje. Slušat ću savjete svojih građana jer ako su pametni kad nam daju glas, onda su pametni i kada nas kritiziraju. Također ću pokušati razvojem grada vratiti onaj Sisak koji je otišao trbuhom za kruhom.  Sisak je poznat i kao grad iz kojega mladi najviše odlaze, što bi trebalo učiniti da se spriječi odljev?  Ukratko, posao. Ako uspijemo zaposliti mlade u Sisku, budućnost je sigurna. Nitko ne odlazi zato što mu je ljepše negdje drugdje, već zato što mora da bi preživio. Nigdje kava nije kao u tvom kvartu, nigdje prijatelji nisu kao oni s kojima odrastaš.  Ja sam upravo zato i počela svoju kampanju na Autobusnom kolodvoru u Sisku. To je nekad bilo mjesto dolaska tisuća ljudi u grad. Danas je nažalost mjesto odlaska i mjesto na kojemu moj grad nestaje.  Koliko nezaposlenih ima Sisak? Što Grad može poduzeti da se smanji ta stopa?  Sisak ima 4500-5000 nezaposlenih. Samo, ta je statistika varljiva jer treba uzeti u obzir i to da ljudi odlaze. Događa se da pada broj nezaposlenih, ali pada i broj zaposlenih zato što raste broj iseljenih.  Znači, posao je ključna stvar da bi mladi ostali, ali treba uvesti i pogodnosti za one mlade koji imaju posao. Treba ih motivirati da imaju brojniju obitelj.  Tu moj program planira napraviti važne pomake. Od besplatnog sporta za svu djecu, preko raznih olakšica za plaćanje vrtića, pomoći pri školovanju djece. Zbog svega toga moj prvi zamjenik Marko Rafaj će biti volonter, a novac namijenjen njegovoj plaći bit će usmjeren u sport i tehničku kulturu. Također, moj drugi zamjenik Siniša Pavrlišak svoju će plaću davati za 20-ak stipendija po 500 kuna za školovanje djece za deficitarna zanimanja.   Javnosti ste poznati kao zviždačica koja je razotkrila bivšu SDP-ovu županicu Marinu Lovrić Merzel, koliko će Vam to pomoći ili odmoći?  Mislim da će pomoći u smislu da ljudi znaju moje ime,znaju za koje vrijednosti se zalažem,ali ovo su lokalni izbori, pa će građani osluškivati i procjenjivati kandidate i po tome što nude biračima u smislu poboljšanja kvalitete života. Najviše će pomoći ako postanem gradonačelnica jer mislim da oni koji inače trguju poslovima i položajima neće ni pokušati doći k meni s ponudama. Primjećujem da su ti već nervozni i zabrinuti. To mi se sviđa.  Bivša županica o čijim ste malverzacijama javno progovorili danas radi u jednoj osiguravajućoj tvrtki, a suđenje joj još nije ni počelo, kako to komentiraš?  Svatko ima svoj život. Ja čak ni nakon svega nikome ne želim zlo.