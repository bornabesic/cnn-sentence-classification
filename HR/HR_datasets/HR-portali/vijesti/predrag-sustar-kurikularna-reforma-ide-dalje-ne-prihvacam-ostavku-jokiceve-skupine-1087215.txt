– Kurikularna reforma ide dalje i u tome je dobila jednoglasnu potporu Vlade Republike Hrvatske. Ne prihvaćam zatraženo razrješenje ekspertne radne skupine. Ako smo uistinu posvećeni provedbi cjelovite kurikularne reforme, preuzmimo odgovornosti koje su nam povjerene – priopćilo je ministarstvo znanosti, obrazovanja i sporta. Više o ovoj temi ministar Predrag Šustar će reći u petak u 10 sati na konferenciji za medije. Priopćenje ministra Šustara komentirao je Boris Jokić, voditelj ekspertne skupine. - Iznenadilo me priopćenje. Mislim da je ljudima dosta priopćenja. Treba iskreno reći kakva je to podrška. Vlada treba objasniti, hoće li biti reforme, kakva će ona biti i ima li za nju novca', rekao je Jokić u razgovoru za Dnevnik Nove TV te dodao: - Nije ovo tržnica. Radi se o prevažnim stvarima za ovu zemlju. Ova reforma odgovara svima ljudima u ovom društvu, a marginalne skupine žele destrukciju. Mi smo danas rekli sve što smo imali za reći. Ova reforma od učenika zahtjeva odgovornost, da pišu testove na vrijeme, da rade domaću zadaću, da su pošteni, da nisu licemjerni, da rade stvari na odgovarajući način. Isto to treba očekivati od političara, bilo koje opcije. Političari moraju pokazati ljudskost i moraju pokazati odgovornost u vezi važnih stvari kao što je ova, a to je reforma obrazovanja. S naše strane, ovo je poruka svim učenicima, nastavnicima, svima u školama, da se u njima nalazi budućnost ove zemlje. Ova reforma je to i pokazala. Na pitanje kolika je njegova odgovornost te je li i dalje u ostavci nakon Šustarova priopćenja, Jokić je kazao: - Moja odgovornost je potpuna. Mi smo danas pokazali da smo odgovorni ljudi, da nemamo više niti moralnog niti ljudskog integriteta voditi ovaj proces ukoliko nemamo podršku i povjerenje onih koji vode ovu zemlju. Podsjetimo, voditelj stručne radne skupine za provedbu cjelovite kurikularne reforme Boris Jokić i njegov stručni tim dali su danas neopozive ostavke obrazloživši taj čin političkim pritiscima, uz poruku kako je njihova odluka konačna i kako razgovora o njoj nema. – U ovom procesu mi trenutačno nemamo dojam da postoji podrška nama kao skupini i povjerenje u nas kao ljude da vodimo ovaj proces dalje. Bili smo spremni na dijalog, bili smo spremni i na proširenje ove radne skupine, međutim, ne možemo pristati na političke utjecaje bili oni slijeva, zdesna ili iz centra. Struka mora uvijek biti ispred politike – poručio je Jokić. >>'Skupina s Jokićem na čelu, koju je postavio SDP, nije željela slušati kritike' >>Rusak: Žao mi je zbog Jokićeve ostavke >>'Od ministra zahtijevamo razrješenje s mjesta voditelja i članova ekspertne skupine' >>Burne reakcije: 'Šustar je samo formalni ministar, treba podnijeti ostavku' 