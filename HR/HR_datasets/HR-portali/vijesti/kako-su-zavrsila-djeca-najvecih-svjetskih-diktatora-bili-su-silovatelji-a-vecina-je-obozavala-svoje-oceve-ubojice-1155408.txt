Djeca najvećih svjetskih diktatora u većini slučajeva nisu dobro završila, a njihove živote opisao je u knjizi "Djeca čudovišta" (Children of Monsters) Jay Nordlinger. Nimfomanka i silovatelj Rumunjski diktator Nicolae Ceausescu na čelu Rumunjske bio je od 1965. do 1989. godine. Imao je posvojenog sina Valentina, kćer Zoiu te sina Nicua. Valentin i Zoia uhićeni su zbog korupcije, a Zoia je prozvana nimfomankom te se govorilo kako jako puno pije. Najmlađi sin Nicu od tinejdžerskih dana nekontrolirano je pio i silovao, a žene je napastovao kad mu te prohtjelo. – Imao je dozvolu za sve. Bio je vrsta osobe koja je mogla projuriti kroz crveno, usput ubiti ljude i proći nekažnjeno. Bio je toliko zao da danas izgledao kao neki lik iz stripa – napisao je u svojoj knjizi Nordlinger. Nakon očevog pogubljena, Valentin i Zoia su uhićeni i pušteni su na slobodu nakon deset mjeseci. Nicu je osuđen na 20 godina zatvora, no odslužio je samo tri nakon čega je u 45. godini života umro od ciroze jetre. Obožavao najstariju kćer Benito Mussolini, fašistički vođa i diktator na čelu Italije bio je od 1925. do 1943. godine. Imao je petero djece, a najviše je obožavao najstariju kćer Eddu koja se udala za fašista Galeazza Cianoa. Mussolini ih je pratio u svom automobilu na putu na medeni mjesec, a Edda je u jednom trenutku zaustavila automobil i zahtijevala od oca da se vrati. Poslušao ju je, ali to ga je jako pogodilo. Pred kraj rata njegov zet Ciano pridružio se onima koji su odlučili Mussolinija svrgnuti s vlasti. Kada ga je Hitler ponovno odlučio vratiti na vlast, muškarci koji su glasali protiv njega, uključujući i Cianoa, osuđeni su na smrt. Edda je oca molila i preklinjala da joj spasi supruga, no on to nije želio. Kada su joj ubili supruga, Edda je prekinula sve veze s ocem i kazala mu kako se odriče imena Mussolini. Diktator se navodno od toga nikada nije oporavio. Kakav otac takva kći Kineski diktator Mao Ce-tung vladao je Kinom od 1945. do 1976. godine, a za njegove vladavine ubijeni su deseci milijuna ljudi. On je imao desetero djece, a nekoliko njih umrlo je još u ranom djetinjstvu. Njegov osobni liječnik kazao je kako Ce-tung nikada nije pokazao ikakve emocije zbog tih gubitaka. Djecu je imao s nekoliko žena, a s nijednom nije imao skladan brak. Njegove dvije kćeri, Li Na i Li Min, piše Nordlinger, dokaz su koliko različita mogu biti diktatorova djeca. Li na bila je prava tatina kćerka i rješavala se svakoga tko nije bio dovoljno poslušan. Tijekom Kulturne revolucije njezin prijatelj završio je u logoru gdje je mučen samo zato što su imali manje nesuglasice. S druge strane, kći Li Min pokušavala je živjeti normalnim životom, udala se i imala je dvoje djece. Bezuspješno je pokušavala razviti odnos s ocem, a na kraju je doživjela živčani slom i pala u depresiju s kojom se kasnije godinama mučila. >> Što imaju zajedničko Staljin, Mao Ce-tung i Donald Trump?