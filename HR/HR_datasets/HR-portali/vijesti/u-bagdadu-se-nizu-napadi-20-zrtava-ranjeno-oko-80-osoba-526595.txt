Novi napad automobilom bombom s najmanje sedam žrtava počinjen je u utorak ujutro u Bagdadu nakon prvoga s 13 žrtava za koji je odgovornost preuzela džihadistička Islamska država, a u oba napada ranjeno je 80 osoba, rekli su sigurnosni izvori o nasilju kojim je obilježen početak svetog mjeseca ramazana.  U drugome napadu je osim sedam žrtava ranjeno najmanje 30 osoba, a među njima su policajci, prenosi agencija dpa.  Napad se dogodio blizu jedne od zgrada vlade u četvrti al-Karkh, rekao je glasnogovornik bagdadske policije.  U ponedjeljak kasno navečer je najmanje 13 osoba ubijeno, a 40 ranjeno, prema zadnjim podacima u napadu automobilom bombom u središnjem dijelu Bagdada, objavila je televizijska postaja Al Arabiya pozivajući se na sigurnosne izvore. Autobomba je detonirana u užurbanoj gradskoj četvrti Karadi u kojoj se okuplja veliki broj ljudi. Prema lokalnim medijima i društvenim mrežama, eksplozija se dogodila ispred popularne slastičarnice. Za prvi napad odgovornost je preuzela takozvana Islamska država (IS). Nekoliko sati poslije, u drugome napadu ozlijeđeno je najmanje 38 osoba, a za njega još nitko nije preuzeo odgovornost.  Ovi najnoviji atentati automobilom bombom izvedeni su tijekom ramazana kada mnogi ljudi ostaju poslije ponoći u gradu i pripremaju se za novi dan posta jednomjesečnog posta. Četvrt Karada bila je poprište velikog napada kamionom bombom 2016., u kojem su ubijene 324 osobe, što je bio najsmrtonosniji atentat u Iraku od američke invazije 2003. Suočen s protuofenzivom iračkih snaga, šijitskih paravojnih skupina i međunarodne koalicije, IS se povlači u Iraku kojega je dijelove osvojio 2014. i u kojima, je kao i u osvojenim dijelovima Sirije objavio svoj kalifat. IS se sada sveo na svoje opkoljeno uporište u sjevernom gradu Mosulu, koji je zapravo njegova prijestolnica.