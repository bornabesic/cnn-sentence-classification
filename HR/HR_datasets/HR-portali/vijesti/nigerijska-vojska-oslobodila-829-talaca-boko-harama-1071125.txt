Postrojbe nigerijske vojske oslobodile su 829 talaca koje je držala islamistička skupina Boko Haram i istjerale pobunjenike iz više sela na nestabilnom sjeveroistoku zemlje, priopćila je nigerijska vojska u četvrtak. Glasnogovornik vojske Sani Usman priopćio je da su vojnici oslobodili područje Kala Balge i ubili 22 terorista. "Vojnici su također oslobodili 309 osoba koje su teroristi držali kao taoce", izvijestio je glasnogovornik. Vojska je napala pobunjenike i u selu Kusuma gdje je oslobodila još 520 talaca. U akciji su ubijena trojica pobunjenika a jedan je zarobljen, priopćio je glasnogovornik. U nasilju islamističkih pobunjenika iz skupine Boko Haram od 2009. godine je na sjeveru Nigerije život izgubilo 17.000 ljudi, većinom muslimana. >> Nigerijska vojska ubila 37 pripadnika Boko Harama