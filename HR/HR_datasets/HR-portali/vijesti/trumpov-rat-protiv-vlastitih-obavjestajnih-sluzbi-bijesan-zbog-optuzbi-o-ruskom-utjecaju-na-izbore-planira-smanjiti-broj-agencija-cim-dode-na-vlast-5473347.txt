"Zamislite da je situacija bila obrnuta. Da smo mi izgubili i sada pričamo kako smo izbore izgubili jer je Rusija uposlila hakere da nam naškode, a pomognu drugoj strani. Pa odmah bi nas nazvali teoretičarima urote!" govorio je izabrani američki predsjednik Donald Trump još početkom prosinca. Povod je bila vijest da obavještajna agencija CIA-e vjeruje da je ruska vlada uz pomoć hakera pokušavala usmjeriti američke izbore u Trumpovu korist. Služeći se kao i obično društvenom mrežom Twitter, Donald Trump se obratio sljedbenicima kako bi napao CIA-u i njezina šefa Johna Brennana. U proteklih mjesec dana učinio je to mnogo puta. Sada će, čini se, otići i korak dalje. Wall Strett Journal objavio je pozivajući se na izvore bliske Trumpu da izabrani predsjednik sa svojim savjetnicima upravo planira restrukturiranje američkog obavještajnog aparata. "Zamisao o preustroju infrastrukture obavještajne zajednice potpuno je netočna", rekao je jučer Trumpov glasnogovornik Sean Spicer. Detalja o Trumpovim planovima nema osim da želi smanjiti broj agencija, eventualno ih spojiti ili promijeniti njihov način rada. Riječ je o tijelu koje je s godinama naraslo i u broju obavještajnih agencija i u broju zaposlenika. Osobe bliske Trumpu izjavile su da je povod reorganizaciji što Trump smatra da je nacionalni obavještajni aparat, na čijem čelu je Ured nacionalnog obavještajnog direktora Jamesa Clappera, (ODNI) postao prevelik i da je ispolitiziran. Promjene se planiraju i u CIA-i, najpoznatijoj obavještajnoj agenciji. Prema informacijama WSJ-a,  planira se rezanje broja zaposlenika u CIA-inom sjedištu u Virginiji, a slanje većeg broja ljudi na teren. Amerika ne pamti predsjednika koji je tako otvoreno flertovao s kolegom u Moskvi. Zbog otvorenog simpatiziranja ruskog predsjednika Vladimira Putina, bivšeg KGB-ovca, Donald Trump je postao glavni junak niza satira. Trump sve vrijeme brani Rusiju, tvrdeći da "ima neke podatke koji drugi nemaju, a oni dokazuju da Rusija nije umiješana u hakerske napade za vrijeme kampanje". Obećao je da će ih objaviti, ali to nije učinio. U međuvremenu je stao uz čovjeka kojeg obavještajna zajednica smatra američkim otpadnikom. Julian Assange, urednik WikiLeaksa, godinama živi u ambasadi Ekvadora u Londonu. Tvrdi da mailove Johna Podeste, šefa predsjedničke kampanje Hillary Clinton, koji su iscurili za vrijeme kampanje i naškodili Clinton, nije dobio od Rusije ili bilo koje druge države. "Assange je izjavio da je Podestinu elektroničku poštu moglo hakirati dijete. Zašto Demokratska stranka nije bila opreznija? I sam Assange tvrdi da nije dobio informacije od Rusije", poručio je Trump. Mnogima nije dobro sjelo što Trump kritizira američke službe, a staje na stranu Assangea. "Imamo dvije opcije. Možemo vjerovati čovjeku koji je u bijegu od zakona, a poznat je po tome što je objavio informacije koje su naše vojnike dovele u opasnost. Ili vjerovati 17 agencija koje su položile zakletvu da će nas štititi", izjavio je republikanski senator Lindsey Graham. Bez obzira na sve Donald Trump ne skriva oduševljenje Putinom. Kada je Barack Obama prije nekoliko dana odlučio protjerati 35 ruskih državljana kao protumjeru zbog ruskog petljanja u američke izbore, Putin  je odgovorio da neće reagirati već će pričekati da vidi kako će se postaviti nova vlada. Nije dugo čekao. "Odličan potez Vladimira Putina! Ovo s odgodom... Uvijek sam znao da je jako pametan", napisao je u tvitu Trump, još jednom na sve glase hvaleći svog kolegu Rusa. Ured nacionalnog obavještajno direktora, čiju reorganizaciju planira, osnovan je 2004. s ciljem poboljšanja koordinacije rada agencija nakon 11. rujna. Prijedloga za restrukturiranje bilo je i ranije. Još 2010. to je predložio panel Bijele kuće, međutim, nije bilo pomaka u tom smjeru. "Posao Ureda omogućava agencijama poput CIA-e da bolje rade svoj posao. Ograničavanje bi naškodilo nacionalnoj sigurnosti", izjavio je demokrat Adam Schiff iz Kalifornije. Šef CIA-e John Brennan, šef FBI-ja James Commey i šef DNI-ja James Clapper trebali bi se danas sastati s Trumpom kako bi ga izbrifirali o hakiranju. Trump je u utorak na Twitteru objavio da se sastanak trebao održan ranije, ali je otkazan. Sugerirao je da je to zato što obavještajnim šefovima treba još vremena da "izgrade slučaj protiv Rusije". Američki mediji pišu kako se ne slažu ni svi Trumpovi savjetnici o tome kako se postaviti prema Rusiji. Među onima koji podržavaju Trumpov plan je general Michael Flynn koji je bio na čelu vojnih obavještajaca (DIA) dok ga 2014. godine Clapper nije smijenio. Upravo je Clapper jučer pred senatskim odborom za oružane snage izjavio kako "Rusija predstalja ozbiljnu kibernetičku prijetnju SAD-u" te da je "hakiranje bilo samo dio ruskih nastojanja da se poremete američki izbori". Clappera bi trebao zamijeniti bivši republikanski senator Dan Coats. CIA-u će pak preuzeti Mike Pompeo, republikanac iz Kanzasa. Trump je više puta podsjećao kako je CIA pogriješila tvrdeći da u Iraku postoji oružje za masovnu uništenje. "Kako mogu znati da ne griješe i s Putinom", pita se Trump.