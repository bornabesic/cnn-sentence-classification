Pred više od 100 ljudi svečano je u Velikoj dvorani Matice hrvatske predstavljen prvi broj „Obnove“, časopisa mladih koji se bavi kulturnim, društvenim i političkim temama. Javnosti su ga predstavili glavni urednik Marko Paradžik, te Hrvoje Hitrec, Tomislav Sunić i Jure Vujić. Glavni urednik „Obnove” Marko Paradžik izložio je prisutnima povijest nastanka udruge “Obnova” i koncept časopisa,  kojeg vidi kao platformu mladih za polemiku i dijalog o bitnim kulturnim, društvenim i političkim pitanjima današnjeg hrvatskog društva. Prema njegovim riječima, časopis će izlaziti dvaput godišnje s vjerom da može ponuditi neke nove perspektive u hrvatskom medijskom prostoru s obzirom na pristup obradi pojedinih tema, što je u ovom slučaju  bila kulturna hegemonija. Jure Vujić, pročelnik Odjela za politologiju Matice hrvatske, izrazio je zadovoljstvo uključivanjem mlađih naraštaja u kulturne projekte. Naglasio je važnost ideja i kulturnog rada u oblikovanju političke stvarnosti, u čemu vidi prostora i za djelovanje novog časopisa. Nakon urednika, o novom su projektu nekoliko riječi rekli i ugledni hrvatski književnici Hrvoje Hitrec i prof. dr. Tomislav Sunić, koji su dali intervju za prvi broj časopisa. Hitrec, koji ima velikog iskustva u spisateljskom, medijskom i političkom radu, izjavio je kako je odabir imena časopisa itekako prikladan s obzirom da je nama zaista potrebna „obnova zgrade hrvatske države, obnova hrvatskog društva i obnova zapuštenog parka hrvatske kulture.” Sretan je zbog činjenice da su se i mladi pokretači časopisa odlučili za tiskano izdanje umjesto danas sve raširenijih elektroničkih oblika medija. Kao zadnji je govornik nastupio prof. dr. Tomislav Sunić, književnik i prevoditelj, koji je na vrlo zanimljiv način prisutnima izložio sadržaj časopisa po člancima i temama. Zbog svoje specifičnosti, časopis je pobudio značajan interes okupljenih. Časopis se može naručiti na mrežnim stranicama udruge „Obnova”.