Identitet i državljanstvo svih stradalih u terorističkom napadu u Londonu još nisu poznati tako da se ne zna ima li među njima hrvatskih državljana, izjavio je u nedjelju hrvatski veleposlanik u Velikoj Britaniji Ivan Grdešić. "Mi smo u stalnoj vezi s britanskim vlastima i policijom i potrajat će jedno vrijeme dok se identificiraju žrtve i utvrdi njihovo državljanstvo. Nadajmo se da među stradalima u ovom napadu nema hrvatskih državljana", rekao je Grdešić u telefonskoj izjavi za Hinu.  Svi djelatnici veleposlanstva su dobro, kazao je. Također je rekao da je dio Londona oko London Bridgea i Borough Marketa zatvoren kao i podzemna željeznica. U gradu je pojačana policijska nazočnost, ali nije povećana razina opasnosti koja je nedavno s maksimalne spuštena na jednu razinu niže. Napadači su se u subotu navečer zaletjeli velikom brzinom kombijem u pješake na London Bridgeu i nakon toga noževima napadali prolaznike na ulicama i posjetitelje obližnjih barova u Borough Marketu usmrtivši sedam osoba i ozlijedivši najmanje 48. U međuvremenu je francusko predsjedništvo priopćilo da su u napadu ozlijeđena dva francuska državljana, od kojih jedan teško. Napad je izvršen uoči britanskih parlamentarnih izbora zakazanih za 8. lipnja i manje od dva tjedna nakon samoubilačkog napada na manchesterskom koncertu američke pop pjevačice Ariane Grande na kojemu su ubijene 22 osobe.