Foto: vlada.mk  U SKOPLJU je danas Ljupčo Stojanovski, 57-godišnjak iz Velesa, pokušao ubiti dosadašnjeg ministra zdravstva Makedonije, Nikolu Todorova. Prema pisanju makedonske Večeri napadač ga nije uspio pogoditi. Na Todorova je pucano ispred njegovog ministarstva, gdje je trebao predati dužnosti novom ministru, Arbenu Taravariju.   Televizija Telma javlja da je napadač ispalio tri hica iz pištolja, a prema makedonskoj televiziji napad nema političku pozadinu.   Policija je potvrdila kako je bivši ministar "fizički napadnut uz uporabu vatrenog oružja". Napadač je odmah uhićen.  Todorov je, podsjetimo, prije dva dana podnio ostavku na mjesto zastupnika u makedonskom Sobranju.