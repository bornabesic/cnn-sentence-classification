Tin Šunjerga je tijekom bijega policiji u Mercedesu šibenskih tablica nakon ubojstva roditelja uspio stići sve do Zagreba, doznaje Jutarnji. Policija je odmah i u Zagrebu postavila taktičke timove jer su ustanovili da u Zagrebu ima rodbinu pa su očekivali da bi ih mogao potražiti. Međutim, nakon dolaska do Zagreba cestom D-1 okrenuo se i krenuo nazad prema Vodicama. Na putu su bile postavljene policijske ophodnje i on je uspio proći dvije blokadne točke. Međutim, obzirom da je bio naoružan policajci su samo dojavili kolegama njegovo kretanje, pa je vrlo brzo lociran u Tribunju. Uhićenje je prepušteno pripadnicima specijalne policije. U potjeri su bile angažirane snage Antiterorističke jedinice Lučko i splitske jedinice, u kojoj je radio i njihov kolega Marin Šunjerga. Ubojica je tijekom bijega čak imao i nekoliko bliskih susreta s potjerom specijalnih snaga i uspio im je samo nakratko umaći sporednim cestama, ali je na kraju lociran. S obzirom na to da je pucao na policajce, oni su uzvratili vatru i pogodili automobil nakon čega su uhitili osumnjičenog i priveli ga u policijsku postaju.