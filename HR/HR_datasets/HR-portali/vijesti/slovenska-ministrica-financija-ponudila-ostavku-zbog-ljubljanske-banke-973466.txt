Foto: Hina  SLOVENSKA ministrica financija Mateja Vraničar Erman je premijeru Miri Ceraru ponudila svoju ostavku jer je preglasana na izvanrednoj zatvorenoj sjednici na kojoj se odlučivalo o privatizaciji Nove Ljubljanske banke, navode popodne slovenski mediji koji se pozivaju na neslužbene, ali pouzdane izvore.  Kako navodi poslovni list "Finance", te portali listova "Delo" i "Večer", ministrica Vraničar Erman je na sjednici podržala prijedlog Slovenskog državnog holdinga (SDH) da Slovenija ili iz proračunskih sredstava ili preko posebnog fonda potencijalnim ulagačima u NLB zajamči da neće snositi eventualne troškove sudskih tužbi koje se vode pred hrvatskim sudovima, a vezane su za tzv. prenesenu deviznu štednju, ali je taj prijedlog odbijen. Premijer odbio ostavku  Premijer Miro Cerar odbio je prihvatiti njezinu ostavku i ona i dalje ostaje u ministarstvu, prenijeli su slovenski mediji koji se pozivaju na izvor u ministarstvu financija. U kabinetu vlade naveli su da se radilo o izvanrednoj i zatvorenoj sjednici s povjerljivim informacijama, te da ne mogu komentirati informacije koje su se pojavile oko privatizacije Nove Ljubljanske banke (NLB).  Vlada je nakon sjednice u priopćenju za javnost navela da se raspravljalo o prijedlogu da se rizici koje u privatizaciji najveće slovenske banke predstavljaju tužbe protiv NLB-a na hrvatskim sudovima smanje jer bi u privatizaciji mogle predstavljati prepreku, ali da vlada predložene mjere nije prihvatila.  Bez garancije da će Slovenija preuzeti financijske obveze koje bi mogle rezultirati iz tužbi protiv NLB-a u Hrvatskoj i da to neće pasti na potencijalne investitore, država za NLB vjerojatno neće moći računati na adekvatnu cijenu koju bi mogla prihvatiti, pa postupku privatizacije banke prijeti nova odgoda. Holding planira prodati najmanje polovicu dionica NLB  Slovenski državni holding (SDH) planirao je da se najmanje 50 posto dionica NLB-a proda do sredine ove godine izdavanjem novih dionica putem inicijalne javne ponude (IPO). Ministrica Vraničar Erman ishodila je u pregovorima u Bruxellesu prije dva mjeseca da Europska komisija odobri slovenskoj vladi odgodu privatizacije koja je po prethodnom dogovoru trebala biti završena ove godine.  U Bruxellesu su pristali da se privatizacija NLB-a izvede u dvije faze, prva s prodajom najmanje polovice njenih dionica u ovoj, a onda još 25 posto u idućoj godini. Vraničar Erman je položaj ministrice preuzela nakon što je ostavku prije godinu i pol dana dao raniji ministar financija Dušan Mramor.