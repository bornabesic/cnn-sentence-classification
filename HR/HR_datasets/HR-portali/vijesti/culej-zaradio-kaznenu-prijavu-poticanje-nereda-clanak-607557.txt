Policija je i danas u Vukovaru imala pune ruke posla s čuvanjem ploča s dvojezičnim natpisima. Prosvjed se danas nastavio uz još veću prisutnost interventnih policajaca. Iako su se pojavile informacije da je zapovjednik interventne policije PU vukovarsko-srijemske suspendiran jer jučer navodno nije želio izdati zapovijed za "razbijanje" prosvjeda, iz policije to demantiraju. Kako je potvrdio Domagoj Džigumović, glasnogovornik PU vukovarsko-srijemske, zapovjednik interventne policije danas normalno obavlja svoj posao te nema govora o suspenziji. Lakše ozlijeđena četiri policajca Kako je jutros priopćila PU vukovarsko-srijemska, prilikom jučerašnjeg postavljanja dvojezičnih ploča na zgradama tijela državne uprave na području Grada Vukovara, prosvjednici su oštetili tri takve ploče, dok su u naguravanju prosvjednika s policijskim službenicima koji su osiguravali postavljenje dvojezične ploče lakše ozlijeđena četiri policijska službenika. Zbog sumnje u počinjenje kaznenih djela izazivanja nereda, napada na službenu osobu te oštećenja tuđe stvari, u službene prostorije PU vukovarsko-srijemske privedeno je šest punoljetnih hrvatskih državljana. Tri su osobe ispitane u vezi s okolnostima događaja te su puštene na slobodu, dok su tri osobe zadržane na daljnjem ispitivanju. Kriminalističko istraživanje povezano s jučerašnjim događajima i dalje je u tijeku, navodi se u jutrošnjem priopćenju. Culej 'zaradio' kaznenu prijavu za poticanje nereda Tomislav Josić, jedan od jučer privedenih na vukovarskom prosvjedu, nakon puštanja iz pritvora ponovno je zadržan u Državnom odvjetništvu. - Ne znamo zašto je zadržan niti koliko će dugo tamo ostati. Znamo samo da je ponovno morao tamo otići i više informacija ćemo znati poslije - rekao je Drago Adžaga, jedan od čelnika Stožera. Stevan Culej, umirovljeni pripadnik Specijalne policije i predsjednik vukovarsko-srijemske Udruge specijalne policije, pušten je jutros oko 3.30 sati iz PU vukovarsko-srijemske županije u Vinkovcima gdje je doveden jučer popodne. Ispred PU vukovarsko-srijemske jučer navečer se okupilo prvo pedesetak, a potom i više od stotinu Culejevih suboraca i prijatelja tražeći da ga ispitaju i puste na slobodu, ali su bili posebno revoltirani kada su čuli da je županijski državni odvjetnik odbio doći u Vinkovce kako bi ispitao Culeja i pustio. Nakon nekoliko sati čekanja, uputili su se s nekoliko automobila pred njegovu kuću u Županju, ali je on već krenuo prema Vinkovcima pa nisu morali prosvjedovati. – Bilo je sve u redu jer sve su to moji prijatelji. Napravili su kaznenu prijavu protiv mene zbog poticanja na nerede. Uz mene je pušten i Marijan Živković, a mislim da su i ostali pušteni – kaže Stevo Culej. >> Branitelji: 'Ako neće naš Stevo spavati, neće ni državni odvjetnik' >> U Vukovaru se nastavlja buna protiv ćirilice, dolazi i Thompson?