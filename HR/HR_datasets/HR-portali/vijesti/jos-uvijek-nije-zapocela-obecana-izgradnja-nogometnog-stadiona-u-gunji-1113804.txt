Iako je više od dvije godine prošlo od katastrofalnih poplava u Gunji i okolnim selima neki objekti niti do danas ne samo da nisu obnovljeni nego nisu niti započeti radovi na njima. Jedan od takvih objekata je i nogometni stadion NK Jadrana iz Gunje koji se danas natječe u Međužupanijskoj nogometnoj ligi. Nakon što se voda izlila stadion u Gunji bio je pod vise od 2 metra vode koja je uništila i unutrašnjost prostorija. Savske vode, koje su se danima zadržale na stadionu, rezultirale su i da je dovedena u pitanje sigurnost prostorija i drvenih tribina. Još dok je stadion bio pod vodom Gunju je posjetio predsjednik Hrvatskog nogometnog saveza (HNS) Davor Šuker koji je tada obećao izgradnju novoga objekta. Međutim, dvije godine poslije stari objekt je srušen ali zato izgradnja novoga još nije započela. Sve to vrijeme momčad NK Jadrana svoje utakmice igra izvan sela. - Treća zima je pred nama, a izgradnja stadiona, koja je čvrsto obećana, nije niti započeta. Tražili smo odgovore iz HNS-a ali bez rezultata pa smo se nedavno obratili direktno FIFA-i i UEFA-i. Mi želimo samo da nam netko da informaciju kada možemo očekivati početak radova i hoće li se zapravo stadion uopće i graditi, kaže predsjednik Udruge veterana NK Jadrana Dražen Đoić. Dodaje i kako je u klubu do poplava treniralo i 200-ak članova kluba te da danas, jer nemaju više uvjeta, imaju samo seniore. Iz kluba doznajemo i kako su FIFA i UEFA osigurali novac, a da je HNS proveo nekoliko natječaja ali i da je krajnji iznos uvijek bio veći nego što imaju sredstava. Prema prvome planu u Gunji je planirana izgradnja stadiona s oko 800 mjesta da bi, radi nedostatka sredstava, projekt smanjen pa se sada planira stadion s oko 300-ak mjesta. Bio bi to jedan mali moderni stadion, s pripadajućim prostorijama, a koji udovoljava svim standardima natjecanja. Komentirajući primjedbe iz Gunje glasnogovornik HNS-a Tomislav Pacak kaže kako je u tijeku priprema natječajne dokumentacije temeljem izmijenjenog projekta. - Prema prvotnom projektu išla su dva pozivna natječaja i na oba smo dobili ponude koje znatno premašuju financijska sredstva koja postoje za tu svrhu. Stoga je projekt promijenjen i očekujemo da će ovaj put ponude biti u okviru raspoloživih sredstava. Prikupljeni novac namjenska su sredstva FIFA-e i UEFA-e i nalaze se na računu HNS-a. Sve se radi uz dogovor s Općinom Gunja i NK Jadran, navodi Pacak. Podsjeća kako je HNS od doniranih sredstava obnovi nogometna igrališta u četiri okolna sela (Račinovci, Rajevo Selo, Drenovci i Strošinci) te da će igralište u Gunji biti rađeno paralelno s stadionom kako se ne bi oštetio teren za igru. >> Slavica Jelenić: Gunja treba i zaslužuje vrtić 