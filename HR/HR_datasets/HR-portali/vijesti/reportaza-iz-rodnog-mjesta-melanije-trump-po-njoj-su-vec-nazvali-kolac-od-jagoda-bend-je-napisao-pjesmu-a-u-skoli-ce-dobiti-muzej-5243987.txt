Franc Zagorc skovao je plan i uvjeren je kako nema razloga da njegov plan ne uspije. - Napokon imam vezu u Bijeloj kući i to je šansa koju moram iskoristiti - kaže mi pola u šali, pola ozbiljno ovaj umirovljenik iz Sevnice i prvi susjed Viktora Knavsa, oca buduće prve dame SAD-a Melanije Trump i punca novog američkog predsjednika Donalda Trumpa. Zagorc se, naime, bavi pčelarstvom i ispred svoje kuće već je poredao 24 košnice koje će, čim stupi u kontakt sa susjedom Viktorom, poslati u Washington. Bruno Konjević / CROPIX Franc Zagorc   Franc i Viktor u isto su vrijeme gradili svoje obiteljske kuće na Ribniku 80-ih godina, pomagali si međusobno i od tada traje njihovo veliko prijateljstvo. A košnice koje je i danas obišao, uvjerava me Zagorc, bit će unikatne. Oslikala su ih djeca iz obližnje škole koju je pohađala i buduća prva dama SAD-a, a pčele će godišnje svim zaposlenicima Bijele kuće, kao i obitelji Trump, davati tonu prvoklasnog meda. U prilog mu ide i činjenica da je trenutačni predsjednik Obama imao osobnog pčelara, a na pitanje potencijalnog sukoba, Zagorc spremno odgovara. - S kim si došao, s njim i odlaziš. I u svijetu meda postoji ‘revolving door’. Nema tu mjesta sentimentu. Ovo je povijesni trenutak, naša domaća cura je postala prva dama i vrijeme je da Slovenija iskoristi svoju šansu - kaže kroz šalu popularni Frenki. Hoće li Slovenija iskoristiti Melaniju Trump tek će se vidjeti, ali s velikom sigurnošću može se reći da će Sevnica, sa 15-ak tisuća stanovnika u kojem se 1970. godine rodila Melania Trump, učiniti sve da privuče brojne turiste u mjesto u kojem je djetinjstvo provela prva dama SAD-a. A dolazak turista znači i moguće probleme. Melania Trump više nije samo djevojka iz kvarta, već prva dama SAD-a, a to je mogući razlog zbog kojega su jučer oko obiteljske kuće Knavsovih patrolirali pripadnici tajnih službi i policajci u civilu. Bili su u crvenom Golfu, a među onima koji su završili na provjeri bili su i novinari Slobodne Dalmacije i Jutarnjeg lista. Bruno Konjević / CROPIX kuća roditelja Prve dame SAD-a   U Sevnici sigurnost jučer nije bila u prvom planu. Razgovaralo se samo o - marketingu. Takav je barem prvi dojam. Evo primjera. Pizzeria Rondo, odmah nakon što je jučer ujutro postalo jasno da će Trump pobijediti, gostima je počela nuditi desert “melanija”. Radi se o kolaču od jagoda, mascarponea i biskvita, a stoji dva i pol eura. - Nije ‘melanija’ jeftina, a nije ni Trump glup - kažemo konobaru dok uživamo u “melaniji”. - Ma nije skupa. Vrijeme je i da mi nešto dobijemo od buduće prve dame SAD-a - odgovaraju uz osmijeh mladi konobari. Dan prije izbora lokalni bend već je napisao pjesmu “Melanija”, koju glazbenici smještaju uz bok sportašima Peteru Prevcu i Janu Oblaku. “Melanija je našla tržno nišo, prek Trumpa bi prišla v Belo hišo, iz Sevnice direkt na vrh sveta, ker nos ima za pravega moža...”, pjevaju glazbenici.   Velike planove imaju i u Osnovnoj školi Save Kladnika, također nazvane po mladom partizanu kojeg su ubili nacisti. Melanijina najbolja prijateljica iz djetinjstva Mirjana Jelančič tamo je ravnateljica i ozbiljno razmišlja da u školi ili u prostorima općine otvore svojevrsnu memorijalnu sobu posvećenu Melaniji. - Ona je voljela pisati i sigurno još uvijek postoje njeni radovi - kaže Jelančič, koja Melaniju pamti kao mirnu djevojčicu, uvijek spremnu na pomaganje i dijeljenje. Prisjetila se i da je uvijek dijelila žvakaće gume s ostalom djecom, a s prijateljicama modne časopise. U njoj bi se mogla naći i haljina koju je buduća prva dama nosila na svojoj prvoj reviji kao petogodišnja djevojčica. Jelančič je najavila da će sigurno pisati Melaniji i pozvati je u posjet, a na pitanje kako će reagirati Donald na inicijativu da prva dama posjećuje školu posvećenu partizanu, ravnateljica je kratko odgovorila: - To je naša povijest i tradicija i nju ne možemo mijenjati. CROPIX Mirjana Jelančić   Sevnica je jučer ujutro svečano proslavila Trumpovu pobjedu. U kafiću Central, ispred koje su na dizalici izvješene američka i slovenska zastava, izbori su se pratili cijelu noć, a nakon što je bilo jasno da će 45. američki predsjednik postati sevnički zet, gradonačelnik Srečko Ocvirk nazdravio je sevničkim šampanjcem. I on vjeruje da će pobjeda Trumpa mnogo značiti za Sevnicu, “posebice zbog vidljivosti” koja bi mogla pridonijeti “razvoju turizma i gospodarstva u općini”. Velika fešta sprema se i u petak, kada se slavi Dan općine. Mlade konobarice Ana i Suzana zadovoljne su rezultatima izborne noći. - Zbog stanja u blagajni ili zbog Melanije - pitamo. CROPIX konobarice Ana Pesa i Suzana Mirt   - Novac ide našem šefu, a Trumpova pobjeda može pridonijeti cijelome mjestu. Bilo bi super da nas zajedno posjete i da nam pomognu - pričaju djevojke. Ipak, u Sevnici ima i onih koji o američkim izborima imaju drugačije mišljenje. Naši sugovornici, uglavnom starije životne dobi, kažu da se američkim igrokazom i snovima o Melaniji kao slovenskoj princezi važnije teme bacaju u drugi plan. - U Sevnici je velika nezaposlenost, nema više one industrije kakva je bila ranije, mladi odlaze. To su teme i problemi, a mi se bavimo Melanijom i Trumpom - kažu nam dvojica umirovljenika iz Naselja heroja Maroka u kojem su živjeli i Knavsovi prije nego što su se preselili u Ribnik. To je radnički kvart u kojem žive oni koji su mirovinu zaradili u sevničkim industrijama.