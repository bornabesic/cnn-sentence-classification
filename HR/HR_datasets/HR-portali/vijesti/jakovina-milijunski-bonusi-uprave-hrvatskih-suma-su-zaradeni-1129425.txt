Bivši ministar poljoprivrede Tihomir Jakovina (SDP) izjavio je u petak da su milijunski bonusi članova Uprave Hrvatskih šuma (HŠ) zarađeni jer su poslovni rezultati HŠ-a u vrijeme te Uprave bili bolji i značajno veći nego ikad u povijesti. Komentirajući za N1 televiziju ugovore članova Uprave HŠ-a, koji im osiguravaju višemilijunske bonuse i otpremnine, Jakovina je ustvrdio kako su njihovi poslovni rezultati omogućili dobit za HŠ i Hrvatsku od preko 500 milijuna kuna, a tako rade razvijene države u kojima državna poduzeća pune proračun. To nije zadržana dobit, ona je uplaćena u proračun, rekao je Jakovina istaknuvši da 2012., kada su potpisani ugovori s članovima Uprave, nije mogao znati da će poslovanje biti tako dobro. – Na ovoj priči smo pokazali da država može biti dobar gospodar. Moje pitanje za sve je zašto sve ostale uprave Šuma prije nisu imale takve rezultate – kazao je. Na podsjećanje da ga je i Siniša Hajdaš Dončić, bivši SDP-ov ministar pomorstva, prometa i infrastrukture, prozvao da potpisivanjem tih ugovora nije poštivao odluku Vlade, Jakovina je ustvrdio da su članovi Uprave koje je on postavio imali znatno manje benefite od prijašnjih Uprava. – To je bila moja greška, snosio sam odgovornost, a sa sadašnjim saznanjem bih napravio drukčije – rekao je dodavši kako nije učinio ništa loše. Ministar poljoprivrede Tomislav Tolušić izjavio je u četvrtak kako je s predsjednikom i dva člana Uprave HŠ-a postigao džentlmenski dogovor da odstupe sa svojih funkcija, uz otkazni rok od tri mjeseca. Također je poručio da im ne namjerava isplatiti bonuse i otpremnine te je najavio dolazak revizije u to javno poduzeće. >> Tolušić: Sramota je da mlijeko košta 2,60 kn, a po toj se cijeni ne može ni proizvesti 