Američki predsjednik Donald Trump u ponedjeljak je potvrdio da više nije u kontaktu s bivšim predsjednikom Barackom Obamom, još jednom optuživši svog demokratskog prethodnika za prisluškivanje. "Bili smo si dobri, ali poslije smo imali poteškoća (...) za me su djela puno važnija od riječi. A vi znate što se dogodilo s prisluškivanjem, cijeli svijet je vidio što se dogodilo", kazao je Trump u intevjuu za CBS. "Mislim da to nije bilo korektno", nastavio je Trump. U razgovoru za emisiju "CBS This Morning", Trump je ponovio da je Obama bio dobar na riječima, ali da nakon prisluškivanja više nije s njim u kontaktu. Novinaru je kazao da sam izvuče zaključke i da on ima svoje mišljenje te je intervju naglo okončao. On je Obamu za prisluškivanje Trump Towera prvi puta optužio početkom ožujka, no to još uvijek nije potvrdio ni jedan američki visoki dužnosnik. 