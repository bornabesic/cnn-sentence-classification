SUBOTA, 6.5. Projekt Slavonija se zahuktava. Vlada je obećala pomoći Slavoniji ulaganjima u 5 slavonskih županija u iznosu od 2,5 milijardi kuna. Prvi rezultati su veličanstveni. Alka u Vukovaru! Čuje se lelek diljem Irske i Njemačke tisuća Slavonaca, koji su nepromišljeno krenuli na arbeit u inozemstvo, a da su samo malo pričekali, mogli su svjedočiti preporodu Grada heroja. Projekt Slavonija, nastavlja se barbanskom utrkom na prstenac u Đakovu i Dubrovačkim ljetnim igrama u Osijeku. Iduće zime. NEDJELJA, 7.5. Krenula kampanja za lokalne izbore. Više od 47 000 kandidata pripetava se za 20 slavodobitničkih fotelja predsjednika županija i 51 njihovih zamjenika. Dijeli se i 127 gradonačelničkih fotelja, te 193 fotelje zamjenika gradonačelnika. Niže u prehrambenom lancu su načelnici općina, njih je 428 i 440 njihovih zamjenika. Utješna nagrada čeka 836 članova županijskih skupština, 2266 gradskih i 5152 općinskih vijećnika. Netko je spomenuo reformu lokalne samouprave? Polako, ima vremena. Vrag odnio prišu. PONEDJELJAK, 8.5. Karamarkov spavač u krilu Andreja Plenkovića, odlučio je otvoriti karte i kandidirao se na lokalnim izborima u Zagrebu na listi gradonačelnice u pokušaju Brune Esih. Nakon početnog šoka i petljanja, Plenković mu je udijelio crveni karton. Hasanbegović više nije član HDZ-a. Bivši ministar kulture, u društvu Ante Starčevića, napao je Plenkovića i izjavio kako je uvučen u “moralnu kaljužu političke trgovine” u Saboru. Sada će na pričuvnom položaju čekati hoće li preživjeti Plenkovićeva Vlada. Nije jedini. UTORAK, 9.5. Iako se državni vrh nije posebno obilježio Dan pobjede u Drugom svjetskom ratu, svoj obol proslavi dao je Milijan Brkić, koji je koristeći oprobanu metodu slona u staklarnici, manjinama poručio kako u Hrvatskoj odlučuju Hrvatice i Hrvati, te kako one neće određivati sastav hrvatske Vlade. Inače, manjine su par dana prije odlučile o sastavu hrvatske Vlade, podržavši ministra Marića, a o njihovim rukama ovisi i ono što HDZ u Saboru naziva većinom. Dakle, Milijane manje zbori, da ti ručak ne zagori. SRIJEDA, 10.5. Novi uspjesi hrvatskog gospodarstva. Radnicima Agrokora osigurana je iduća plaća. Plaće nema za desetke otpuštenih menadžera i članova uprave. Nema veze. U vrijeme kada četa financijskih forenzičara pokušava otkriti koliko je milijuna ili milijardi isisano iz koncerna i gdje je završio novac, u vrijeme kada Vlada najavljuje kako su nužni novi krediti da bi se isplatilo dobavljače i osiguralo likvidnost, raduje informacija da su ti dragi ljudi i sposobni stručnjaci dobili bogate otpremnine. ČETVRTAK, 11.5. Eureka! Doznali smo visinu Agrokorovog duga i dubinu ambisa u koji smo, skupa s njim, zaronili. Nije puno, 40 milijardi kuna! Znači, milijun kuna po glavi zaposlenika Agrokora ili 10 000 kuna po glavi stanovnika RH. Priprema se i ograničena tužiteljsko-redarstvena akcija! DORH je dobio 5 000 000 kuna dodatnih sredstava, kako bi njegovi stručnjaci pokušali utvrditi razmjere kriminala u Gazdinoj firmi. Izgleda da će veći dio menadžerski otpremnina biti utrošen na odvjetnike. Spušta se gusta magla iznad Kulmerovih dvora. PETAK, 12.5. Gazda i njegove elitne menadžerske postrojbe poharale su Agrokor i hrvatsko gospodarstvo temeljitije nego ISIL Palmiru! Ramljak kaže kako su mu, po dolasku, rekli da je na računu kompanije 6 kuna. Ajde, barem je u plusu, pomislio je Povjerenik. Otkriveno je da nitko nema pojma gdje je “nestalo” 3,7 milijardi kuna u zadnjih pola godine. Izgleda da će DORH-u trebati autobus, kada se bude dizala optužnica. Mala je ovo zemlja, kolika je tamo “zamračidba” novca napravljena. 