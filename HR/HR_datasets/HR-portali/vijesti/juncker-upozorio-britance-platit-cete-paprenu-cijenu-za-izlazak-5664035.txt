O budućim odnosima između Europske unije i Velike Britanije trebat će godinama pregovarati, a Britaniji će biti ispostavljen "papren" račun za napuštanje Unije, upozorio je u utorak predsjednik Europske komisije Jean-Claude Juncker.  "Bit će to teški pregovori o modalititetima izlaska i arhitekturi budućih odnosa koji će trajati godinama. Britanci trebaju znati i oni već znaju da to neće biti po sniženoj cijeni ili besplatno. Britanci će morati poštovati obveze koje su preuzeli. Račun će biti, malo vulgarno rečeno, papren", izjavio je Juncker pred zastupnicima oba doma belgijskog parlamenta te belgijskim zastupnicima u Europskom parlamentu.  Iako zasad nema službene procjene i Komisija ne želi spomenuti nijednu konkretnu brojku, u Bruxellesu se spominje da bi račun koji bi mogao biti ispostavljen Velikoj Britaniji mogao dosegnuti oko 60 milijardi eura, što odgovara obvezama koje je London preuzeo prema proračunu EU-a.   "Trebamo riješiti ovu stvar, ne s negativnim osjećajima u srcu, nego znajući da kontinent puno duguje Velikoj Britaniji. Bez Churcilla ne bismo bili ovdje i to se ne smije zaboraviti. Ali, ne treba biti ni naivan", rekao je Juncker.   Ponovio je da onaj tko hoće uživati prednosti jedinstvenog europskog tržišta mora poštovati četiri temeljne slobode na kojima to tržište počiva, uključujući i slobodu kretanja radnika.  Masovni dolazak radnika iz istočnih članica EU-a smatra se jednim od glavnih razloga što su se Britanci na referendumu odlučili za napuštanje Unije.  Juncker je još jednom ponovio da je tužan zbog odlaska Velike Britanije te da njezin odlazak predstavlja krizu koja se tiče svih u EU-u.