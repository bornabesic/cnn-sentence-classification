Glavni ravnatelj policije Marko Srdarević u utorak je donio operativnu odluku o podizanju razine pripravnosti u cijeloj zemlji s drugog na treći od ukupno četiri stupnja, doznaje Jutarnji list. Odluka je posljedica terorističkog napada u Berlinu i donesena je samo nekoliko sati nakon tog događaja. Slijedom toga odmah su pojačane policijske aktivnosti na javnim mjestima, čemu smo svjedočili i jučer u ranim poslijepodnevnim satima na području oko zagrebačkog Zrinjevca. Na tom je prostoru policijski službenik bio u ophodnji sa službenim psom za detekciju eksploziva. - To je vidljiva posljedica odluke o podizanju stupnja pripravnosti - tvrde izvori Jutarnjeg lista. Kako doznajemo, dan nakon masakra u Berlinu u Zagrebu su se sastali predstavnici Sigurnosno-obavještajne službe, Vojne sigurnosno-obavještajne agencije i Ravnateljstva policije te su donijeli zaključak da je potrebno podići razinu pripravnosti sigurnosno-obavještajnih službi. Odluku na osnovi sigurnosno-obavještajnih podataka donosi glavni ravnatelj policije, a ministar unutarnjih poslova o tome obavještava premijera. U praksi to znači pojačane policijske ophodnje po mjestima gdje se održavaju javne manifestacije. Posebice božićna događanja kao što je advent. Nadalje, pojačava se nadzor granice. Kako graničnih prijelaza, tako i granice po dubini prostora morske granice. To znači i veću aktivnost specijalnih jedinica Cobri i granične policije s termovizijskim uređajima. Osim toga, ovaj stupanj pripravnosti uključuje i jaču i učestaliju koordinaciju i razmjenu informacija između policijskih i obavještajnih službi. Treći stupanj pripravnosti posljednji je put uveden u ožujku nakon terorističkog napada na aerodromu u Bruxellesu, a prije toga nakon terorističkog napada u Parizu. No, za razliku od tada, sada je situacija specifična. Naime, zbog brojnih pretprazničkih događanja na gradskim ulicama i trgovima velik je broj ljudi, što je teroristima idealna meta. Uostalom, to je pokazao i napad u Berlinu. Hanza Media   Kako doznajemo, ova mjera bit će na snazi do daljnjega, a posebice tijekom adventskih događanja na otvorenom. Naši sugovornici tvrde da ova razina pripravnosti ne uključuje “duge cijevi” na ulicama. No, temeljna i interventna policija ih ima u svojim vozilima. Odluka o podizanju stupnja pripravnosti za jednu razinu donesena je na osnovi općeg stanja sigurnosti u Europi i nedavnog ozbiljnog upozorenja američkog State Departmenta svim partnerima u Europi kako postoji ozbiljna prijetnja od terorističkih napada na prostorima gdje se održavaju božićni sajmovi. State Department svoje je upozorenje europskim partnerima uputio na osnovi stalnog nadzora komunikacija na društvenim mrežama putem kojih terorističke skupine u pravilu planiraju i dogovaraju svoje napade. Slično je upozorenje objavio i Europol. Dakle, pojačane policijske mjere nisu podignute zbog neke konkretne prijetnje ili informacije o pripremi nekog terorističkog napada na teritoriju Hrvatske, naglašavaju naši sugovornici. No, građani Hrvatske moraju biti svjesni da je takva situacija moguća. Indirektno je građanima to prije dva dana poručila i predsjednica Republike Kolinda Grabar-Kitarović, rekavši kako u borbi s terorizmom ne treba klonuti duhom i dopustiti da prijetnja terorom ometa svakodnevni život. - Moramo se snažno boriti protiv opasnosti od terorizma, a Hrvatska će u tome nastaviti sudjelovati. Potrebna je puno snažnija razmjena informacija o praćenju terorističkih aktivnosti, ali i dugoročna deradikalizacija onih koji su se vratili s bojišta ili su radikalizirani na bilo koji drugi način - istaknula je Kolinda Grabar-Kitarović. Naši sugovornici ipak upozoravaju da pojačane policijske mjere na terenu i pojačani napor obavještajnih službi teško mogu osujetiti napad sličan onome u Berlinu. Takve “vukove samotnjake” gotovo je nemoguće otkriti. Puno je lakše osujetiti plan neke terorističke grupe ma kako on sofisticiran bio i ma koliko se njeni članovi trudili prikriti svoje planove, tvrde naši sugovornici. Što znači 3. stupanj?POJAČANA KONTROLA NA CESTAMA I MORU - Pojačan policijski nadzor - uključuje brojnije policijske patrole na božićnim sajmovima i mjestima na otvorenom gdje se okuplja veći broj ljudi; korištenje službenih pasa za detekciju eksploziva; duge cijevi u automobilima - Granični prijelazi - pojačan nadzor i kontrola putnika i vozila na graničnim prijelazima i u zračnim lukama - Dubinska kontrola granice - pojačana kontrola granične policije putem termiovizija, ali i tzv. Cobri na autocestama - Nadzor pomorske granice - pojačana aktivnost pomorske policije - Koordinacija službi - još učestalija koordinacija i razmjena podataka između policije i obavještajnih službi