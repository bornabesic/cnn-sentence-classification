Novu parlamentarnu većinu pokazat ćemo kada idući tjedan srušimo premijera Tihomira Oreškovića u Saboru. Nećemo se valjda pecati na izjave nervoznog Bože Petrova. Odgovor je to iz Karamarkova kruga u HDZ-u nakon što je Božo Petrov jučer zatražio da HDZ ili pokaže tih 76 zastupnika ili neka Karamarko odstupi iz Vlade s mjesta potpredsjednika ili slijede novi izbori. HDZ je zahtjev za opozivom premijera u saborsku proceduru uputio u utorak, a u Saboru na glasanju može biti najranije u četvrtak, dakle dan prije zadnjeg roka za izglasavanje nepovjerenja Karamarku zbog slučaja Konzultantica. Padne li Vlada u četvrtak, onda opoziv Karamarka više nema smisla. HDZ, tvrde u toj stranci, ima većinu (i bez SDP-a) kojom će srušiti premijera, a time i Vladu u Saboru, no i dalje nema većinu za novu izvršnu vlast. Karamarko igra na 30 dana koji slijede nakon rušenja Vlade u Saboru u kojima bi novi mandatar predsjednici Kolindi Grabar-Kitarović trebao donijeti 76 potpisa za formiranje nove Vlade. U tom će roku Karamarko pokušati namaknuti novu većinu, mameći potencijalne partnere u prvom redu mandatarom Zdravkom Marićem, sadašnjim ministrom financija. Marić nije član HDZ-a, financijaš je koji je u Vladu došao iz Agrokora, nekad je radio u Ministarstvu financija, a prihvatljiv je svim opcijama. U prvim se kombinacijama spominjao novi glavni tajnik Domagoj Ivan Milošević, ali on, kažu nam izvori iz HDZ-a, ne bi prošao “drugo sito” jer nema podršku u stranačkoj bazi. U prilog tome da bi HDZ mogao imati 76 ruku za opoziv premijera govori i to da će, primjerice, HRID Drage Prgometa glasati za njegovo rušenje. Prgomet nam je potvrdio da je to zato jer HRID nije ni glasao za Oreškovićevu Vladu. – Razgovaraju svi sa svima, ali ja neću sudjelovati ni u izvršnoj ni u zakonodavnoj vlasti. HRID bi glasao i za opoziv Karamarka – rekao nam je jučer Prgomet. Dio HDZ-ovaca (Tuđman, Krstičević), pa i neki HDZ-ovi partneri koji su bili protiv opoziva premijera Oreškovića promijenili su stavove nakon što je Karamarko rekao da je spreman izaći iz Vlade, ali pod uvjetom da odu i Orešković i Petrov. To govori u prilog te famozne većine za rušenje premijera idući tjedan. Apsurdno jest to što će u tih 30 dana nakon pada Vlade, sruši li je HDZ idući tjedan, biti aktualno i pitanje raspuštanja Sabora, ako SDP uspije skupiti 76 potpisa za raspuštanje Sabora, što znači nove izbore. Samo o šefu Sabora ovisi kada će taj potencijalni zahtjev SDP-a staviti na glasanje, sigurno ne prije isteka tih 30 dana. Znakovitom porukom na Facebooku oglasio se jučer nakon Petrova Milijan Brkić, Karamarkov utjecajni zamjenik u HDZ-u. Brkić se protivi novim izborima i piše da oni ništa neće riješiti jer su završila vremena kada je jedna stranka mogla tvoriti apsolutnu većinu. – Vrijeme je da svi oni koji odlučuju o budućnosti naše Hrvatske prestanu brinuti o sebi samima, svom rejtingu, svojim foteljama i počnu već jednom raditi u interesu Hrvatske – napisao je Brkić. Ta se objava može čitati i kao poruka Karamarku jer o njemu će ovisiti hoćemo li na nove izbore, ako HDZ ne prikupi 76 zastupnika. Petrov je, naime, jasno rekao da rušenje Vlade znači nove izbore. Brkić kaže kako je njegova objava poruka svima na kojima je odluka o nastavku Vlade ili izlasku na birališta. Jučer se i javno potvrdilo da mogući partneri razgovaraju s HDZ-om, što je u Saboru potvrdio i Radimir Čačić, šef Reformista, a na neki način i Milorad Pupovac koji rekao da i dalje smatra da su najbolje rješenje novi izbori, “ali ako velike stranke odluče drugačije onda moraju iznijeti argumente koji mogu dokazati da je to održivo rješenje”. Ako bi Karamarko uspio sastaviti novu većinu, onda bi u njoj morali biti i HRID Drage Prgometa, i svi manjinci, i Čačić i tri mostovca Posavljaka, i HDSSB. Iz svega bi se moglo zaključiti da Karamarko možda ima neke načelne dogovore ili naznake mogućnosti dogovora, ali očito je da još nema nikakvih čvrstih dogovora. Brem nitko iz HDZ-a niti od potencijalnih partnera to nije potvrdio, čak štoviše. Jedini koji su jasno na strani HDZ-a su trojica odmetnutih mostovaca – Lovrinović, Martinović i Mišić – koji su jučer osnovali i svoj klub u Saboru. Karamarko je mogućnost da uopće namami nove partnere dobio kada je prelomio da on u novoj Vladi, i ako skupi 76 mandata, neće sudjelovati. – Pozivom da iz Vlade moraju otići i premijer i Petrov, ako ode Karamarko, jasno je da se pokušavao spasiti Karamarkov obraz, ali i obraz HDZ-a. No, odluka da Karamarko ne sudjeluje u novoj Vladi i ako skupi većinu, mogla bi privući nove partnere. Najveća poveznica je to što se na nove izbore ne ide nikome, ali i to što mogući partneri svoje glasove mogu debelo naplatiti – rekao nam je jedan od šefova HDZ-ovih županijskih organizacija. Da je najbolje da Karamarko izađe iz Vlade i na taj način spasi HDZ od novih izbora u subotu na Predsjedništvu stranke prvi je zatražio Milijan Brkić, Karamarkov zamjenik u HDZ-u. Nakon njega krenula je svojevrsna pobuna. Neki vrlo utjecajni HDZ-ovci koji vladaju terenom i dalje nisu optimisti. Nisu sigurni da Karamarko može imati 76 novih zastupnika i svjesni su da to znači ili nove izbore ili odlazak Karamarka iz Vlade. Još nisu na čisto koja je od te dvije opcije realnija. Dio članova HDZ-a ovih je dana upozoravao Karamarka da novi izbori znače pobjedu SDP-a i da rušenjem Oreškovića upravo to čini. Stručnjak s dovoljno utakmica u nogama, nekorumpiran i materijalno neovisan činio se kao dobar materijal za premijera sve dok ga nije demantirao život. Zemlja velikih suprotnosti i problema kao što je Hrvatska traži političara koji ima čvrsto zaleđe u parlamentu, jasne stavove i viziju što će napraviti. Orešković je pristojan, smiren, zna prečuti što ne želi čuti, ima ambiciju, pa i određenu dozu lude hrabrosti da stane na čelo države koju ne poznaje dovoljno dobro. U četiri i pol mjeseca koliko je premijer nije razočarao građane, ali jest poslodavca koji ga je uveo u Banske dvore. (Ljubica Gatarić) Odličan izbor za resor financija, pozna ljude, ima iskustva, nije konfliktan, s dobrim kontaktima među investitorima i jasnim stavovima kakve nam reforme trebaju. Zdravko Marić nikad nije izlazio izvan svog područja interesa niti se bavio politikom u njezinu pravom značenju. Orešković je isto sanjao reforme, no sustigla ga je SOA, lista izdajnika, Drugi svjetski rat, otpor civilnih udruga i kulturnjaka... Te su teme Mariću jednako bliske kao i Oreškoviću. Odličan je za resor koji vodi, no nema političkog iskustva i pitanje je koliko bi bio samostalan u odlukama koje bi kao premijer potpisivao. (Ljubica Gatarić) Zastupnik talijanske nacionalne manjine Furio Radin ustvrdio je da nikakvo preslagivanje nije opcija u ovim okolnostima. – Sa mnom nitko nije kontaktirao. Svašta se priča po Saboru, ali ovo sam čuo od vas. Što se mene osobno tiče, ja sam dao svoju izjavu – što prije izbori, to bolje – rekao je Radin. Može li se zamisliti da bude u Vladi s HSP-om AS, zanimalo je novinare. – Ja si ne mogu zamišljati ništa u ovom trenutku, osim da budem ponovno kandidat na izborima u srpnju ili rujnu – kazao je Radin. U sličnom tonu govorio je jučer i SDSS-ovac Milorad Pupovac, za kojeg se špekulira da bi mogao biti novi potpredsjednik Vlade. No, on je demantirao takve priče. – Morali bismo znati nešto o tome o čemu vi govorite da bismo mogli odgovoriti u čemu ćemo sudjelovati. Čujemo da postoji inicijativa u tom smislu, ali mi sudjelovanja u tome nemamo i ne vidimo pretpostavke za tu vrstu sudjelovanja. Rekli smo što mislimo da je najbolje za zemlju. Najbolje je da se velike stranke dogovore o tome da se ide na izbore, ali ako oni odlučuju drukčije, moraju dokazati da je to održivo rješenje – kaže Pupovac. (Tea Romić)