Hrvatski sabor iskazao je nepovjerenje Tihomiru Oreškoviću, čime je pala i hrvatska Vlada. Za odluku o iskazivanju nepovjerenja glasovalo je 125 zastupnika, 15 ih je bilo protiv, a dva suzdržana. – Došao sam s najboljim namjerama da pomognem svojoj domovini, dao sam sve od sebe i vjerujem da će budućnost biti bolja za Hrvatsku – rekao je prije opoziva Orešković. U kratkom obraćanju, Orešković je izrazio nadu da su hrvatski građani danas dobili jasnu sliku o razlozima ove političke krize. Predsjednik Vlade Tihomir Orešković odbacio je danas u Saboru navode iz HDZ-ova prijedloga njegova opoziva da je zloupotrijebio obavještajni aparat te ustvrdio kako je pravi razlog inicijative da ga se smijeni to što je odbio na čelnu dužnost u Sigurnosno-obavještajnoj agenciji (SOA) imenovati ljude za koje je smatrao da ne udovoljavaju zakonskim uvjetima za tu funkciju. Orešković je u obraćanju zastupnicima, na početku rasprave, odbacio sve optužbe kao lažne i neosnovane. – Pravi razlog za rušenje Vlade jest taj što sam počeo raditi na rješenju spora Ina - MOL kroz nastavak arbitraže i početak novih pregovora, što nekima nije odgovaralo – poručio je Orešković. Očekuje se da ruku za opoziv Oreškovića neće nedostajati jer je i predsjednik SDP-a Zoran Milanović najavio podršku opozivu. Predsjednik HDZ-a Tomislav Karamarko i HDZ-ovi ministri nisu došli u Sabor na raspravu o opozivu. Od Vlade u Saboru su bili samo Orešković, Božo Petrov i Mostovi ministri. U nastavku pratite tijek događaja: 19.10 – Što pišu svjetske i agencije iz regije o padu hrvatske Vlade? Opširnije OVDJE 19.05 – U svom prvom intervjuu nakon što mu je izglasano nepovjerenje Tihomir Orešković još je jednom ponovio da današnji dan piše povijest. – Mislim da smo danas vidjeli da me stranka koja me izabrala maknula zajedno s opozicijom. To se dogodilo prvi put u Hrvatskoj povijesti – kazao je Orešković u intervjuu za RTL Danas. Opširnije OVDJE 17.20 – Žao mi je, došao sam s najboljim namjerama da pomognem našoj domovini, mislim da smo svi u početku došli s takvim ciljevima i nadom da ćemo pokrenuti gospodarsku situaciju i podići standard građana Hrvatske – rekao je nakon pada Vlade u Saboru tehnički premijer Tihomir Orešković. – Nažalost, vidimo situaciju u vezi s komunikacijom. Neki pojedinci, u ovom slučaju gospodin Karamarko, nažalost nisu mogli funkcionirati i na kraju smo tu gdje jesmo. Vjerujem u Hrvatsku i ovih nekoliko mjeseci bila mi je čast biti premijer, upoznao sam dosta dobrih, ali nažalost i neke loše stvari. Vjerujem u ovu zemlju, mislim da ona ima veliki potencijal, nadam se da ćemo taj potencijal maksimalno pokrenuti – rekao je Orešković. Što je sve izjavio Orešković pročitajte OVDJE. 17.00 – Čelnik Mosta Božo Petrov rekao je nakon pada Vlade da Most sada ide na izbore. – Ne dajemo apsolutno nikakvu šansu ni jednima ni drugima zato što su nas i jedni i drugi prevarili. Jedni za vrijeme pregovora, a drugi su pokazali kakvi su u ovome trenutku – odgovorio je Petrov na pitanje daju li sada šansu za suradnju SDP-u, nakon HDZ-a. Više pročitajte OVDJE. 16.55 – Glasao sam za opoziv Oreškovića i to iz dva razloga: u međuvremenu se politička situacija izmijenila jer je Karamarko dao ostavku i omogućio da se raščisti situacija nefunkcioniranja vrha Vlade, a s druge strane predložen je novi mandatar. Možemo se osloniti na racionalno rješenje – kazao je nakon glasovanja HDZ-ov saborski zastupnik Miroslav Tuđman. 16.50 – Iz Ureda predsjednice najavljuju da će predsjednica Kolinda Grabar-Kitarović odmah započeti s konzultacijama s predstavnicima klubova i ostalim zastupnicima Hrvatskoga sabora i to već sutra u 9 sati ujutro. Vjerujem u Hrvatsku i ovih par mjeseci bilo mi je čast biti premijer Tihomir Orešković 16.45 – Orešković je, nakon što mu je izglasano nepovjerenje, rekao da je ipak tužan. Rekao je i da će stati na loptu i da će vidjeti situaciju, pišu 24 sata. 16.29 – Pala je Vlada Tihomira Oreškovića! Za opoziv premijera i pad Vlade glasovalo je 125 saborskih zastupnika, dva su bila suzdržana i 15 protiv. Na kraju rasprave koja je trajala više od četiri sata, Tihomir Orešković je zahvalio svim zastupnicima koji su u njoj sudjelovali. – Nadam se da su građani dobili jasnu sliku o razlozima krize. Došao sam s najboljim namjerama da pomognem domovini – kazao je Orešković te zahvalio svima koji su mu dali podršku, a posebno svojoj obitelji. 16.25 – Nećemo glasovati za opoziv ove Vlade jer ne vidimo ni jedan razlog za njezino opozivanje – kazala je Mostova zastupnica Ines Strenja Linić. 15.40 – Predstavnik romske manjine, zastupnik Veljko Kajtazi kazao je da će podržati prijedlog opoziva premijera Oreškovića. 15.25 – Svi Klubovi zastupnika su završili su svoje rasprave te je počela pojedinačna rasprava zastupnika. 15.23 – Drago Prgomet govorio je uime stranke Hrvatska inicijative za dijalog – HRID. – Ovo je tužan dan za Hrvatsku. Tužno je govoriti o opozivu Vlade, a da pola Vlade nije u Saboru – kazao je Prgomet te dodao "kako nitko ne može biti sretan zbog ovoga što se događa". – Ovdje govorimo o opozivu Vlade, a ne o opozivu premijera Oreškovića – kazao je Prgomet te dodao kako postoji samo jedna opcija za rješenje situacije, a to su izbori. – Naša stranka glasat će za opoziv Vlade i pozivam predsjednika Sabora da sazove sjednicu na kojoj će se raspravljati o samoraspuštanju – kazao je Prgomet i dodao da je sada jedino realno i pošteno, sazvati nove izbore. 15.05 – Naš Klub glasat će za opoziv premijera - kazao je predsjednik BUZ-a Milivoj Špika uime Kluba zastupnika Bandić Milan 365 – Stranke rada i solidarnosti, Bloka umirovljenici zajedno i nezavisnih zastupnika Ermine Lekaj Prljaskaj, Vladimira Bileka i Mirka Raškovića. – Ukoliko izgubiš povjerenje onih koji su te predložili, časno je doći pred te ljude i kazati: "Ja podnosim ostavku". Čudi me i što je danas došao pred nas da bi iznio obran, jer nije rekao ništa novo što jučer nije mogao reći na konferenciji za medije – rekao je Špika i dodao je da je evidentno da Orešković nema povjerenje u parlamentu. Očekuje da i prije glasovanja Orešković podnese ostavku. – Premijer nije ništa napravio u ovih šest mjeseci – rekao je Špika. – Od izbora ne treba bježati, ali izbori nisu prva opcija. Iz anketa možemo vidjeti da bi odnosi opet bili isti. Mislim da nam to ne treba. Neophodno je potrebno okupiti sve ljude koji su spremni sutra podržati osobu koju će predložiti relativni izborni pobjednik za sastavljanje nove Vlade – rekao je Špika. 14.58 – Silvano Hrelja (HSU) rekao je da nisu posebno impresionirani ni zahtjevom za opoziv ni obranom premijera Oreškovića. – Ali ovo je slika hrvatskog apsurda, ministri koji nisu znali za postojanje gospodina Oreškovića ostali su mu lojalni i na tragu Vlade, a oni koji su ga znali i doveli okrenuli su mu leđa – rekao je Hrelja. Dodao je da se ovdje igra igra iz Kviskoteke – izbacimo uljeza. 14.55 – Domagoj Ivan Milošević (HDZ) rekao je da je izostala suradnja Oreškovića s HDZ-om, da se Orešković nije snašao kako su očekivali te da se nije bavio gospodarskim i socijalnim pitanjima. – Hrvatska nije korporacija – rekao je Milošević koji je Oreškoviću spočitnuo i otkazivanje sjednice Vlade zbog odlaska u SOA-u te prečesto držanje telefonskih sjednica. Milošević je rekao da ovo nije bitka za pojedinačne interese već za državu, od čega će profitirati svi građani. Dodao je da stoje iza kandidata za mandatara Zdravka Marića. – Još jednom pozivam sve vas zastupnike da postupite po svojoj savjesti, uvjeren sam da će vaša današnja odluka biti u interesu RH i svih građana – rekao je Milošević. Vrdoljak je rekao da nije prirodno da istodobno imamo premijera i mandatara, a Milošević mu je odgovorio da je rekao da je riječ o kandidatu za mandatara. 14.48 – Stipe Petrina pitao je Šimića zna li za ijedan slučaj u povijesti da je na čelu jedne zemlje došla osoba koja je odabrana za samo dva sata. – Licemjerno je da drugoga prozivate za vlast, pogotovo vi, gospodine Šimić – rekao je Petrina, dodajući da se onome tko s vragom tikve sadi te tikve poslije o glavu obijaju. Reiner je Petrinu kritizirao zbog neprimjerenog obraćanja, zatim mu je zabranio da govori tijekom cijelog dana, pa ga je na kraju zatražio da napusti sabornicu. – Ne može se s predsjedavajućim svaditi – rekao je Reiner, pitajući Petrinu treba li zvati saborsku stražu. – Ja ću izaći, ali vi mi ne možete zabraniti da se vratim – rekao je Petrina i napustio sabornicu pa se ubrzo vratio. 14.42 – Miroslav Šimić (Most) rekao je da nema smisla razuvjeravati zastupnike koji se slijepo drže stranačke stege pa da će se obratiti osobno Oreškoviću, za kojeg je rekao da je častan čovjek. – Istina je to da su vas oni, koji vas sad na krajnje nekorektan način opozivaju, nakon izbora pozvali na ovo mjesto samo iz jednog razloga – da preko vas dođu do vlasti. Karamarko nije bio prihvatljiv ni nama ni javnosti za premijersko mjesto. HDZ, kao ni druga strana, nije dobio izbore. Izgubio je izbore od građana – rekao je Šimić. – Doveli su vas da im budete ulaznica za vlast – dodao je. – Kad se pokazalo da nije tako, sad ruše vas i ruše ovu Vladu. Sad na drugi način žele ono što su otpočetka htjeli – golu vlast. Bez kamenčića u cipeli. Ništa ih drugo ne zanima – rekao je Šimić, dodajući da će im 12 Mostovih zastupnika danas dati upravo to – ništa. 14.38 – Goran Dodig uime Kluba HSS-a i HDS-a rekao je da je stanje u društvu i državi iznimno loše – u političkom, ideološkom i gospodarskom smislu. – Živimo u podjelama koje poprimaju dramatične dimenzije – rekao je Dodig. Dodig je rekao da nikoga ne želi amnestirati, ali da je Vlada najodgovornija, da su se iz nje generirali sukobi i afere. 14.27 – Boris Miletić (IDS) rekao je da ovu agoniju treba zaustaviti te da je najbolji put za to opoziv. 14.24 – Ivan Lovrinović ispred Kluba trojice bivših zastupnika Mosta pohvalio je Oreškovićev dolazak u Sabor. Podsjetio je da prilikom izglasavanja Vlade jedini od Mosta nije dao povjerenje Vladi te da su ga zbog toga mnogi iz Domoljubne koalicije i Mosta gledali ispod oka. – Čiji ste vi zapravo program ekonomske politike dosad zastupali? To nije bio program ni Mosta, a bogme ni HDZ-a – pitao je Oreškovića Lovrinović. Dodao je da je neprihvatljivo da se na telefonskim sjednicama reklasificira državna imovina. – Nismo protiv prodaje određenih dijelova državne imovine, ali to se ne može raditi na način kako se radilo, pa čak putem telefonske sjednice – rekao je Lovrinović. Lovrinović je rekao da je stav njegova Kluba da trebaju otići i Karamarko i Orešković i Petrov. Miroslav Šimić (Most) u replici Lovrinoviću rekao je da je točno da je Petrov imao ponudu mjesta premijera od obje strane i da je on to odbio jer osjeća visoku razinu odgovornosti, da je spreman prihvatiti da za neke pozicije postoje bolji ljudi od njega. Šimić je rekao da Petrov nije kriv, ali da je prihvatio napustiti mjesto potpredsjednika Vlade ako to učini Karamarko. – Ja čestitam gospodinu Petrovu na takvoj odluci – rekao je Šimić. Lovrinović je rekao da nije došao ovamo da bi se obračunavao s Petrovom. Rekao je da cijeni i njegovu spremnost, ali da se sada, kada su uvjeti za njegov odlazak ostvarili, pokazalo da jedini nije spreman povući se. Rekao je da ipak ne želi staviti Petrova i Karamarka u isti koš. – Ali onaj tko misli da će Vlada s vama biti efikasna, e, taj se vara – rekao je Lovrinović. 14.09 – Ivan Vrdoljak (HNS) rekao je da je opoziv Oreškovića formalno-pravno opoziv čitave Vlade te da je potpuno nebitno obrazloženje podnositelja zahtjeva jer ga smatra besmislenim, pa čak i neistinitim. Rekao je da nijedna od pompozno najavljivanih reformi nije provedena, pa čak ni pripremljena. – A ona glavna reforma koja je pokrenuta, kurikularna, zaustavljena je, spriječena, iz slijepo ideoloških razloga zaustavljena – rekao je Vrdoljak, dodajući da se danas razrješuju i ministri Šustar i Hasanbegović te Karamarko. – A u svemu tome kolateralna žrtva je Orešković, kao što je bio i kolateralni premijer – rekao je Vrdoljak, naglašavajući da 70 posto građana želi nove izbore te da će Klub HNS-a glasovati za opoziv. 14.00 – Milanović je Bulju odgovorio da nisu potrebne velike škole da bi se ljudima rekle jasne i razumljive poruke te da misli da je bio vrlo jasan. – Ne igrati na niske strasti i instinkte kod ljudi, (...) ne prodavati im ovakvu jeftinu muljažu – rekao je Milanović. 13.58 – Miro Bulj rekao je da je Hrvatska nije slučajna država, da je to uvreda, i da su ovo samo demokratski procesi. 13.57 – Zoran Milanović rekao je da će SDP glasati za odlazak ove Vlade, formalno premijera, ali s ciljem da ode cijela Vlada. – Za izbore smo spremni, ali nismo sretni. Zemlja se nalazi u čudnom, vegetirajućem stanju. Kada sam govorio o slučajnoj državi, bio sam kritiziran, pa sada znate na što sam mislio – rekao je Milanović, dodajući da moramo ići na izbore što prije da ne bismo bili slučajna država. – Mi ćemo pokušati okupiti najširu koaliciju i ići po povjerenje za narodnu Vladu, što smo htjeli biti cijelo vrijeme – rekao je Milanović.. – Znam da se to neće dopasti svima, ne dopada se ni meni na neki način, ali moramo ići na parlamentarne izbore što prije – poručio je Milanović. 13.48 – Šandor Juhas (manjine) rekao je da su manjine gurnute na političku marginu te da za njih nije bilo dovoljno sluha. – Stupanj tolerancije prema manjinama je alarmantno nizak, što potvrđuju UN i EU – rekao je Juhas. 13.39 – Radimir Čačić (Reformisti) rekao je da potpisuje sve što je rekao Pupovac, s kojim dijeli klub. Čačić je rekao da eksperiment nije uspio. – Krenuli smo bez ideologije, struka, reforme. Od samog starta, samo retrogradna ideologija, ništa od struke, ništa od reformi – rekao je Čačić. Izrazio je zahvalnost premijeru na dobrim odlukama, ali će glasati za opoziv. Nije drama što ćemo imati opoziv, ali bit će tragedija ako to ponovimo Milorad Pupovac 13.33 – Milorad Pupovac (SDSS) rekao je da bi ovo trebala biti pouka da se na ovakav način, s ovakvim eksperimentom, nijedna vlada više ne smije sastavljati. – Nije drama u tome što ćemo imati opoziv, ali bit će tragedija ako to ponovimo – rekao je Pupovac, dodajući da si Hrvatska tu vrstu eksperimenta više ne smije dopustiti. – Hrvatska treba novi početak, treba nove politike, jer one koje su bile na djelu donedavno pokazuju se neispravnima. SDSS će biti spreman podržati taj novi početak i zato će danas dići ruku za opoziv, a gospodinu Oreškoviću želimo sve najbolje – rekao je Pupovac. 13.27 – Mostovi zastupnici napustili su sabornicu. 13.22 – Tireli je rekla da je želja Karamarka za ovladavanjem službama bila jača od njegova domoljublja. – Iskreno mi je žao što sam bila u pravu kada sam vas upozorila upravo na ovaj scenarij – rekla je Tireli. 13.15 – Prelazi se na raspravu slijedom klubova zastupnika, a prva je Nansi Tireli (Laburisti), koja je rekla da će Laburisti glasati protiv iskazivanja nepovjerenja. – Ne volimo kada visi Pedro, pogotovo kada je to premijer jedne države. Za ovu situaciju nije kriv samo Orešković, već i drugi, i ovo je trebala biti točka za pokretanje nepovjerenja Vladi, a ne samo premijeru – rekla je Tireli. Dodala je da se opozivom samo HDZ-u osigurava 30 dana za političku trgovinu te je pozvala na samoraspuštanje Sabora. 13.11 – Salapić je Oreškoviću čestitao na hrabrosti što je iz biznisa došao na mjesto premijera. – Vi ste dobar čovjek – rekao je Salapić. 13.08 – Glavaš je rekao da je Orešković "pokojni". Spočitnuo mu je što nije govorio o iskorištavanju obavještajnih službi. – Nećete kršiti zakon ako u Saboru i javnosti otkrijete što se događalo u sigurnosnim službama, tko je htio njima ovladati i upregnuti ih u svoje osobne i stranačke interese – rekao je Glavaš. 13.05 – Orešković je napomenuo da raste gospodarstvo, nezaposlenost, da su pokrenuli reforme i velike investicije poput željezničke pruge Dugo Selo – Križevci, Luke Gruž, Pelješkog mosta... Napomenuo je da se osobno sastao s investitorima iz velikih tvrtki kao što su IBM, Vermilion... – Ova je Vlada u roku od tri mjeseca stvorila novu strategiju za plutajući LNG – rekao je Orešković. – Na kraju, kako objasniti da mi pokraj ovakvih optužbi bude ponuđeno da budem potpredsjednik Vlade za investicije? Pokazao sam vam da su svi navedeni razlozi neosnovani. Postavlja se pitanje koji je pravi razlog za rušenje Vlada? Pravi razlog je taj što sam počeo raditi na rješenju spora Ina-MOL kroz nastavak arbitraže i početak novih pregovora, što nekima nije odgovaralo. Ostat će zabilježeno da je ova Vlada, ako vi tako odlučite, pala zbog osobnih interesa pojedinaca. Pokušao sam to spriječiti i to je moja jedina krivnja – rekao je Orešković. 13.01 – Posebno mi je neshvatljiva teza da se nisam bavio gospodarstvom i financijskim pitanjima – rekao je Orešković, podsjećajući na sastanak u Kitzbühelu te da mu je od prvog dana gospodarski rast u fokusu. Zadnja dva mjeseca Karamarko je moje pozive na razgovor potpuno ignorirao Tihomir Orešković 12.59 – Odbacio je optužbu za zloupotrebu obavještajnih službi. Rekao je da se borio za nacionalne interese. Rekao je da je Povjerenstvo utvrdilo da je Karamarko bio u sukobu interesa. Potpuno odbacuje i navode za izostanak volje za suradnjom s HDZ-om. – Zadnja dva mjeseca Karamarko je moje pozive na razgovor potpuno ignorirao. Nije pokazivao nikakav interes za gospodarske teme i reforme – rekao je Orešković. 12.56 – Orešković je zahvalio zastupnicima na povjerenju istaknuvši da, nažalost, umjesto rasprave o radu Vlade, raspravljaju o prijedlogu za njegovim opozivom. – Optužbe koje su protiv mene izrečene su teške i moja je dužnost i obveza da se kao predsjednik Vlade očitujem. Odmah vam kažem – sve optužbe protiv mene su lažne i neosnovane – rekao je Orešković. – Nikada u povijesti hrvatske demokracije nije se dogodilo da vladajuća većina ili njezin dio pokreće opoziv predsjednika Vlade kojeg su sami izabrali, pogotovo s ovako teškim optužbama – dodao je. – Pravi razlog za opoziv nije ništa od onoga što je navedeno – rekao je Orešković. Odbacio je optužbu za uvođenje kancelarske diktature kao apsurdnu, rekao je da je postao prepreka. 12.54 – Robert Podolnjak (Most) rekao je da je Reiner uskratio potpredsjedniku Vlade riječ. Reiner je rekao da se silno čudi Podolnjaku što je krivo interpretirao članak 125. i da nitko osim premijera nema pravo na riječ. 12.50 – Bulj je rekao Šukeru da mu je kao nekadašnjem ministru financija jedini uspjeh bilo zaduživanje. Poručio mu je da rušenjem ove Vlade provocira još veću nestabilnost. – Vrlo je teško odgovoriti na repliku koju nitko živ ne razumije – odgovorio mu je Šuker, dodajući da bi bilo ispod svake razine ovdje raspravljati s njime te da je nadrobio svega i svačega. Naglasio je da je jedini ministar koji je bio protiv ugovora Ine i MOL-a. 12.48 – Josip Salapić (HDSSB) rekao je da su ovdje trebali sjediti svi ministri (u Saboru su sami Mostovi ministri, Petrov i Orešković). Spočitnuo je Karamarku što nije došao na sjednicu Vlade kako bi slavio rođendan. 12.43 – Branimir Glavaš (HDSSB) rekao je da je Šuker uporno spominjao da do krize dolazi zbog lošeg kreditnog rejtinga Hrvatske, kamatnih stopa... Rekao je da je pokušaj prodaje obveznica propao zbog političke nestabilnosti za koju je odgovoran i HDZ. – Nijednom riječju niste spomenuli nemilosrdnu borbu koju ste vodili za ovladavanjem obavještajnog sustava. To je ključ nestabilnosti Vlade – rekao je Glavaš. Šuker je odgovorio da je u izlaganju jasno rekao da je nakon povratka ministra financija Zdravka Marića iz Londona Orešković morao održati sjednicu i iznijeti razloge za propast pokušaja prodaje obveznica. 12.36 – Ivan Sinčić (Živi zid) rekao je da je ono što je učinio Karamarko nenormalno, a Reiner mu je odgovorio da je zloupotrijebio institut Replike jer njegova izjava nije imala veze sa Šukerovim izlaganjem. 12.34 – Šuker je rekao da se neće spuštati na osobnu razinu i u izlaganju se uglavnom usredotočio na ekonomske teme. – Hrvatska danas ima nominalno gotovo 10 milijardi manje prihode nego što su bili 2008. godine i mislim da nam to svima treba biti misao od koje treba krenuti – rekao je Šuker na kraju izlaganja. 12.26 – Šuker je rekao da rejtinške agencije koriste situaciju i priliku da zarade na onima koji novac moraju uzeti. Spočitnuo je Oreškoviću iznenadno otkazivanje sjednice. 12.22 – Da su se odredbe poštovale, vjerojatno ne bi došlo do disfunkcionalnosti Vlade – rekao je Šuker. Naglasio je da je vladajuća većina u jednom trenutku rekla da premijer nema njihovo povjerenje i da traži od njega da odstupi. Orešković sluša Šukerovo izlaganje i povremeno zapisuje bilješke u notes. 12.20 – Šuker je rekao da je Vlada došla u situaciju da ne funkcionira. 12.15 – Uime predlagatelja opoziva govori Ivan Šuker, koji je rekao da se Vlada trebala očitovati o prijedlogu. Rekao je da je Reiner jučer nazvao Oreškovića i pitao ga hoće li imati telefonsku sjednicu kako bi dobili očitovanje. Šuker čita odredbe Zakona o Vladi kako bi se utvrdilo je li opoziv opravdan. 12.12 – Reiner se svađao sa Stipom Petrinom i Branimirom Glavašem koji ga optužuju za povredu Poslovnika. 12.05 – Goran Beus Richembergh (HNS) rekao je da članak 8. Poslovnika dopušta premijeru da govori prije izlaganja predlagatelja te da nema nikakvog ograničenja za to. Reiner mu je rekao da je potpuno promašio metu te da je rekao isto što i on, osim što je činjenica da je prekršen Poslovnik jer članak 125. jasno kaže da je Vlada dužna očitovati se o prijedlogu najkasnije u roku od osam dana. 12.03 – Reiner je rekao da nisu dobili očitovanje Vlade o prijedlogu, ali drži da treba omogućiti premijeru da izloži stavove u Saboru. 12.00 – Na redu je opoziv Oreškovića. 11.59 – U Sabor su stigli premijer Orešković i Božo Petrov, prenose 24 sata. Orešković je rekao da ima pripremljen govor. – Sve ćete vidjeti. Idemo završiti što smo započeli – rekao je Orešković. 11.55 – Davor Vlaović (HSS) rekao je da će Klub HSS-a i HDS-a podržati zakonske prijedloge. Za pojedinačnu raspravu javio se jedino Hrelja, koji je rekao da su najavom poskupljenja police dopunskog zdravstvenog osiguranja istodobno privatni osiguravatelji krenuli u agresivnu kampanju s jeftinijim policama. Rekao je da privatnici javnom osiguravatelju otimaju mlade pacijente pa mu ostaju samo stari i siromašni. 11.48 – Predsjednik HDZ-a Tomislav Karamarko i HDZ-ovi ministri neće doći u Hrvatski sabor kada se na dnevnom redu nađe rasprava o opozivu premijera Tihomira Oreškovića, potvrdio je Hini glasnogovornik HDZ-a Ivan Jabuka. 11.35 – Hrelja je replicirao Milinoviću rekavši da je ovo gašenje vatre benzinom. Financijsku stabilnost čini država svojim plaćanjem ili neplaćanjem preuzetih obveza, dodao je. Ovdje imamo slučaj da je glavni generator financijskog kolapsa država, a želja je da se sustav riješi novom penalizacijom građana, što ne možemo nikako prihvatiti, poručio je Hrelja. 11.32 – Darko Milinović uime Kluba HDZ-a rekao je da je bolnički sustav u problemima, da se mora nešto napraviti s time u vezi te da su stoga ovo vatrogasne mjere pa ih kao takve treba i predstaviti. Upozorio je na mogućnost dolaska u situaciju blokade bolnica od veledrogerija te rekao da nisu u pravu oni koji žele strašiti javnost amerikanizacijom zdravstva. – Ovo nisu reformski potezi, ovo je nužan zahvat danas kako bi najesen nastavili studioznu i pravu reformu zdravstvenog sustava – rekao je Milinović. 11.26 – HDZ-ov zastupnik Franjo Lucić poručio je danas da su svi zastupnici njegove stranke jedinstveni u želji da sruše premijera Tihomira Oreškovića. – Mi smo uvijek jedinstveni. Mogu reći da smo u ovom trenutku još jedinstveniji nego li smo bili prethodnih dana – tvrdi Lucić. Odluku Povjerenstva za odlučivanje o sukobu interesa o šefu njegove stranke Tomislavu Karamarku nazvao je suludom. – Takvih interesa ima još i u svim strankama – ocijenio je Lucić. 11.19 – Milivoj Špika (BUZ) uime Kluba zastupnika Bandić Milan 365 rekao je nema razloga ne složiti se s Nakićem oko financijskih problema u zdravstvu. Međutim, rekao je a u proceduri izrade zakona nisu kontaktirane udruge i savezi za koje su se dogovorili prije izbora. Dodao je da bi se time podijelila odgovornost te da bi time Nakiću bilo lakše braniti prijedlog zakona. – BUZ neće dati svoj glas za ove prijedloge jer smo bili ignorirani u ovom procesu izrade i donošenja prijedloga – rekao je Špika. 11.14 – Ivan Klarin (SDP) rekao je da Strenja-Linić banalizira cijeli problem kada kaže da će liječnici obiteljske medicine dežurati u hitnoj. Pitao je kako će dva liječnika koncesionara na Murteru odraditi svojih osam sati smjene pa onda dežurati. Strenja-Linić odgovorila mu je da on banalizira, da se na terenu pojačava hitna medicinska služba te da, kada kola hitne pomoći odu na teren, više neće biti zatvorena vrata hitne već će ondje biti liječnik kojemu će se pacijenti moći obratiti. 11.04 - Ines Strenja-Linić u ime kluba Mosta rekla je da će podržati prijedlog te da smatraju da to nisu izmjene zakona koje donose do financijske stabilizacije, već samo jedan dio koji treba voditi k tom cilju. Rekla je da je opravdana svaka kritika, ali da je ovo dobar zakon te da ovime žele hitnu pomoć učiniti dostupnijom hitnim pacijentima. - Onaj tko je životno ugrožen će dobiti prije pomoć nego sada, kad se u KBC Rebro može probiti svatko tko hoće, pa makar ga malo boljelo grlo - rekla je, dodajući da se s ovim problemom suočavaju sve zapadne zemlje. 10.52 - Saborski zastupnik i potpredsjednik HDZ-a Josip Bilaver poručio je kako će HDZ biti jedinstven u opozivu. Demantirao je informacije da je na sjednici Kluba HDZ-a u srijedu poslijepodne bilo "povišenih tonova". - Jutros sam čitao vijesti, pa se čudio, pitao sam se gdje sam jučer bio na sastanku, nije uopće bilo nikakvih disonantnih tonova, ljudi malo glasnije pričaju. Stvarno je sve je bilo super i u redu - izjavio je zastupnik. 10.50 - Zastupnik HSP-a AS i potpredsjednik Sabora Ivan Tepeš uvjeren je da će nakon opoziva premijera HDZ s partnerima uspjeti okupiti novu većinu potrebnu za sastavljanje Vlade. - Opoziv premijera, kretanje u preslagivanje nove većine i dobivanje nove Vlade i posao, gospodarstvo i sve ono što treba Hrvatskoj i hrvatskim građanima – nabraja Tepeš buduće korake Domoljubne koalicije. Ipak, u tom potencijalnom preslagivanju njegova stranka ne pristaje na sve, podsjeća. - Naš stav je poznat - SDSS u Vladi ne. Pozivamo sve koji žele poduprijeti Vladu, ja očekujem i kolege iz Mosta da to bude što veća potpora novoj Vladi – poručuje Tepeš. 10.47 - Silvano Hrelja (HSU) rekao je da su ovi zakoni ispod svakog standarda za Sabor jer "ničim nisu argumentirani". - Zar mislite da mi kao zastupnici ne znamo zbrojiti dva i dva? - upitao se Hrelja, dodajući da ovako loše pripremljenog zakona nikad nije bilo na ovim klupama. - I još po hitnom postupku. Dajte se ljudi urazumite - oštar je bio Hrelja. 10.45 - Ministar Nakić rekao je da bi po prijedlogu Nade Turine-Đurić trebalo ukinuti uputnice pa da pacijenti sami idu gdje žele, što je usporedio s ukidanjem kontrolora u tramvajima. - Na ovaj način su diskriminirani građani koji imaju uputnicu - rekao je Nakić. Naglasio je da hitni pacijenti neće ništa plaćati te da se samo uvodi mogućnost da oni koji nisu hitni, a inzistiraju na pregledu, moraju djelomično platiti. 10.40 - HDSSB-ov zastupnik Branimir Glavaš poručio je da on i njegov kolega iz stranke Josip Salapić neće glasovati za rušenje premijera Tihomira Oreškovića, niti ga planiraju spašavati. - Još se nismo iskoordinirali. Gospodin Salapić je na putu prema Saboru. U kontaktu smo s predsjednikom stranke, ali nećemo glasovati ni za rušenje ni za očuvanje premijera Oreškovića. Dakle, bit ćemo suzdržani. To je sukob ljevice i desnice preko leđa čovjeka koji je imao dobru namjeru pomoći Hrvatskoj i obnašati dužnost premijera. Sada je iskorišten s jedne strane, s druge strane, ljevici ide u prilog da se ta vlada raspadne. Mislim da premijer Orešković kao ugledni iseljenik neupitnih menadžerskih sposobnosti što Hrvatskoj treba i mogućnosti uspostave kvalitetnih kontakata diljem svijeta. On Hrvatskoj treba, ali je postao žrtva unutarstranačkih obračuna unutar HDZ-a i sada će morati platiti tu cijenu, ne samo on, cijenu plaća i Hrvatska, jer nema vremena za agoniju u kojoj se ona nalazi. Da se taj problem može riješiti danas, to bi već bilo kasno, a kamo li da će se ta problem prenijeti narednih tjedana ili mjeseci. U uspjeh preslagivanja Vlade ne vjerujem. Dakle, Hrvatska pred sobom ima nužne izvanredne izbore, hoće li oni biti 15. rujna, 1. listopada, u svakom slučaju dogodit će se u ranoj jeseni - pojašnjava Glavaš. U stranci se, dodaje, još nisu dogovorili hoće li potpisati inicijativu za samoraspuštanje Sabora. - Sad će doći gospodin Salapić pa ćemo to iskoordinirati. Mi imamo samo dva zastupnika. Ništa bitno - tvrdi Glavaš. Na komentar da oporbi nedostaje samo jedan potpis do potrebnih 76, budući je Most objavio da je spremno i njihovih 12 potpisa, uzvraća da on to ne zna, ali će vidjeti sa Salapićem što će oni napraviti. 10.30 - Ines Strenja-Linić replicirala je HNS-ovki da uznemirava građane jer je rekla da pacijenti ne znaju trebaju li zbog svog stanja ići na hitnu ili ne te da će zbog toga biti životno ugroženi. - Ovaj zakon itekako ima podršku struke - poručila je. 10.27 - Nada Turina-Đurić (HNS) rekla je da ovaj zakonski prijedlog nije pravo rješenje, da ne pomaže građanima Republike Hrvatske te da ga HNS neće podržati. - Pokušajte, pokušajmo, napraviti nešto što je stvarno dobro i krenimo prije svega od pacijenata, ne od toga da nam je financijski ugrožen zdravstveni sustav. To je uvijek krivo. U tu zamku su ulijetali gotovo svi ministri razmišljajući gotovo isključivo na način da treba razmišljati o novcima. I fokus nikad nije bio na pacijentima - rekla je. 10.10 - Ana Komparić Devčić (SDP) "od srca" je čestitala na zakonskom prijedlogu koji će povećati namete bolesnim ljudima. 10.05 - Ines Strenja-Linić (Most), predsjednica Odbora za zdravstvo i socijalnu politiku, rekla je da ovaj zakonski prijedlog o zdravstvenom osiguranju predstavlja jednu od ključnih reformskih mjera u zdravstvu. Odbor je jednoglasno odlučio predložiti njegovo usvajanje. Sustav je ciljano uništavan. Tko je kriv za stanje sustava? 9.56 - Miro Bulj (Most) rekao je da Ustav kaže da svi građani na području RH moraju imati jednaku zdravstvenu zaštitu. Bulj je rekao da žene iz brdsko-planinskih i nerazvijenih krajeva za obični ultrazvuk dojke moraju čekati šest mjeseci ili čak godinu-dvije. - Naše bake u tim područjima ne mogu doći ni do hitne. Sustav je ciljano uništavan. Tko je kriv za stanje sustava? Građani nisu sigurno - rekao je Bulj. Nakić je odgovorio da su to velika pitanja za koja su potrebni dugi odgovori. Naveo je primjer Danske, koja je smanjila broj bolnica, a izdvaja pet puta više za zdravstvenu zaštitu od Hrvatske. Nakić je rekao da je najosnovniji problem suočavanje s realnošću te da moramo početi donositi nepopularne odluke. 9.42 - Ministar zdravlja Dario Nakić rekao je da danas možda nije pravo vrijeme za zakone o zdravstvenom osiguranju i zdravstvenoj zaštiti, ali da se možemo upitati koje je onda pravo vrijeme. Nakić je iznio probleme zdravstva s dugovanjima. - Nastavi li se ovako, pitanje je trenutka i vremena kad ćemo ne biti u mogućnosti pružiti ikakvu, ne samo kvalitetnu zdravstvenu zaštitu građanima - rekao je Nakić, dodajući da nam je ostalo jedino da sustav reorganiziramo i stavimo ga na granice održivosti. 9.39 - Stipe Petrina potužio se na povredu Poslovnika zbog promjene redoslijeda dnevnog reda te pitao na temelju kojeg članka se preskače 4. točka. - Da ste bili ovdje jučer, mogli ste čuti zašto je to tako - rekao je Reiner, objašnjavajući da sporne točke nisu pripremljene, to jest odbori ih nisu obradili. - Vi ste postavili pitanje, ja sam vam jasno odgovorio, ako niste shvatili, to je vaš problem - poručio mu je Reiner nakon kraćeg prepucavanja. 9.35 - Počela je sjednica. Reiner je na početku predložio da naprave objedinjenu raspravu o dva zakona na dnevnom redu jer se radi o tematici koja se dobrim dijelom preklapa i rješava gotovo identično područje. Dio zastupnika SDP-a nije se složio s time, ali nakon što je Reiner rekao da "nema smisla forsirati ako jedan dio ljudi to uporno ne želi", zastupnici su se na kraju ipak složili za objedinjenje. 9.30 - Saborski zastupnik Miroslav Šimić (Most) rekao je za HRT da će njihovi dosadašnji partneri inzistirati na opozivu Oreškovića, odnosno padu Vlade, što njima (Mostu) nije prihvatljivo. Šimić je rekao da je svih 12 članova kluba zastupnika Mosta potpisalo dokument za raspuštanje Sabora ako Orešković danas bude srušen, te da će nakon toga biti više od 76 glasova za raspuštanje Sabora koje je inicirao SDP. - Mi mislimo u raspravi sudjelovati i jasno reći što mislimo o prijedlogu, jasno stati ne samo u obranu Oreškovića, već i ostalih članova Vlade koju smo sastavljali - rekao je Šimić, dodajući da će, ako su se njihovi dosadašnji partneri već odlučili za opoziv, ovo danas biti više predstava nego nešto što će realno moći nešto promijeniti. >> Povjerenstvo: Karamarko je bio u sukobu interesa. Privatni interesi mogu utjecati na njegovu nepristranost, ne može odlučivati o Ini >> Petrov: Za nas postoje samo dvije mogućnosti: ili Vlada na čelu s Oreškovićem ili novi izbori 