Uz Ivana Penavu (HDZ), koji je pomeo konkurenciju u izboru za gradonačelnika, pobjednik lokalnih izbora u Vukovaru svakako je Srđan Milaković. Potpredsjednik Demokratskog saveza Srba (DSS) pobijedio je u utrci za dogradonačelnika Vukovara, a s listom DSS-a ušao je i u Gradsko vijeće. Pobjeda mu je još draža kada se zna da je ne tako davno bio član SDSS-a koji je sada pobijedio i doveo do toga da je lista te stranke, kako je rekao, „na koljenima“. Prije izborne nedjelje mnogi su smatrali da će poslije ovih lokalnih izbora Srđan Milaković biti politički mrtav i nestati s političke scene, ali dogodilo se drukčije. - Mislim kako je u mojoj pobjedi u izboru za dogradonačelnika presudio moj rad u posljednjih osam-devet godina, ali i prepoznatljivost. Pomogla mi je i loša kadrovska politika i nerad konkurenata, što je ustvari posljedica stanja u SDSS-u koje me je i otjeralo iz te stranke – rekao je Milaković. Opet o dvojezičnim pločama Podsjeća i kako je, uz sve probleme na koje je nailazio, izbornu kampanju financirao iz vlastitih sredstava i osobno po cijele dane bio na terenu s građanima. - Ovaj moj rezultat velika je prilika za mnoge koji se svih ovih godina iz straha nisu smjeli usprotiviti SDSS-u i njihovoj mašineriji na terenu. Iz osobnog iskustva mogu reći kako tu mašineriju nisam vidio. Bez ikakve mašinerije DSS ima dogradonačelnika i dva gradska vijećnika, dok je SDSS ostvario najlošiji rezultat ikada i ima također dva vijećnika. Njihov poraz još je bolniji kada se zna da je nositelj liste bio Vojislav Stanimirović – rekao je Milaković. Podsjeća i na pobjedu u Sisačko-moslavačkoj županiji gdje je kandidat DSS-a Dušan Bjelajac pobijedio dosadašnjeg SDSS-ova dožupana Boru Rkmana. Najavljuje kako će nastaviti raditi u korist pripadnika srpske nacionalne manjine i na tome da budu vidljiviji i prisutniji u gradu. Očekuje i kvalitetniju suradnju s Penavom kao i skoro ponovno aktualiziranje pitanja dvojezičnih ploča u Vukovaru. Najavljuje kako će od ovih izbora u Vukovaru mnogo toga biti drukčije te da je pred SDSS-om teško razdoblje, kao i da se mogu očekivati smjene i u samome vrhu SDSS-a. Analiza SDSS-a Komentirajući rezultate izbora, predsjednik SDSS-a Vojislav Stanimirović kaže kako su, gledajući cijelu Hrvatsku, zadovoljni, ali i da su u nekoliko sredina, uključujući Vukovar, podbacili. – U Vukovaru smo svakako očekivali mjesto dogradonačelnika i više od dva osvojena vijećnika. Nažalost, nismo uspjeli, a razloga tome je više. Jedan od njih je neprepoznatljivost naše kandidatkinje. Uslijedit će analiza, a onda ćemo vidjeti što i kako dalje. Svakako da ćemo za neke sljedeće izbore morati mijenjati neke stvari želimo li ostvariti bolje rezultate – rekao je Stanimirović. Ističe kako je i pored slabijeg rezultata u Vukovaru SDSS i dalje stožerna stranka Srba u Hrvatskoj. Pojašnjava to i brojkama prema kojima je SDSS na lokalnim izborima osvojio 193 vijećnika dok su prije četiri godine imali 172 vijećnika. Osvojili su i šest mjesta dožupana, pet dogradonačelnika, 15 načelnika i 26 zamjenika načelnika.