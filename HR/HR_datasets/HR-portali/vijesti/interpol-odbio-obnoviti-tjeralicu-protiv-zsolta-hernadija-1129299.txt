Izvršni odbor Interpola prije desetak je dana odbio hrvatski zahtjev da se obnovi crvena međunarodna tjeralica za predsjednika uprave MOL-a Zsolta Hernadija. Odluka je donesena na zasjedanju 6. studenoga na Baliju, a naknadno ju je potvrdila i Generalna skupština Interpola, potvrđeno je Večernjem listu iz MUP-a. S kojim je obrazloženjem Interpol odlučio produljiti suspenziju tjeralice, nije se moglo doznati. Sud se još nije očitovao U MUP-u tvrde da obrazloženje nisu dobili, no iz izvora dobro upućenih u slučaj može se čuti kako se Interpolovi argumenti za takvu odluku kriju u podnesku koji je Županijskom sudu u Zagrebu prije gotovo godinu dana dostavio Hernadijev odvjetnički tim. U njemu je naveden niz postupaka koje su protiv Hernadija vodila mađarska pravosudna tijela na temelju nekoliko kaznenih prijava za davanje mita, a koji su obustavljeni u različitim fazama. Mađarska strana traži da se primijeni načelo po kojem se ne smije ponovno suditi za istu stvar te da se postupak protiv Hernadija obustavi. O podnesku Hernadijevih odvjetnika Županijski sud u Zagrebu još se nije očitovao, a upućeni tvrde da on nije proslijeđen ni DORH-u, drugoj strani u postupku, zbog čega je DORH bio ograničen u argumentiranju zahtjeva da se obnovi crvena tjeralica. U zagrebačkom Županijskom sudu takvo tumačenje, međutim, odbacuju kao potpuno pogrešno. Tvrde da se sud u ovoj fazi nije morao očitovati o podnesku mađarske strane te da ne postoje razlozi zbog kojih bi taj podnesak trebali proslijediti DORH-u. Neslužbeno govore kako je zahtjev Hernadijevih odvjetnika krajnje neutemeljen jer mu nijedan sud u Mađarskoj nije sudio zbog navodnog podmićivanja bivšeg hrvatskog premijera Ive Sanadera niti donio bilo kakvu presudu. Tumače zato da se na podnesak nisu dužni očitovati do konačne presude u postupku koji vode u Zagrebu. Isti izvor u Županijskom sudu žali se na nejednako postupanje Interpola prema zahtjevima iz različitih zemalja i upozorava kako Interpol u odlučivanju o tjeralici ne bi smio prebacivati odgovornost na sud. Sudac Ratko Šćekić, koji vodi postupak protiv Hernadija, kaže da još nije zaprimio obavijest od Interpola. Odbacuje svako tumačenje o kašnjenju, odugovlačenju ili nečinjenju suda u bilo kojoj fazi postupka. – Poznato je da je postupak protiv Hernadija vezan s postupkom protiv Ive Sanadera, u kojem se čeka pripremno ročište zbog nalaza vještaka po kojemu Sanader zbog zdravstvenog stanja nije raspravno sposoban. Kada vještaci zaključe da je opet raspravno sposoban, zakazat ćemo ponovno pripremno ročište – objašnjava Šćekić. Proces pokrenut 2013. Sudski postupak protiv Hernadija pokrenut je 2013. na temelju USKOK-ove optužnice po kojoj je Sanadera podmitio s deset milijuna eura kako bi MOL-u prepustio upravljačka prava u Ini, dok bi nerentabilni plinski biznis država preuzela na sebe. Nakon što je Mađarska Hernadiju odbila uručiti poziv za ispitivanje u Hrvatskoj, zagrebački Županijski sud mu je, na zahtjev USKOK-a, odredio istražni zatvor zbog opasnosti od bijega. Za prvim čovjekom MOL-a tada je raspisana Interpolova crvena međunarodna tjeralica i europski uhidbeni nalog. Tjeralica je nakon toga na zahtjev mađarske strane suspendirana, ali i ponovno raspisivana u nekoliko navrata. Posljednji put je reaktivirana u veljači 2015., no Hernadi je krajem iste godine, dok je tjeralica još bila na snazi, bez ikakvih smetnji odlazio na poslovne sastanke u Austriju i Njemačku. Naše Ministarstvo pravosuđa tada je zatražilo objašnjenje zašto nije priveden, a dvije su zemlje odgovorile da mu se u Mađarskoj već sudilo za isto djelo. Sam Hernadi tada je potvrdio da putuje dulje vrijeme, a tjeralicu nazvao protuzakonitom.