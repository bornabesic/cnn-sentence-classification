Bivši predsjednik Stjepan Mesić trebao bi krajem mjeseca otići u Siriju na poziv tamošnje vlade, a tema razgovora trebala bi biti Ina, odnosno povratak naše kompanije na njezina naftna polja, saznaje Jutarnji list. Prema našim informacijama, s Mesićem će u Siriju ići još nekoliko osoba povezanih s tom tematikom. Zasad nema informacija s kime bi se hrvatska delegacija trebala naći u Siriji. Kako doznajemo, prije odlaska u Siriju Mesić namjerava svoj posjet iskoordinirati s hrvatskom Vladom, odnosno upoznati ih sa svojim putovanjem te uskladiti svoj angažman s politikom Vlade oko Sirije i Vladinim stajalištima u vezi s povratkom Ine na njezina naftna polja. Mesićev angažman u Siriji temelji se na dugogodišnjim odličnim odnosima sa sirijskim predsjednikom Bašarom al-Asadom. Naime, bivši predsjednik se već angažirao kada je sirijska vlada željela zabraniti povratak hrvatskoj naftnoj kompaniji u Siriju te njezina polja ustupiti kineskim i ruskim kompanijama. Sirijske su vlasti bile bijesne na Hrvatsku nakon što je oružje iz Hrvatske došlo u ruke sirijskih pobunjenika te su taj hrvatski potez tumačili kao izdaju Sirije. Mesić i al-Asad upoznali su se 2004. godine kada je u sklopu arapske turneje Mesić u Siriji otvorio prostorije hrvatskog počasnog konzulata, a potom je sudjelovao i u sirijsko-hrvatskom gospodarskom forumu. Četiri godine kasnije Mesić je opet posjetio Siriju prilikom obilaska hrvatskih vojnika na Golanskoj visoravni, a 2009. godine sirijski predsjednik Bašar al-Asad na Mesićev poziv stiže u Hrvatsku. Ina se iz Sirije povukla 2012. godine nakon što je Hrvatska, u skladu s odlukom Vijeća EU, uvela sankcije Siriji. Povlačenje iz Sirije veliki je poslovni udar Ini jer je prema procjenama na godišnjoj razini izgubila oko 2 milijarde kuna.