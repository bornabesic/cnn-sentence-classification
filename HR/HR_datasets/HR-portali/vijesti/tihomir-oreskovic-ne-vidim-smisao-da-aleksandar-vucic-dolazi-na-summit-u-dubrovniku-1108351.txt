Tehnički premijer Tihomir Orešković rekao je da ne vidi zašto bi srbijanski premijer Aleksandar Vučić došao na summit u Dubrovnik. Na pitanje je li pozivanje Vučića bila pogreška, rekao je da je bitno poziv staviti u kontekst. – Pozvali smo Vučića prije mjesec i pol, nakon što se predsjednica sastala s njime i poslije potpisivanja deklaracije. Odnosi su tada bili sasvim drukčiji – rekao je Orešković, dodajući da su tek jučer dobili potvrdu da Vučić dolazi. Orešković je naglasio da se u međuvremenu format summita promijenio te da neće biti premijerskog panela. – Ne vidim smisao zašto bi premijer Vučić došao, nismo se još čuli formalno, ali nadam se da ćemo se do sutra čuti. Ja neću ići na taj summit pa ne vidim smisla ni da premijer dolazi – rekao je Orešković. Orešković je rekao da je Vojislav Šešelj, koji je objavio da je dobio putovnicu i da dolazi u Hrvatsku, persona non grata u Hrvatskoj i da nije dobrodošao. – Ako dođe, bit će uhapšen – rekao je Orešković. >> Klemm i Jukić poslali poziv predsjednici: 'Organizirajte nam sastanak s Vučićem' 