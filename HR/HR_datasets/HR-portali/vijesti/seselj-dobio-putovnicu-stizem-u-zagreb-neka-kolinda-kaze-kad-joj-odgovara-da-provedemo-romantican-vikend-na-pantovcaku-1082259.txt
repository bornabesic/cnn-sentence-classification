Vođa srpskih radikala Vojislav Šešelj prije dva dana dobio je važeću putovnicu i odmah najavio svoj dolazak u Hrvatsku. Iako mu je ulaz u našu zemlju zabranjen, Šešelja to nimalo ne brine. – Odlučio sam da idem. Lako bih ja podnio ovu zabranu da nije moje drage Kolindice. Jer kako će mi ona izgledati poslije 20 godina – kazao je Šešelj za Kurir. Otkrio je i kako je putovnicu čekao punih 30 dana što je krajnji zakonski rok za izdavanje putne isprave. – Neka me Kolinda čeka, eto mene stižem u Zagreb i na Trg bana Jelačića. Na kraju krajeva neka Kolinda kaže koji joj datum odgovara da provedemo jedan romantičan vikend na Pantovčaku – izjavio je bivši haaški optuženik.  – Cijeli autobus novinara će biti tu, oni idu za Zagreb, a ja ću doći svojom marš-rutom. Ne mogu otkriti kojom. Ima neka fora, a ne mogu vam reći kako. Idem na Trg bana Jelačića, malo sjesti u gradsku kavanu, obići one dvije knjižare u samom centru i taj službeni dio je završen, a onda se idem predati zagrljaju svoje drage Kolinde – zaključio je Šešelj. Vođa Srpske radikalne stranke, koji je na nedavnim parlamentarnim izborima ponovo postao zastupnik u Skupštini Srbije, tvrdi da nakon Zagreba želi posjetiti i Sarajevo iako i u BiH ima zabranu ulaska, koja je na snazi još od 1998., kada je tu odluku donio tadašnji visoki predstavnik Carlos Westendorp. Hrvatski MUP donio je odluku o 20-godišnjoj zabrani ulaska Šešelja u Hrvatsku na temelju članaka 36. i 38. Zakona o strancima i članka 5. Zakonika o schengenskim granicama, koji kaže da se može odbiti prelazak granice osobama koje predstavljaju prijetnju za javni poredak, međunarodnu sigurnost, javno zdravlje ili međunarodne odnose. Članak 38. Zakona o strancima kaže da se rješenje o odbijanju ulaska može donijeti bez saslušanja stranca o kojemu je riječ, što znači da Šešelj može biti odbijen na granici bez prava na žalbu. A može biti i jednostavno uhićen. >>Šešelj traži novu putovnicu: 'Obećao sam Kolindici da ću prvo ići kod nje' 