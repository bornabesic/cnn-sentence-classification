Ministar zaštite okoliša i energetike Slaven Dobrović danas je poručio da hrvatska javnost može biti sigurna oko zaštite hrvatskih interesa u Ini te da se radi na žalbi na odluku arbitražnog suda oko Ine i MOL-a. Na upit novinara na marginama energetske konferencije Dobrović je izjavio da rokovi za žalbu nisu prošli, da se radi na njoj te je istaknuo da je postupak tajan. "Uglavnom, može hrvatska javnost biti sigurna da se brinemo oko toga da zaštitimo naše interese", istaknuo je Dobrović. Premijer Andrej Plenković najavio je 13. siječnja da će Hrvatska osporavati arbitražnu presudu u slučaju Ina - MOL u okviru Komisije Ujedinjenih naroda za međunarodno trgovačko pravo (UNCITRAL) u Ženevi. "To su pravne stvari. Ja jesam upoznat, ali o tome brinu pravni stručnjaci. Osim toga, odluke na tom polju se donose kod predsjednika Vlade, tako da se ne bih uplitao u ocjeni", dodao je u srijedu ministar Dobrović. Po njegovim riječima, savjet za pregovore s Molom vezano uz mogući otkup dionica Ine od mađarske kompanije funkcionira, priprema razgovore, dokumente itd. "Radi se i nema smisla skoro svakog dana izvještavati o progresu. Ozbiljno se radi i u onom času kada bude bilo potrebe, odnosno kad bude što za izvijestiti, mi ćemo vas obavijestiti", kazao je Dobrović. Među ostalim, odgovarajući na upit novinara u kojoj je fazi izmjena Zakona o privatizaciji Ine s obzirom na rok koji je dala EK, Dobrović je istaknuo da se i o tome "također jako intenzivno raspravlja".   Europska komisija početkom prosinca zatražila je od Hrvatske da izmijeni Zakon o privatizaciji Ine, jer se njime krši sloboda kretanja kapitala i sloboda poslovnog nastana, a što je obveza koju je Hrvatska preuzela još 2010. tijekom pristupnih pregovora u poglavlju Sloboda kretanja kapitala. Komisija je Hrvatskoj poslala obrazloženo mišljenje, što je drugi korak u pokretanju postupka za povredu europskih propisa. Ako Hrvatska u roku od dva mjeseca Zakon o privatizaciji Ine ne uskladi s pravom EU-a, Komisija može odlučiti uputiti predmet Sudu EU-a. >> Ljubo Jurčić: HEP se ne smije dirati, on nije predmet trgovine 