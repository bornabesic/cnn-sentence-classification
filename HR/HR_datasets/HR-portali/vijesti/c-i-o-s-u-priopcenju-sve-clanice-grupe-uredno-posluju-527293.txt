Sve članice C.I.O.S. grupe uredno posluju, svaka u svojem poslovnom području normalno nastavlja raditi, unatoč bolničkom liječenju predsjednika uprave C.I.O.S. grupe Petra Pripuza, objavio je u subotu C.I.O.S. -  Njegova spriječenost da obavlja svoje poslovne dužnosti neće utjecati na redovite aktivnosti članica. Pripuz je u bolnicu zaprimljen u utorak 30. svibnja zbog srčanih problema, a jučer 2. lipnja je zbog novih komplikacija podvrgnut dodatnim medicinskim zahvatima i pregledima. Informacije o razlogu izbivanja, te narednim koracima u vezi s bolešću, davat će samo odvjetnik Petra Pripuza - objavio je C.I.O.S. Podsjetimo, Petar Pripuz kojemu je u četvrtak kasno navečer određen istražni zatvor i dalje je u bolnici Sveti Duh. Pod policijskom je nadzorom i ne smije napuštati sobu.  Podsjećamo, protiv suvlasnika CIOS-a Petra Pripuza  i još dvanaestorice Uskok je donio rješenje o provođenju istrage. Sumnjiče ga da je osnovao zločinačko udruženje koje je preko fiktivnih računa iz CIOS-a, tvrtke za zbrinjavanje glomaznog otpada, od 2012. do 2017. izvukla 98 milijuna kuna i utajila 22 milijuna kuna poreza. Sudac istrage Županijskog suda u Zagrebu za sada nije prihvatio prijedlog obrane da se Pripuzu odredi jamčevina te mjere opreza u obliku zabrane pristupa svjedocima i zabrane obavljanja djelatnosti s otpadom.