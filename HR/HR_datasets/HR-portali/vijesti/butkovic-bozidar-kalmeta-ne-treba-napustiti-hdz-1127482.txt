Ministar mora, prometa i infrastrukture Oleg Butković izjavio je danas novinarima kako smatra da bivši HDZ-ov ministar mora, prometa i infrastrukture i zadarski gradonačelnik Božidar Kalmeta ne treba napustiti HDZ, unatoč činjenici da je zagrebački Županijski sud u četvrtak u cijelosti potvrdio optužnicu protiv njega, te ostalih u tzv. HAC-ovom kraku afere "Remorker". Iako se novinarima opravdao da je zatečen tom informacijom i da ne može ulaziti u stvari koje su u sferi pravosuđa, Butković je rekao da "ako nekome počinje suđenje, ako mu je potvrđena optužnica, to ne znači da je onaj protiv koga je optužnica podignuta i kriv". Također, mišljenja je da treba pričekati suđenje, i da taj postupak treba imati svoj tijek. "Nakon potvrđivanja optužnice, budući da sam i sam prošao takav slučaj, jer i protiv mene je bila potvrđena optužnica i imao sam jedan postupak gdje su me teretili da sam nekome platio ljetovanje, pa me oslobodio Županijski sud, a Vrhovni potvrdio, tako da se u trenutku kada je bila potvrđena optužnica protiv mene isto moglo postaviti pitanje moram li i ja izaći iz članstva HDZ-a", rekao je ministar Butković. Butković smatra da je pitanje napuštanja stranke zbog potvrđivanja optužnice "dosta delikatno", te osobno drži da Božidar Kalmeta ne treba izaći iz HDZ-a. "Postupak ide svojim tokom i to ja ne mogu komentirati", kazao je.   Uskok tereti Kalmetu da je povezao ljude iz svojeg Ministarstva, Hrvatskih cesta (HC) i Hrvatskih autocesta (HAC), te da je sa suradnicima podijelio preko 15 milijuna kuna i 850.000 eura iz javnih tvrtki za održavanje i izgradnju cesta. Uz Kalmetu je optužnicom obuhvaćeno još 12 okrivljenika, među kojima su njegovi najbliži suradnici iz Ministarstva - bivši državni tajnik, te predsjednik Nadzornog odbora HAC-a Zdravko Livaković i državni tajnik Milivoj Mikulić koji je također bio u upravi HAC-a. Također, ministar Butković je novinarima rekao i da se slaže sa traženjem Mosta da plaće dužnosnika ostanu iste nakon porezne reforme, odnosno da ne rastu.  Upitan o plaćama dužnosnika za koje Most traži da ostanu iste nakon porezne reforme, ili će u protivnom uložiti amandman, Butković je kratko odgovorio kako se i on slaže sa traženjem Mosta da plaće dužnosnika ne rastu.             >> Potvrđena optužnica protiv Kalmete i još 12 okrivljenika u slučaju Remorker