Predsjednica Kolinda Grabar-Kitarović rekla je u srijedu u Londonu da Hrvatska mora poboljšati uvjete poslovanja za inovativne tvrtke koje se premještaju u inozemstvo jer u Hrvatskoj ne mogu ostvariti svoje ideje. Grabar-Kitarović se na kraju posjeta Velikoj Britaniji susrela s vlasnicima startupova informatičke tehnologije u agenciji za pružanje financijskih informacija Bloomberg. "Očito imamo problem ako se ne fokusiramo na razloge zašto gubimo mlade talentirane ljude koji posebno ulažu u sektor inovacija i zašto se njihove ideje ne realiziraju u Hrvatskoj nego ovdje u Velikoj Britaniji ili negdje drugdje", rekla je predsjednica novinarima nakon sastanka. Dodala je da je od vlasnika startupova, onih osnovanih u inozemstvu i onih koji su osnovani u Hrvatskoj ali su premješteni u Britaniju ili drugdje, željela čuti razloge zbog kojih su to učinili. Grabar-Kitarović kaže da je to pitanje prvenstveno za vladu, ali da kao predsjednica "osjeća dužnost i odgovornost usmjeravati neke procese i surađivati s vladom kako bi se što je moguće više napravilo za razvoj gospodarstva". Jedan od preduvjeta je svakako i poboljšanje investicijske klime, istaknula je. Od nove vlade očekuje da se puno više usredotoči na egzistencijalna pitanja, na investicijsku klimu u Hrvatskoj, na zadržavanje mladih, na pružanje prilike mladim ljudima i na poboljšanje uvjeta poslovanja. Ocijenjujući dvodnevni boravak u Londonu, Grabar-Kitarović je rekla da su britanski dužnosnici pokazali veliki interes za novu hrvatsku vladu i suradnju njom te za poslovanje s Hrvatskom. Nju je u utorak primila kraljica Elizabeta II., a sastala se s premijerkom Theresom May, ministrom obrane Michaelom Fallonom, predsjednikom Doma lordova Normanom Fowlerom i s ministrom gospodarstva Gregom Clarkom. "Doista me ohrabruje i veseli što vidim potpuno novi odnos, potpuno drukčiji stav i puno veću zainteresiranost svih britanskih dužnosnika za Hrvatsku, za rad, za poslovanje s Hrvatskom, ali i za suradnju s hrvatskom vladom", istaknula je. Brexit je možda bio poziv na buđenje "da ne uzimamo zdravo za gotovo da smo članica EU-a i da surađujemo samo u Bruxellesu nego da se međusobno puno bolje povežemo", dodala je. >> Predsjednica se sastala s britanskom premijerkom: 'Nije mi u interesu da ljudi odlaze iz Hrvatske, ali...' >> Predsjednica održala predavanje u Londonskoj školi ekonomije i političkih znanosti: 'Ishod referenduma bio je veliki šok'  Hrvatska predsjednica  Kolinda Grabar-Kitarović putuje u srijedu navečer iz Londona za Bruxelles gdje će se u četvrtak sastati s čelnicima Europske unije u sklopu redovitog dijaloga, a jedna od tema razgovora bit će i stanje u BiH koje je ocijenila zabrinjavajućim. "U Europskoj uniji ću razgovarati o položaju Hrvatske, o našim planovima, o tome kako možemo još bolje iskoristiti europske fondove, ali i poziciju sukreiranja zajedničkih politika, a posebno ću se posvetiti i odnosima sa susjedima a posebno stanju u BiH koje me prilično zabrinjava", kazala je predsjednica novinarima. Osim toga, Hrvatska će predsjedati Unijom u prvoj polovici 2020. a to je "vrlo složena zadaća i već sada treba početi razgovarati o tome", naglasila je predsjednica koja očekuje da se na tome počne raditi kada na dužnost stupi nova vlada. Grabar-Kitarović sastat će se s predsjednikom Europskog vijeća Donaldom Tuskom, predsjednikom Europske komisije Jean-Claudeom Junckerom i predsjednikom Europskog parlamenta Martinom Schulzom. Krajem travnja prošle godine bila je u svom prvom radnom posjetu sjedištu EU-a i NATO-a, a sada dolazi u drugi. Riječ je o redovitom dijalogu o temama koje su na dnevnom redu tih euroatlantskih integracija. Što se tiče posjeta sjedištu NATO-a, sastanak s glavnim tajnikom Jensom Stoltenbergom je odgođen je će on morati otputovati iz Bruxellesa. Kakao se doznaje, Stoltenberg je dobio poziv za audijenciju kod pape Franje pa se ovoga puta neće moći sastati s hrvatskom predsjednicom. 