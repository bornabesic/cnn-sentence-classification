Foto: Hina NOVI ekvadorski predsjednik Lenin Moreno nazvao je utemeljitelja WikiLeaksa Juliana Assangea "hakerom" no dodao je da, unatoč tomu,  može ostati u veleposlanstvu te zemlje u Londonu, pišu mediji.   "Assange jest haker. To je nešto čemu se protivimo i čemu se i osobno protivim. No poštujem situaciju u kojoj se našao, a ona zahtijeva poštivanje njegovih ljudskih prava, no i mi tražimo da on poštuje situaciju u kojoj se zatekao", kazao je novinarima Moreno.   Morenov prethodnik Rafael Correa smatrao je Assangea "novinarom" te mu je 2012. omogućio azil u veleposlanstvu te zemlje u Londonu kako bi se izbjeglo njegovo izručenje Švedskoj zbog optužbi za silovanje, što Assange negira, a nedavno je švedsko pravosuđe od procesuiranja odustalo.  Assange strahuje od izručenja SAD-u  Assange strahuje da bi bio izručen Sjedinjenim Državama koje ga traži zbog otkrivanja diplomatskih dokumenata na njegovoj mrežnoj stranici Wikileaks.  Britanska policija istaknula je da će uhititi Assangea ako napusti ekvadorsko veleposlanstvo.   Moreno je prije nego što je bio izabran na predsjedničku dužnost kazao kako će njegova zemlja nastojati od Britanije postići da se Assangeu "omogući prijevoz u Ekvador ili u neku drugu zemlju u kojoj bi želio živjeti". Istodobno ga je tijekom predizborne kampanje upozorio da se ne miješa u politiku zemalja koje su prijateljice Ekvadora.