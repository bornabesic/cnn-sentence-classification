Potpuna konfuzija i kontradiktorne informacije u kombinaciji sa šutnjom ili neodređenim porukama iz vrha HDZ-a i Vlade dominirale su jučer medijskim prostorom uoči današnje sjednice Vlade na kojoj bi se, prema proceduralnim rokovima, Vlada trebala očitovati o SDP-ovu zahtjevu za opoziv ministra financija Zdravka Marića. Vlada se o opozivu mora očitovati najkasnije do sutra (petak), ali nema previše logike da se očituje na telefonskoj sjednici u petak, jer u tom slučaju premijer Plenković ne može obrazložiti očitovanje i eventualno braniti ministra iz HDZ-ove kvote, nego je realnije da se Vlada očituje danas. Međutim, prema neslužbenim informacijama iz Vlade, premijer Plenković točku o očitovanju u zadnji je trenutak jučer izbacio s dnevnog reda užeg kabineta Vlade. Ako je to točna informacija, Vlada bi se očitovala sutra na telefonskoj sjednici, osim ako informacija o skidanju te točke ne znači da možda za očitovanjem neće ni biti potrebe. Možda Vlada priprema neki drugi scenarij. No izvori bliski ministru financija i dalje tvrde da Marić samostalno iz Vlade neće otići jer bi to značilo da je znao za lažirana financijska izvješća Agrokora, gdje je radio kao jedan od 20 izvršnih direktora. Uostalom, premijer Plenković jučer ga je poveo na radni ručak s HUP-om pa je i to možda poruka da je uz svog ministra. Isti izvori kažu kako su Marić i premijer Plenković razgovarali o cijeloj situaciji, ali da se u tom razgovoru nije spominjao Marićev odlazak iz Vlade. Pritom nitko iz Mosta nije razgovarao s Marićem i od njega tražio da podnese ostavku (što neformalno traže putem medija), što izvore bliske Mariću čudi jer kažu da su ga mostovci znali zvati i za daleko nevažnije teme. Izvori iz HDZ-ova dijela Vlade jučer su pak tvrdili da će se Vlada o opozivu očitovati – danas. Jučer je dodatno zaintrigirala izjava premijera Plenkovića koji je rekao: “Sutra ćemo o tome (o Mariću, nap.a) nakon sjednice Vlade, situacija je jako zanimljiva. Ja sve znam, ali ne mogu vam reći. Sutra ću vam sve reći jer bi pojelo današnju temu ako sada kažem”. U Mostu, koji se još ne izjašnjava kako će se postaviti u glasovanju o Marićevu opozivu, ne žele otkriti kako će se u očitovanju postaviti Mostovi ministri. Politički tajnik Mosta Nikola Grmoja poručio je kako jedan čovjek ne može biti garancija stabilnosti i uspješnosti Vlade. – Mislim da se namjerno potencira raspad Vlade. Sadašnji premijer je i za vrijeme Oreškovićeve Vlade pisao kako interesi jednog čovjeka ne mogu biti ispred interesa Hrvatske. Tada je i tražio od Karamarka da se povuče. Imali smo situacije u svim vladama, odlazili su mnogi ministri, imali smo rekonstrukcije Vlade, osvježavanje i mnoge druge situacije i to nikad nije dovelo do pada Vlade. Jedan čovjek ne može biti nekakva garancija stabilnosti, opstanka ni uspješnosti neke Vlade – rekao je Grmoja i dodao kako će u Mostu argumentirano raspraviti situaciju o Mariću, zato su, dodaje, i zatražili svu dokumentaciju vezano uz njegovo političko djelovanje i donošenje odluka i tek tada će donijeti svoj stav. Most se trudi uvjeriti da eventualni opoziv Marića ne bi značio raspad Vlade, međutim nasilno rušenje ministra iz HDZ-ove kvote sigurno bi destabiliziralo odnose dvaju partnera. Naposljetku, postavlja se pitanje može li Most slomiti premijera Plenkovića, a posljedično i ministra Marića te izvojevati povlačenje ministra financija iz Vlade? Budući da su nam u vrhu HDZ-a proteklih dana rekli da će se voditi korektnošću prema Mariću, ali i zaštitom interesa HDZ-a, dojam je da Marića neće prisiljavati da ustukne u jeku zahtjeva za opoziv što bi impliciralo njegovu krivnju. Možda je moguć scenarij prema kojem bi se HDZ i Most mogli dogovoriti da Marić preživi glasanje o opozivu te da bude maknut iz Vlade, kojoj je postao politički teret, tijekom rekonstrukcije nakon lokalnih izbora. U tom paketu mogli bi biti smijenjeni još neki ministri (Kujundžić, Barišić). Tako bi se izbjegao nečasni otpust Marića. Drugo pitanje koje se postavlja jest: ako se Plenković pod pritiskom Mosta odluči smijeniti Marića, kakve bi posljedice ta njegova odluka izazvala u HDZ-u. Osim što Plenković ne kontrolira desno krilo HDZ-a, mnogi članovi Predsjedništva nezadovoljni su suradnjom s Mostom, a smjena ministra pod pritiskom Mosta samo bi uzburkala strasti. Plenkovića, u svakom slučaju, nakon lokalnih izbora očekuju teške odluke i potezi i u stranci i u Vladi.       1. Unutarstranački izbori u HDZ-u Andrej Plenković, želi li uistinu ovladati HDZ-om, mora provesti unutarstranačke izbore i skrojiti vodstvo stranke po svojoj mjeri. Na odluku o unutarstranačkim izborima utjecat će ishod lokalnih izbora, posebice u Zagrebu i Splitu.     2. Rekonstrukcija Vlade Premijer Plenković nakon lokalnih izbora mora razmisliti i o rekonstrukciji Vlade. Potpuno je jasno da pojedini ministri nisu dorasli zadatku, a neki Vladi predstavljaju i teret. Problematični su Barišić, Kujundžić...      3. Konačno rješenje za HOS-ove ploče Premijer Plenković, kad ovlada HDZ-om, više se neće smjeti skrivati iza odluka raznih povjerenstava, nego će morati imati stav i o HOS-ovim pločama. I Povjerenstvo za prošlost morat će donijeti pravorijek o ZDS. 4. Zdravko Marić odlučuje podnijeti ostavku Nakon lokalnih izbora premijer Plenković i Vlada suočit će se s vrhuncem krize u Agrokoru jer će se 10. lipnja znati točni dugovi Agrokora. Možda se ispostavi da se od koncerna neće imati što spašavati pa uslijede otkazi itd.      5. Odluka o plinskom ugovoru, prijeti odšteta Premijeru, iako s tim nije imao veze, nakon lokalnih izbora doći će i odluka arbitraže u Washingtonu gdje je MOL tužio Vladu zbog neispunjavanja plinskog ugovora pa Hrvatskoj prijeti odšteta u iznosu od nekoliko milijardi kuna.      