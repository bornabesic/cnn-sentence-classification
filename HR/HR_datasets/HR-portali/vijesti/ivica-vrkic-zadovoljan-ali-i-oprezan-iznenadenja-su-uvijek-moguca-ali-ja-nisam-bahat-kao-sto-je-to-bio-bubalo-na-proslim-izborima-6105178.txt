Nakon što su i izlazne ankete potvrdile njegovu dominaciju u Osijeku, aktualni gradonačelnik, nezavisni Ivan Vrkić kojega podržavaju SDP i HNS ostao je čvrsto na zemlji, kao i svi njegovi suradnici, pa u stožeru u prvim trenutcima nakon objave anketa nije bilo euforije. - Nisam dominantan, dobro stojim. Zadovoljan sam i zahvalan sugrađanima koji su prepoznali što sam radio u prvom mandatu, a to mi je dovoljno da budem optimističan za drugi krug. Idemo završiti kampanju i predložiti nove projekte oko kojih mislim okupiti i mnoge koji su spremni zajedno s nama raditi za razvoj Osijeka, rekao je Vrkić koji je na prošlim izborima nakon prvog kruga dosta zaostajao za tadašnjim HDSSB-ovim gradonačelnikom Krešimirom Bubalom, ali ga je ipak pretekao. Sada smatra da se takav scenarij njemu ne može dogoditi. - Uvijek su moguća iznenađenja i čuda, ali ne razmišljam previše o tome što je bilo 2013. Osobno mislim da su sada okolnosti sasvim drugačije i da je to neusporedivo. Mislim da je Bubalo izgubio jer je bio bahat i nije komunicirao na normalnoj razini, njime je vladala moć, a ja ne želim pobjedu, jer bi onda netko trebao izgubiti. Želim dobiti mandat da bih služio sugrađanima i to mi je misija, a ne da vladam Osijekom i sebi i partnerima pravim sinekure, izjavio je Vrkić, koji bi ipak mogao imati problema s podrškom većine u Gradskom vijeću, gdje bi moglo biti dosta neizvjesno, ali ni oko toga ne brine previše. - Uzdam se da se ono što smo radili u prvom mandatu, kada smo išli vrlo široko, smireno i dijalogizirano sa svim opcijama, jer držim da lokalno nema politike i ideologija. Mogućnost za suradnju je sa svima, poručio je aktualni osječki gradonačelnik, kojega smo pitali smatra li ovaj rezultat svojom snagom ili slabostima ostalih protukandidata. - Ne bih sebe precjenjivao, ni druge podcjenjivao. Pokušao sam ozbiljno raditi posao i vjerojatno su to ljudi prepoznali. Nisam previše različit od ostalih kandidata, dapače. Mislim da je to silan trud, upornost, vjerodostojnost i komunikacija s građanima te pravi odnos sa političkim zaleđem koje je stalo iza mene, zaključio je Vrkić.