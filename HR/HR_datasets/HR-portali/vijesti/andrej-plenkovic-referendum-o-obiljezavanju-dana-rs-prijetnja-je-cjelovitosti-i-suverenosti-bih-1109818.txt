Predsjednik HDZ-a Andrej Plenković najavio je kako će se u slučaju da njegova stranka formira novu vladu nakon zbora za Hrvatski sabor odlučno zalagati za potporu Bosni i Hrecegovini na njenom europskom putu a istodobno je upozorio kako provedba referenduma kojega za 25. rujna planiraju vlasti Republike Srpske predstavlja prijetnju stabilnosti BiH. "Referendum o obilježavanju dana RS prijetnja je cjelovitosti i suverenosti BiH čemu se najoštrije protivim", kazao je Plenković u intervjuu koji je u utorak objavio sarajevski "Dnevni avaz". Predsjednik HDZ-a drži kako tim postupkom koji predstavlja jasno kršenje Daytonskog sporazuma vodstvo RS-a šalje poruku destabiliLizacije i to upravo u trenutku kada se očekuje da BiH ostvari napredak na putu ka članstvu u Europskoj uniji. Plenković je pozvao sve u BiH da rade na smirivanju napetosti i u prvi plan stave stabilnost zemlje. "Hrvatska će pomno pratiti dalji razvoj ove situacije i štititi prava Hrvata kao konstitutivnog naroda kao i teritorijalnu cjelovitost i funkcionalnost BiH", najavio je kandidat za budućeg hrvatskog premijera. Plenković je još jednom kao uvredljive opisao izjave svog izravnog konkurenta i predsjednika SDP-a Zorana Milanovića o BiH, opisavši ih nedostojnima onoga tko pretendira biti na čelu hrvatske vlade. "Takvim izjavama Milanović čini štetu u odnosima Hrvatske s BiH i zemljama u susjedstvu", kazao je Plenković dodajući kako se, ukoliko postane novim hrvatskim premijerom, kani odnositi prema BiH s poštovanjem i osigurati da Hrvatska toj zemlji bude najjači saveznik na europskom putu. Komentirajući odnose sa Srbijom Plenković je najavio kako će HDZ nastaviti inzistirati na izmjeni zakona kojim je ta zemlja proširila ovlasti za procesuiranje slučajeva ratnih zločina na područje cijele bivše SFRJ. "HDZ-ova vlada već je uvrstila ovo pitanje u pregovarački proces Srbije i zaštitit će pravnu sigurnost hrvatskih državljana i branitelja a time i državljana BiH", najavio je Plenković. >> Vučić najavio konzultacije s vođama Srba u RS-u u slučaju zabrane referenduma 