MOL ne planira opskrbljivati Hrvatsku iz svojih rafinerija u Mađarskoj i Slovačkoj, a čak se i Tifon, koji je u vlasništvu MOL-a, opskrbljuje iz Ine, odgovoreno je danas Hini iz te mađarske naftne kompanije, dok su iz Ine priopćili da odluka o zatvaranju sisačke rafinerije nije donesena. – MOL nema takvih planova da opskrbljuje Hrvatsku iz svojih rafinerija u Mađarskoj i Slovačkoj. Čak se i Tifon, koji je u potpunom vlasništvu MOL-a, opskrbljuje iz Ine, a ne iz Mađarske i Slovačke – odgovoreno je Hini na molbu za komentar na ranije izjave saborskog zastupnika Mosta i bivšeg ministra gospodarstva Tomislava Panenića u Saboru. Panenić je u srijedu poručio kako mađarski MOL nastoji do odluke Arbitražnog suda u sporu s Hrvatskom zaustaviti rad u naftnoj rafineriji u Sisku, a potom i u onoj u Rijeci, pozivajući hrvatsku politiku i struku da postignu konsenzus i donesu odluke o energetskoj sigurnosti i daljnjim odnosima s MOL-om. – MOL nastoji do odluke Arbitražnog suda implementirati svoju strategiju prestanka rada rafinerije u Sisku i maksimalno odugovlačiti modernizaciju rafinerije u Rijeci. Bojim se da je to stvaranje pretpostavki da se na kraju zatvore obje. Prema informacijama koje imam, time bi se kontinentalni dio Hrvatske opskrbljivao iz moderniziranih svjetskih rafinerija u Budimpešti i Bratislavi, dok bi se naš jadranski dio opskrbljivao putem terminala u lukama. Jasno je da MOL provodi politiku osiguranja statusa energetskog lidera u regiji – poručio je Panenić nakon stanke u Saboru. Tijekom stanke u Saboru dao je izjavu novinarima, a televizija N1 prenosi njegovu poruku kako iz dosadašnjih postupaka MOL-a izgleda da je zatvaranje rafinerije u Sisku "neminovno". – Bez obzira na to kako mi trpjeli stanje, izgleda da je zatvaranje rafinerije u Sisku neminovno – rekao je Panenić, nužnim ocijenivši da Vlada u najkraćem mogućem roku zauzme čvrst stav i poduzme aktivnosti koje će jamčiti razvoj Ine. Ina: Odluka o zatvaranju sisačke rafinerije nije donesena  Iz Ine su, pak, u srijedu izvijestili da odluka o zatvaranju sisačke rafinerije nije donesena te kako se u sklopu predloženog poslovnog plana razmatraju moguće opcije za Rafineriju nafte Sisak. – Odluka o zatvaranju sisačke rafinerije nije donesena –  izvijestili su iz Ine, napominjući kako je Rafinerija danas započela s pokretanjem procesnih postrojenja za novi blok prerade, koji bi trebao trajati do kraja studenog. – Radi unapređenja rezultata i istovremenog smanjenja gubitaka u poslovanju, u sklopu predloženog poslovnog plana razmatraju se moguće opcije za Rafineriju nafte Sisak. Fokus Ine je na daljnjem unapređenju riječke rafinerije kroz planirano ulaganje u tehnologiju za obradu teških ostataka – istaknuli su iz Ine. Plenković: uskoro sastanak između Uprave Ine i Vlade  U međuvremenu, premijer Andrej Plenković kazao je da je razgovarao s predsjednikom Uprave Ine Zoltanom Aldottom te kako će se uskoro održati sastanak između Uprave Ine i Vlade na kojem će se razmotriti odnosi i strateški interesi Hrvatske u Ini. – Danas sam razgovarao s predsjednikom Uprave Ine Aldottom. Izrazio sam zabrinutost za položaj radnika u Rafineriji Sisak. Dogovorili smo da idući tjedan, nakon sjednice Vlade sutra i posjeta BiH, dogovorimo jedan hitan sastanak između Uprave Ine i relevantnih članova Vlade na kojem ćemo razmotriti odnose i strateške interese Hrvatske u ovoj našoj naftnoj kompaniji – kazao je Plenković novinarima u Hrvatskom saboru. Odgovarajući na upit o zabrinutosti radnika i proturječnim izjavama ministra zaštite okoliša i energetike Slavena Dobrovića oko sudbine sisačke rafinerije, Plenković je poručio kako bi trebalo "malo smiriti loptu, konfuziju u medijskom prostoru". – Vlada još nije raspravljala o toj temi jer je prva sjednica sutra. Temeljito ćemo analizirati situaciju, informirati se i o poslovanju Ine, o stanju pravnih procesa koji su u tijeku i raditi na tome da zaštitimo interese Hrvatske i interese svih zaposlenika – poručio je premijer. – Vlada će štititi interese Hrvatske i radnika u Ini – ponovio je Plenković, odgovarajući na upit hoće li na najavljeni sastanak s Upravom Ine ići sa stavom da Rafineriju u Sisku ne treba ugasiti. Ministar zaštite okoliša i energetike Slaven Dobrović u srijedu poslijepodne izjavio je kako se Rafinerija Sisak ne gasi te da će se naći rješenje koje uključuje očuvanje radnih mjesta. – Rafinerija Sisak se ne gasi, to nije opcija – izjavio je Dobrović na izvanrednoj konferenciji za novinare u Ministarstvu. Na pitanje što je onda značila njegova jutrošnja izjava u kojoj je spominjao zatvaranje, rekao je da se to odnosilo na desetljeće ili dva u kojem će Hrvatska, kao i druge zemlje, sve više postajati niskougljično društvo koje će konzumirati manje naftnih derivata. – To sasvim sigurno nema izravne veze s konkretnom situacijom u Rafineriji Sisak gdje ljudi čekaju što će se dogoditi sutra ili prekosutra. Ta se radna mjesta u tom kratkom periodu neće dirati – rekao je Dobrović. Dobrović je ranije u srijedu novinarima ispred Vlade rekao kako će se "u neko doba Rafinerija nafte u Sisku ipak morati zatvoriti". >> Reiner je Marasu oduzeo riječi: 'Nemojte se sa mnom prepirati i nemojte mi odgovarati'