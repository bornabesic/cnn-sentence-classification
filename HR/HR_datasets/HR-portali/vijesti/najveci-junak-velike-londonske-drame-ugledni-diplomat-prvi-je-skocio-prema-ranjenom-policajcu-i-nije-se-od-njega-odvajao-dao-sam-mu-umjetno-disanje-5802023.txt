Državni tajnik u britanskom ministarstvu vanjskih poslova, Tobias Ellwood (50), pokušao je svojim medicinskim znanjem spasiti život policajcu koji je proboden nožem ispred zgrade parlamenta zbog čega su ga britanski mediji prozvali junakom. Ellwood je bivši vojnik koji je prošao i medicinsku obuku. Teško ranjenom policajcu prvi je priskočio u pomoć i pokušao mu spasiti život umjetnim disanjem i zaustavljanjem krvarenja pritiskom na rane. Profimedia, Press Association   No, niti on niti hitna pomoć koja je kasnije pristigla nisu mu uspjeli spasiti život. Društvenim mrežama kruže fotografije očajnog Ellwooda, krvlju zamrljanog lica, nedugo nakon što je proglašena policajčeva smrt. Profimedia, Press Association   - Ja sam svjedok. Bio sam uz njega kada je umro i zato ne smijem ništa govoriti. Bio sam prisutan u trenutku napada i čim sam shvatio što se dogodilo uputio sam se prema njemu. Ovo je velika tragedija. Pokušao sam zaustaviti krvarenje i dati mu umjetno disanje dok sam čekao hitnu, no mislim da je izgubio previše krvi. Imao je više rana, ispod ruke i u leđima. Koliko sam shvatio, napadač je također preminuo. Ne smijem ništa više govoriti da ne bih upao u nevolje. Jako je to tužno - kazao je novinarima Ellwood koji je ostao sa žrtvom i kada je došlo vozilo hitne pomoći. Profimedia, Press Association   Britanski mediji i društvene mreže ga redom slave kao 'apsolutnog junaka' napada na London. Inače, Ellwoodov brat Jonathan (39) ubijen je 2002. godine na Baliju u bombaškom napadu militantne islamističke skupine Jemaah Islamiyah.