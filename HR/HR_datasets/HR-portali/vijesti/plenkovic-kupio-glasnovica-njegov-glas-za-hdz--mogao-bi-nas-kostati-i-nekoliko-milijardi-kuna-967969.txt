Foto: FAH, 123rf, Index  ŽELJKO Glasnović, nezavisni saborski zastupnik s činom generala, nije htio jučer podržati HDZ-ovog ministra financija, kazavši kako ne želi biti ničija korisna budala. Danas je ipak donio veliku korist HDZ-u jer je dao svoj glas za Gordana Jandrokovića kao novog šefa sabora, i time donio većinu Plenkovićevoj stranci.   Navedeni obrat pojasnio je novinarima u saboru pozivom majke jednog njegovog suborca, a na Facebooku je popisao svoje konkretne zahtjeve. Prvi je isplata dugovanja za stradalnike HVO-a, koji bi se i bez njegovog potpisa realizirao, s obzirom na to da su iz HZMO-a u travnju najavili da će platiti 190 milijuna kuna duga za mirovine oko 5000 bivših pripadnika Hrvatskog vijeća obrane i članova njihovih obitelji.  Što hitnije izjednačiti prava HVO-a i veterana HV-a  Drugi je Glasnovićev zahtjev da se Zakon o hrvatskim braniteljima što hitnije stavi u proceduru. I do sada je glasno zastupao tezu da se moraju izjednačiti prava ratnih veterana HVO-a i HV-a. Hrvatska već isplaćuje mirovine za oko 7 tisuća pripadnika HVO-a, no HDZ priprema zakon kojim bi njihova prava narasla i izjednačila se s pravima veterana Hrvatske vojske. Procjene u medijima o tome koliki će to teret predstavljati za proračun kreću se od nekoliko stotina milijuna kuna pa sve do dvije ili čak četiri milijarde kuna. Pripadnici HVO-a dobili bi stambeno zbrinjavanje, automobile, prava na opskrbnine, ortopedska pomagala i dr.   Ministar Medved tvrdio je da trošak izražen u milijardama nije realan, jer će se dio materijalnih prava vremenom riješiti aneksom ugovora s BiH, te da će ove godine iznos za HVO porasti za "samo" dvjestotinjak milijuna kuna. Bivši ministar branitelja iz redova SDP-a Fred Matić za tu je brojku svojevremeno rekao kako "to ne bi bilo dosta ni za jutarnju kavu i sendvič". HDZ-ov ministar kasnije je govorio kako je bolje da ne licitira o novom proračunu za branitelje, te da će iznos za HVO ovisiti o konačnom sadržaju zakona. Indexovom novinaru u saboru danas nije htio otkriti o kojem se iznosu radi.  HDZ je obećao trajno riješiti status pripadnika HVO-a. S druge strane se zaklinju u fiskalnu odgovornost, što znači da jedno od ova dva obećanja ne misle ostvariti. Glasnovićev potpis, koji stoji uz Plenkovićev, mogao bi naznačiti na koju će stranu vaga prevagnuti.