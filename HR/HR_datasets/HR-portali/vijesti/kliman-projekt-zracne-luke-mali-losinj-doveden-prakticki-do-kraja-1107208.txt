Tehnički ministar turizma Anton Kliman u Malom Lošinju izjavio je da je tamošnja zračna luka jedan od strateških projekata RH, oko kojeg još ostaje za riješiti nekoliko tehničkih stvari da bi se mogao prezentirati Vladi i da bi se zaključio sporazum s Grupom Jadranka o njezinoj dokapitalizaciji. "Zračna luka Mali Lošinj jedan je od strateških projekata za Republiku Hrvatsku, koji će sigurno značajno povećati kapacitet dolaska gostiju i dati novu perspektivu za daljnji turistički razvoj Grupi Jadranka, ali i gradu Malom Lošinju, otocima Lošinju i Cresu te hrvatskom turizmu u ovom dijelu Jadrana", kazao je Kliman. Kako se navodi u priopćenju iz tog ministarstva, u zadnjih 6 mjeseci u Ministarstvu su doveli cijeli projekt "praktički do kraja". Još treba srediti neke tehničke stvari "Preostaje nam rješavanje još nekoliko tehničkih stvari kako bismo projekt prezentirali pred Vladom i zaključili sporazum između Grupe Jadranka i Vlade RH o dokapitalizaciji zračne luke", kazao je Kliman nakon sastanka s gradonačelnikom Maloga Lošinja Garijem Cappellijem i predsjednikom Uprave Grupe Jadranka Sanjinom Šolićem u Boutique hotelu Alhambra. "Time bismo završili naš dio posla i sve ostalo – ulaganje, provedba i privođenje kraju će biti na Grupi Jadranka", dodao je. Jadranka Grupa nositelj je turističkog razvoja otoka Lošinja te zajedno s destinacijom godinama ulaže u razvoj i promociju Lošinja kao otoka kvalitetne, luksuzne, eko i spa & health ponude, navodi se u priopćenju. Produljenje piste na 1.800 metara Za daljnji iskorak otoku nedostaje zračna luka koja može primiti putničke avione, jer je Lošinj prvenstveno avio destinacija, naročito s obzirom na emitivna tržišta s kojih dolaze gosti. "Plan rekonstrukcije i proširenja Zračnog pristaništa uključuje produljenje piste sa 900 na 1.800 metara te izgradnju nove zgrade pristaništa, čime će na Lošinj moći slijetati zrakoplovi kapaciteta do 180 putnika. To će nam omogućiti ugovaranje charter linija, a cijeli Lošinj s naglaskom na naše hotele s 5 zvjezdica Bellevue i Alhambru u uvali Čikat, učinit ćemo dostupnijima gostima koji traže najvišu kvalitetu smještaja", izjavio je Sanjin Šolić, predsjednik Uprave Grupe Jadranka. Ako se ispune svi preduvjeti i ako uskoro bude donesena odluka, dodaje, u Jadranki planiraju početi s radovima nakon sljedeće sezone te se nadaju da bi u 2018. mogli početi primati prve putnike. Prema sadašnjim procjenama, ukupna vrijednost investicije iznosit će oko 35 milijuna eura, zaključuje se u priopćenju.