Foto: Hina NA TISUĆE migranata koji su trenutačno blokirani na teritoriju Srbije vjerojatno će u proljetnim mjesecima novim rutama nastojati dospjeti do država-članica Europske unije, a dobar dio njih to će pokušati učiniti preko teritorija Bosne i Hercegovine i preko nje ući u Hrvatsku, upozorio je u petak ravnatelj Službe za poslove sa strancima BiH Slobodan Ujić. "Imamo određene operativne podatke da u Srbiji više tisuća osoba kruži s namjerom da nađu put ka Europskoj uniji i da to traje već mjesecima. Mađarska je dobro zatvorila svoje granice, Hrvatska također prema Srbiji, tako da jedan dio migranata pokušava preko Rumunjske ući u EU i to je nova ruta," rekao je Ujić u razgovoru za portal Klix. Preko BiH do Europske unije Rekao je i kako će druga grupa pokušati preko BiH stići do EU: "A druga grupa koja je bliža granici, odnosno grupa koja se nalazi u Šidu, pokušava na sve moguće načine preko Bosne i Hercegovine stići u EU. Dakle, prema našim saznanjima, veće grupe osoba mogle bi krenuti prema Bosni i Hercegovini." Uz pravac preko Šida, koji bi vodio kroz sjeverozapadne dijelove Bosne, postoji mogućnost da migranti put ka EU potraže i preko Podgorice te potom Trebinja, Mostara i  Širokog Brijega, što bi ih vodilo do područja oko Imotskog.  Iako su od početka godine zabilježeni novi slučajevi ilegalnog ulaska u BiH migranata iz Srbije, brojke za sada ne ukazuju na alarmantnu situaciju, no Ujić drži kako se to može vrlo brzo promijeniti s poboljšanjem vremenskih uvjeta. Privedeno 20 imigranata od početka godine  Pripadnici Granične policije BiH od početka godine priveli su dvadesetak migranata koji su ilegalno ušli iz Srbije. Oni su sada smješteni u azilantskom središtu kod Sarajeva i u tijeku je postupak njihove identifikacije kako bi na temelju međudržavnog sporazuma o readmisiji bili vraćeni u Srbiju.  Ujić je kazao kako u provedbi tog sporazuma do sada nije bilo problema te kako srbijanska policija redovito preuzima natrag takve migrante.