Studentici kojoj nisu dopustili upis na muzičku akademiju samo zbog toga što je slijepa, država mora platiti 10.000 eura odštete i još 3000 eura za troškove postupka, presudio je u utorak Europski sud za ljudska prava. Utvrđeno je da je  Turska diskriminirala 26-godišnju Ceydu Evrim Çamu kad je zbog njezine sljepoće odbijen njezin upis na konzervatorij u Istanbulu, dakle, bez objektivnog i razumnog opravdanja, a potom su joj u sudskom postupku odbili pružiti pravnu zaštitu iako je bila diskriminirana. Ona je 2004.godine prošla prijamni ispit i pokazala da je u potpunosti kvalificirana za prijam na  muzičku akademiju. Međutim, akademija ju je u skladu sa svojim pravilima tražila i liječničku potvrdu o fizičkoj sposobnosti da prati studij. Bolnička komisija je u svom izvješću zaključila da može nazočiti na satovima koji se održavaju u dijelovima akademije gdje vid nije neophodan, ali naknadno su na zahtjev akademije "osvježili" izvješće sa zaključkom da je za sve dijelove akademije nužan vid, pa da stoga Çam nije sposobna pohađati studij glazbe. Njezini roditelji pokrenuli su spor radi poništenja odluke sveučilišta, ali tužba im je 2008. odbijena, a nisu uspjeli niti u sporu s bolnicom. Sud u Strasbourgu je zaključio da je tursko zakonodavstvo i tada jamčilo edukaciju djece s poteškoćama bez diskriminacije, ali da se infrastrukturni problemi nisu ni pokušali eliminirati odnosno da akademija nije baš ništa učinila kako bi studiranje prilagodila i za slijepe studente, a sljepoća je bila jedini razlog odbijanja kandidatkinje. >> Hrvatska je diskriminatorno odbila dozvolu boravka lezbijki iz BiH 