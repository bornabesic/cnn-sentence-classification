Iako službena kampanja još nije ni započela, u SDP-u tinja nezadovoljstvo. Sve više istaknutih članova, doduše neslužbeno, kritizira vodstvo zbog, kako kažu, nepostojanja jasne izborne strategije. Uoči prošlih parlamentarnih izbora, kažu, u svakom trenutku znalo se tko što mora raditi. Za sve su, kažu, imali rokove, jasno zacrtane ciljeve, znalo se zašto se nešto predstavlja, a sada je situacija potpuno drukčija. Nerad može koštati – Početak je kolovoza, a ne radi se gotovo ništa. Strah me da bi nas taj nerad mogao skupo stajati. Nakon pada Vlade svi smo mislili da će nam vlast samo pasti u krilo, ali sada je jasno da to ne ide baš tako. Ako odmah ne promijenimo strategiju, odnosno ne smislimo je, neće biti dobro – kaže naš sugovornik. I naš drugi izvor iz SDP-a, koji je i sam član uskog izbornog tima, kaže kako jasne strategije nema i kako je nakon zadnje ankete, koja je pokazala da su se SDP i HDZ opet izjednačili, u stranci zavladala mala panika. Što će pokazati nova anketa koja bi trebala dati i odgovor na to kako je javnost reagirala na Narodnu koaliciju, tek će se vidjeti, no neki u SDP-u već sada kažu kako bi im se lako moglo dogoditi da HSS, od kojeg se puno očekivalo, i ne bude toliki dobitak. Odnosno da će im donijeti ili malo ili, kažu, ništa. Mnogi su u SDP-u nezadovoljni i sastavom izbornih lista. Pogotovo time što je na njima trebao ostati i bivši ministar poljoprivrede Tihomir Jakovina. Svi naši sugovornici drže da za njega na listi ne bi smjelo biti mjesta nakon afere s bonusima i kako se biračima time šalje potpuno kriva poruka. Na kraju je sam Jakovina objavio da se povlači s liste Narodne koalicije.  – Drugi je problem i što se s listama prerano izašlo u javnost. Tako smo si samo otvorili bokove i dali protivnicima municije da lupaju po nama iduća dva tjedna i što se tiče Jakovine, ali i HSS-ovca Stipe Gabrića Jamba koji je na listi u 10. izbornoj jedinici – kaže naš sugovornik. Udarno krajem kolovoza Neki u SDP-u drže i kako još nemaju najbolji recept za novog šefa HDZ-a Andreja Plenkovića, ali ni za Most koji se do sada, kažu, pogrešno štedjelo dok se nije shvatilo da nakon izbora sigurno idu s HDZ-om. U vodstvu SDP-a pak poručuju kako mjesta za paniku nema i da sve konce drže u rukama. Čekalo se, kažu, sa službenim predstavljanjem programa i pravi rad po terenu je pred njima. Kako neslužbeno doznajemo, jučer je održan i sastanak na razini cijele koalicije na kojem je dogovorena dinamika predstavljanja programa i tko će biti govornici na skupovima. Navodno se kreće u četvrtak iz Pule gdje bi program trebao predstaviti Peđa Grbin, a potom će uslijediti i predstavljanja programa u Županji, Varaždinu, Rijeci, Trogiru, Bjelovaru, Dubrovniku... – Pesimistima u stranci najlakše je kritizirati kako se ništa ne radi. Niti je nastupila panika niti se ne zna tko što treba raditi. Vremena ima sasvim dovoljno, tek smo predstavili program i prava kampanja tek kreće od sredine kolovoza, a potpuno će se zahuktati krajem mjeseca – kaže naš sugovornik iz vodstva stranke koji je uvjeren da će SDP na izborima uspjeti ostvariti svoj cilj, a to je po jedan mandat više u svakoj izbornoj jedinici.  >> Veći uteg SDP-u od Milanovića jedino su bivši ministri s lista 