Kandidat centra za francuskog predsjednika Emmanuel Macron po prvi put se u ispitivanjima javnog mnijenja nalazi ispred čelnice krajnje desnice Marine Le Pen u prvom krugu predsjedničkih izbora, pokazala je anketa Harris Interactive objavljena u četvrtak. S dobivenih šest postotnih bodova u dva tjedna, utemeljitelj En Marche! (centar) ima 26 posto namjeravanih glasova, nasuprot 25 posto predsjednice Nacionalne fronte koja ostaje stabilna, po ispitivanju provedenom za France Televisions. U drugom krugu bi bivši ministar gospodarstva premoćno odnio pobjedu nad predsjednicom Nacionalne fronte sa 65 posto glasova (+5%) nasuprot 35 posto (-5%). Radi se o prvom ispitivanju koje je Harris Interactive proveo za France Televisions nakon objave saveza između Emmanuela Macrona, bivšeg ministra gospodarstva socijalističkog predsjednika Francoisa Hollandea, i Francoisa Bayroua, predsjednika MoDem-a (centar). Kandidat desnice Francois Fillon ostaje na trećem mjestu s 20 posto namjeravanih glasova što je pad od jednog boda. Slijede socijalistički kandidat Benoit Hamon (13%, -1) i kandidat Nepokorene Francuske (radikalna ljevica) Jean-Luc Melenchon (12%, -1).