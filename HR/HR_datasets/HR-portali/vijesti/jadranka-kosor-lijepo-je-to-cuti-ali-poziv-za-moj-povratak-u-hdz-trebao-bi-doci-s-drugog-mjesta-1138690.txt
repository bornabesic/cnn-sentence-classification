Ako je suditi prema izjavi zagrebačkog HDZ-ovca Ivana Ćelića, povratak Jadranke Kosor u stranku tek je formalno pitanje. – Smatram da je gospođa Kosor puno napravila za HDZ i Hrvatsku. Bila je politička žrtva sukoba mišljenja s bivšim vodstvom i ne vidim razlog da se ne vrati u HDZ – kazao je Ćelić, no bivša premijerka koju smo zamolili za komentar još uvijek je poprilično suzdržana. – Moja pozicija i situacija potpuno su iste kao i svih ovih dana. Nikakav poziv na razgovor nisam dobila, a što se tiče gospodina Ćelića, to je očito njegovo osobno mišljenje što je lijepo čuti. No, Gradski odbor HDZ-a Grada Zagreba bio je tužitelj u postupku mojeg izbacivanja iz stranke pred Visokim časnim sudom. Lijepo je čuti da je netko u međuvremenu promijenio mišljenje – komentira Jadranka Kosor pa dodaje da bi poziv ipak trebao doći “s drugog mjesta” aludirajući tako na predsjednika stranke i Vlade Andreja Plenkovića. O njezinu povratku premijer je, podsjetimo, izjavio da “gospođa Kosor treba sama pokrenuti inicijativu”, što nam nije željela komentirati. No, zanimljivo je da se nakon povratka Milana Kujundžića, Drage Prgometa i Martine Dalić koji nisu “sami pokretali inicijativu” to isto očekuje od bivše premijerke i šefice HDZ-a koja je, uostalom, u stranku upisala i aktualnog premijera.