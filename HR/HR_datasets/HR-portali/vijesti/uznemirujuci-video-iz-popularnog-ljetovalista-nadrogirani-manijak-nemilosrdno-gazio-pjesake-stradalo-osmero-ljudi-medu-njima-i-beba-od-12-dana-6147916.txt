Britanski državljan pod utjecajem kokaina u nedjelju navečer sjeo je za volan automobila marke Audi SQ7 i divljajući ulicama Marbelle na jugu Španjolske 'pokosio' pješake, pritom ozlijedivši osmero ljudi, uključujući i bebu staru svega 12 dana. Prestravljeni pješaci bacali su se u obližnje grmlje i penjali na drveće ne bi li se spasili od pomahnitalog vozača, prepričali su svjedoci, a prenosi The Sun.   - Mislili smo da ćemo umrijeti - izjavili su britanski turisti koji su se našli na mjestu nesreće. Lokalne vlasti potvrdile su da se Britanac, za kojeg kažu da je u 20-im godinama, prije incidenta posvađao s nepoznatom grupom ljudi u obližnjem klubu na plaži, zbog čega su ga zaštitari udaljili iz istoga. S njim u autu bio je i suvozač, koji je također 'pao' na testu za drogu - kod njega je policija pronašla tragove marihuane. Obojica su zadržana u pritvoru, a sudit će im se do kraja ovoga tjedna. Dvoje ozlijeđenih još je u bolnici i njihovo stanje je kritično, a među stradalima je i 12-dnevna beba - drogirani vozač zabio se u automobil u kojem je dijete bilo s roditeljima.