Premijer Andrej Plenković u utorak je izjavio da je suradnja između HDZ-a i Mosta dobra te da potpredsjednik Vlade i ministar uprave Ivan Kovačić niti je nudio ostavku, niti je to bila tema ikakvih razgovora. "Suradnja je dobra, potpredsjednik Vlade i ministar Kovačić ima glavnu zadaću da se bavi reformom državne uprave, da ona bude učinkovita, da njezin rad što manje košta, a niti mene niti ovu Vladu efemerna, marginalna pitanja neće odvratiti od bitnoga - gospodarskog rasta i razvoja. Niti je Kovačić nudio ostavku niti je to bila tema", izjavio je premijer nakon konferencije o poslovnoj klimi "Hrvatska-zemlja poželjna za poslovanje?" u organizaciji Hrvatske gospodarske komore. Pitanje Kovačićeve ostavke pojavilo se zbog slučaja zapošljavanja dviju bivših dužnosnica iz vlade premijera Zorana Milanovića u Ministarstvu uprave. Ono je najprije izazvalo reakciju HDZ-ovog saborskog zastupnika Josipa Đakića koji je zbog toga prozvao Kovačića, na što je Kovačićev posebni savjetnik Ivica Relković najavljivao i mogućnost Kovačićeve ostavke ako se Đakić ne ispriča. Jedna od dviju zaposlenih u Ministarstvu uprave je i Vesna Nađ koja je bila zamjenica ministra branitelja u Milanovićevoj Vladi, a koja sada tvrdi da ju ministar branitelja Tomislav Medved, nakon što je postao ministar, nije htio raspodijeliti na neko radno mjesto unutar ministarstva te je time - jer je morala koristiti pravo kao dužnosnica da šest mjeseci prima punu i šest mjeseci pola plaće - oštetio državni proračun za 30 tisuća kuna. Na pitanje hoće li zbog svega toga tražiti odgovornost ministra Medveda, Plenković je odgovorio kako su to pitanja koja su ostala od prošle vlade (premijera Tihomira Oreškovića) te da ne vidi problem ako je sada postignut dogovor dvaju ministarstava o njezinom premještaju. "Nisam ni znao da je gospođa Nađ, nakon što je bila zamjenica ministra, na '6 plus 6', niti gdje radi. To nije tema kojom se bavi predsjednik Vlade. Ako su se, sukladno zakonu, dva ministarstva dogovorila o premještaju, u ovom trenutku jedne državne službenice, i ako je to sve u redu sa zakonom, to je za mene sasvim u redu", rekao je. Na pitanje tko će biti kandidat HDZ-a za zagrebačkog gradonačelnika, Plenković je odgovorio kako je sutra sjednica zagrebačkog gradskog odbora stranke. "Pa se malo strpite", kazao je novinarima. >> Portret 'zločestog dečka' Mosta: neprimjetan dok ne pobjesni >> Kovačić: Nisam došao da bih lovio vještice i kidao glave nepodobnim službenicama 