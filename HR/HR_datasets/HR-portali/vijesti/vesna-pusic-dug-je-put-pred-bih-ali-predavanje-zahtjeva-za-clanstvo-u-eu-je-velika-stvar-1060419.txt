Vesna Pusić danas je rekla kako je predavanje zahtjeva BiH za članstvo u Europskoj uniji velika stvar te je ocijenila da je Hrvatska u tom procesu imala veliku ulogu, objavio je HNS u priopćenju. Zahtjev za članstvo danas je u Bruxellesu predsjednik predsjedništva BiH Dragan Čović predao nizozemskom ministru vanjskih poslova Bertu Koendersu, predstavniku zemlje predsjedateljice. - Dug je i težak put pred Bosnom i Hercegovinom, ali predavanje zahtjeva za kandidaturu za članstvo u Europsku uniju je velika stvar - poručila je predsjednica HNS-a, potpredsjednica Sabora i bivša ministrica vanjskih i europskih poslova. Vesna Pusić podsjetila je na inicijativu prema ostalim članicama EU za promjenom politike prema BiH, pokrenutu za vrijeme njenog mandata u Ministarstvu vanjskih i europskih poslova, - Mi smo početkom 2014. godine krenuli s inicijativom prema ostalim državama članicama Europske unije za promjenu politike Unije prema BiH. Do toga je, u prvom redu uz veliku pomoć Velike Britanije i Njemačke, i došlo. One su preuzele inicijativu, koja se potom pretvorila u europsku inicijativu i europsku promijenjenu politiku - rekla je Pusić. - Činjenica da je BiH sada bila u stanju predati zahtjev za kandidacijskim statusom, odnosno za članstvom, je rezultat te nove, bolje i racionalnije politike od strane država članica i same Europske unije - rekla je također Vesna Pusić u priopćenju. Istaknula je i kako još predstoji odluka o tome kada će zahtjev BiH doći na red, potom odluka o stanju u BIH, kandidacijskom postupku te početku pregovora.  - Dosta je posla i dugačak je put, ali uvijek počinje prvim korakom, a za Bosnu i Hercegovinu, ja bih rekla, ovo je već drugi korak - zaključila je Vesna Pusić. >> Hrvatska podržava podnošenje zahtjeva BiH za članstvo u EU-u >> Grabar-Kitarović: Hrvatska se uvijek zalagala za BiH 