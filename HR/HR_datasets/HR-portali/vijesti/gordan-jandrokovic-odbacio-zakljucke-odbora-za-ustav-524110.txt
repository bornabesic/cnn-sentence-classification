Predsjednik Hrvatskoga sabora Gordan Jandroković rekao je u četvrtak u Cavtatu kako se sljedeća sjednica Sabora neće održati prije drugog kruga lokalnih izbora, a odbacio je današnje zaključke saborskog Odbora za Ustav, Poslovnik i politički sustav ocjenjujući sjednicu igrokazom i "neformalnom raspravom SDP-a i Mosta". "Mi se ponašamo u skladu s Ustavom i Poslovnikom i ponovit ću da će sjednica Hrvatskoga sabora biti poslije lokalnih izbora. Sjednice saziva predsjednik, i to ću i napraviti", rekao je Jandroković te dodao kako HDZ i dalje ima neupitnu većinu. Odgovarajući na pitanja novinara, Jandroković je odbacio zaključke saborskog Odbora za Ustav, Poslovnik i politički sustav. Predsjednik tog tijela Robert Podolnjak sazvao je sjednicu kako bi raspravili o razumnom ustavnom roku za predlaganje i odlučivanje o povjerenju novim ministrima. Na sjednici se četvero profesora s katedri za ustavno pravo pravnih fakulteta u Zagrebu, Splitu, Rijeci i Osijeku - Đorđe Gardašević, Petar Bačić, Sanja Barić i Mato Palić - složilo da "razuman rok" ne bi smio biti duži od 30 dana. "To je bila neformalna rasprava koju su proveli zastupnici SDP-a i Mosta, koji su demonstrirali da su sve bliže koaliciji. Što se tiče tih tzv. zaključaka, oni nas ni na što ne obvezuju", rekao je Jandroković, koji je  to nazvao igrokazom budući da Odbor nije imao kvorum. Na sjednici Odbora nije bilo HDZ-ovih članova, Milorada Pupovca (SDSS), Vesne Pusić (HNS) i Miroslava Šimića iz Mosta.   