Hrvati će u starosnu mirovinu od 1. siječnja 2028. ići sa 67 godina, prijevremena mirovina penalizirat će se 0,3 posto po mjesecu i u nju će se moći ići najranije sa 62 godine, od 2018. kreće i prva faza poreza na nekretnine, a država do kraja polugodišta planira smanjiti javni dug za 200 milijuna eura kroz privatizaciju dijela državnih tvrtki kako bi uvjerila agencije da nam povećaju kreditni rejting. Ovo je samo manji dio iz Nacionalnog programa reformi koji Vlada danas usvaja na sjednici i do kraja mjeseca šalje Europskoj komisiji koja ima rok do 15. svibnja ocijeniti reforme. Vladin plan reformi, kako doznajemo u Banskim dvorima, danas će se predstaviti i svim klubovima zastupnika vladajuće koalicije jer se već mogu čuti kritičari Vladina reformskog plana iz redova Domoljubne koalicije. Kad je riječ o mirovinskoj reformi, koju je i od prošle Vlade tražila Europska komisija, a koja je već najkritičnija točka plana, izvori iz Banskih dvora napominju da je riječ o prijedlogu o kojem će se raspravljati. No, ono što se zna jest da se skraćuje rok za usklađivanje dobi za umirovljenje jer se ranije planiralo da se dob za starosnu mirovinu povećava 2038., a sada će se to dogoditi 10 godina ranije. Ako, npr., imate zidara sa 41 godinom staža, on sa 61 godinom može ići u starosnu mirovinu. Ako ste visoka stručna sprema i ako ste u 25. godini završili fakultet, onda ćete raditi do 65. Izjednačavanje dobi za umirovljenje muškaraca i žena dogodit će se 2025. - pojašnjavaju iz Banskih dvora. Vlada uz mirovinsku planira i reformu zdravstva (smanjenje broja kreveta, reforma hitne službe, mreža sustava, spajanje odjela, smanjenje broja prekovremenih sati liječnika), o kojoj se u javnosti stalno priča, uvođenje imovinskog cenzusa u sustavu socijalne skrbi, te izmjene u poreznom sustavu. Kako pojašnjavaju izvori iz premijerova kabineta, prva faza poreza na nekretnine, koji će zapravo zamijeniti komunalnu naknadu, kreće od 1. siječnja 2018., a druga bi trebala krenuti od 1. siječnja 2020., kada će se utvrditi točna metodologija procjene vrijednosti nekretnina. Ova Vlada, kao i prošla, ima namjeru prebacivati teret oporezivanja s rada na imovinu i kapital, pa se tako nakon detaljne analize, koja će se napraviti do srpnja, od iduće godine vjerojatno planiraju i nova rasterećenja dohotka. Smanjenje javnog duga, koje je u fokusu premijera Tihomira Oreškovića, planira se već za prvo polugodište ove godine, odnosno prije srpanjske procjene dviju rejting agencija. Do tada se planira kroz privatizaciju prikupiti oko 200 milijuna eura, a do kraja godine ukupno 500 milijuna eura koji će se utrošiti na otplatu duga. Prodavat će se državne nekretnine, većinom stanovi, državna zemljišta, ali i udjeli u kompanijama u kojima država ima manji utjecaj. Prema službenim podacima CERP-a, u prodaju će sigurno ići državni udjeli u HT-u i Sunčanom Hvaru, a naši izvori kažu da će na prodaju i dionice Podravke i Končara. HAC će se pak prvo morati restrukturirati, potom će se tražiti refinanciranje kreditnih obveza, za što su zainteresirani i EBRD i Svjetska banka, a tek onda će se vidjeti hoće li se ići u ponudu mirovinskim fondovima. Iz Vlade napominju kako nema zadiranja u II. mirovinski stup, a da su mirovinskim fondovima itekako primamljivi kupci udjela kvalitetnih državnih tvrtki. Važan dio plana su i reforme u javnoj upravi. Planira se spajanje 13-ak agencija, informatizacija javne uprave, stimuliranje vrijednih te penaliziranje onih koji manje rade. Planira se i nastavak sustava prirodnog odlaska državnih službenika i namještenika - dvoje u mirovinu, jedan zaposlen, a poduzetnike će se rasteretiti ukidanjem parafiskalnih nameta od 330 milijuna kuna. Državni ured za upravljanje državnom imovinom morat će svim javnim poduzećima naložiti da naprave srednjoročne planove poslovanja na osnovi kojih će se ocjenjivati rad uprava tih tvrtki, što će onda biti temelj stimulacije, destimulacije ili drugih mjera prema menadžmentu tih poduzeća. Čelnici će se birati na javnim natječajima ili head huntingom. - Na ovom je programu radio tim ljudi zadnja dva mjeseca, a imali smo dva cilja: da plan bude dovoljno ambiciozan, ali i izvediv. Hrvatska je na rubu da se uvedu korektivne mjere i ovo nam je zadnja šansa. Mi smo sada zbilja na rubu i prijeti nam blokada pristupa europskim fondovima - kažu u premijerovu uredu.     Ministarstvo uprave do jeseni će predstaviti tri modela za reformu jedinica lokalne i regionalne samouprave, a među tim prijedlozima bit će i onaj u kojem se pojedine općine i županije ukidaju ili spajaju. Ovi modeli, kaže ministrica uprave Dubravka Jurlina Alibegović za tportal, bit će kombinacija prekrajanja jedinica, te utvrđivanja opsega poslova koje jedinice trebaju obavljati. Nakon što modeli prođu širu javnu raspravu, do kraja godine odabrat će se najbolji model koji će se odrediti nakon političkog i društvenog konsenzusa.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!