U Baraćevim špiljama kod Rakovice održala se Noć šišmiša, međunarodno tradicionalno događanje koje se u Hrvatskoj obilježava već 20 godina. Baraćeve špilje jedne su od prijavljenih mjesta iz Hrvatske, u EUROBATS organizaciji koja je obilježavanje i usvojila, a njime se pokazuje važnost ovih sisavaca za ekosustav oko nas. U sklopu događanja organizirana je i izložba Baraćeve špilje u Ledenom dobu, koja je prikazala zanimljive informacija poput one da su lavovi nekad, prije 50000 godina nastanjivali Liku i područje oko Baraćevih špilja. Bile su izložene i kosti špiljskog medvjeda, geparda, lava, vuka... Na padinama Baraćevih pećina, najhrabriji su mogli probati spelopenjanje uz stručni nadzor. Dojmljivo je bilo kada su vodiči u Baraćevim špiljama tokom cijelog dana vodili grupe obučeni kao šišmiši. Kao najzanimljiviji dio ovog događanja bio je nastup grupe Artistika, s vatrenim pomagalima u mračnoj atmosferi podno Baraćevih špilja. Okupljenih 200-tinjak, većinom stranih gostiju uživalo je u programu. Tihana Oštrina, ravnateljica Baraćevih špilja, kazala je za Večernji list kako je ovo druga godina da obilježavamo Noć šišmiša, a prijavljen je i u međunarodnoj organizaciji što znači da je svjetskog nivoa s objavljenim našim programom. - Vrlo smo zadovoljni odazivom gostiju, potrudili smo se napraviti kvalitetan program i to nas je dovelo do ovakve atmosfere i predobrih komentara. Sljedeće godine sve ćemo dignuti stepenicu više. Grupa Artistika izvrsno je odradila posao i napravila pravi vatreni show, a posebno hvala i svima koji su sudjelovali u organizaciji. >> Očekujte super Noć šišmiša, u špilji Veternica sve ih je više