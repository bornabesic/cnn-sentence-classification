Savršen sluh, odličan noćni vid, navigavanje uz pomoć vlastitog kompasa u glavi ili mogućnost opažanja topline koju isijavaju druga bića... Lista “supermoći“ dostojnih heroja iz filmova i stripova o kojima ljudi mogu samo sanjati i te kako postoje i u stvarnom svijetu, no priroda ih je podarila – životinjama. Način na koji one percipiraju svijet već dugo intrigira znanstvenike, a prva su otkrića pokazala da je riječ o uistinu fascinantnom području. Život u usporenom filmu – Riječ je o jako širokom i kompleksnom području na kojem se stalno provode istraživanja – objasnila je zoologinja Dijana Beneta te dodala kako se, osim u svijetu, brojna istraživanja provode i u Hrvatskoj, primjerice na Prirodoslovno-matematičkom fakultetu u Zagrebu. Kako životinje vide, čuju, njuše... samo su neka od pitanja koja se pritom postavljaju. Iako životinje imaju ista osjetila kao i ljudi, u nekim su slučajevima slabija, u nekima izraženija, ili pak reagiraju na sasvim drugačiji raspon podražaja. Muhe tako doslovno žive u usporenom filmu. Njihove im oči omogućuju da na svijet gledaju kao da se sve oko njih kreće znatno sporije. Štakori pak uopće ne vide jednu sliku, nego dvije. Oni, naime, mogu micati svako oko neovisno jedno o drugome. Ipak, kada se govori o životinjskom vidu, posebno fasciniraju ptice, koje jasno vide na velikim udaljenostima, a mogu i brzo fokusirati pogled, što im pomaže u lovu tijekom leta. Sivi sokol tako može uočiti plijen koji je od njega udaljen i nekoliko kilometara. A udar groma udaljen čak 500 kilometara može čuti slon, čije je sluh fascinantan. Ove velike životinje, za razliku od ljudi, mogu čuti infrazvukove, što im omogućuje da komuniciraju na velikim udaljenostima. Poput suvremene tehnologije Kao da već dovoljno ne impresionira životinjsko korištenje osnovnih pet osjetila, sasvim novo svjetlo na njihovu percepciju svijeta bacila je činjenica da neke životinje imaju i “šesto čulo“. Znanstvenici su sredinom prošlog stoljeća željeli doznati kako se šišmiši tako dobro kreću i love kada gotovo uopće ne vide te otkrili da ove noćne životinje sliku o svijetu oko sebe dobivaju uz pomoć zvuka. Riječ je o sposobnosti koja se naziva eholokacija, a temelji se na ispuštanju zvučnih i ultrazvučnih valova koji se zatim odbijaju od objekata. Životinje primaju odbijenu jeku te uz pomoć nje stvaraju jasnu sliku o svijetu. – Zamislite sonarni sustav koji je sofisticiraniji od onog kojim su opremljene najsuvremenije podmornice – tim su riječima znanstvenici opisali sposobnost navigacije šišmiša, a ispostavilo se kako se sličnim biološkim sonarom koriste i dupini, neki kitovi te nekoliko vrsta ptica. Ptice, a posebno golubovi, osjećaju pak Zemljino magnetno polje, što znači da praktički imaju ugrađen kompas u svojoj glavi koji im govori koji je pravi smjer i uz pomoć kojeg mogu navigavati na velikim udaljenostima. A električno polje osjeća čudnovati kljunaš. Ovaj sisavac koji liježe jaja ima takozvane elektroreceptore uz pomoć kojih može osjetiti promjene u električnom polju koje nastaju kada plijen stisne mišiće. Sličnu sposobnost imaju i morski psi, koji odlično iskorištavaju to što je slana voda izvrstan električni vodič. A kako ne bi postali plijen, sobovi su, baš poput pčela i nekih ptica, razvili mogućnost da vide ultraljubičasti spektar svjetla nevidljiv ljudskom oku. S obzirom na to da snijeg reflektira UV svjetlo, a vučje krzno ne, vukovi u očima sobova nisu bijeli, nego crni te tako sobovi otkrivaju njihovu kamuflažu. Ipak, unatoč kamuflaži, plijen teško može pobjeći zmiji dok lovi u mraku. Baš kao u filmu, kada policija ili vojska slijedi negativce po mraku uz pomoć modernih uređaja koji detektiraju isijavanje topline tijela, zmija slijedi svoj plijen. Posebnim senzorima na glavi može vidjeti infracrveno zračenje, što je čini izvrsnim noćnim lovcem. Samo je to još jedno životinjsko osjetilo u nizu koje ljudi mogu nadomjestiti tek tehnologijom.   >>Napušteni psi čekaju udomitelje, a volonteri im krate dane 1. Eholokacija -  Šišmiši imaju sposobnost navigacije ili lova emitiranjem zvučnih i ultrazvučnih valova te procesuiranjem jeke koja se odbija od obližnjih objekata. Na taj način šišmiši uz pomoć zvuka dobivaju jasnu sliku o prostoru 2. Vide UV spektar - Pčele mogu vidjeti ultraljubičasto svjetlo, što im omogućuje navigaciju prema suncu čak i kada je nebo oblačno      3. Osjeća električno polje - Čudnovati kljunaš osjeća električno polje u svojoj blizini te tako detektira plijen. Uz pomoć posebnih receptora može uočiti čak i promjene u električnom polju kada njegov plijen stisne mišiće 4. Osjećaju magnetno polje - Ptice, a posebno golubovi, ravnaju se prema magnetnom polju   5. Vide infracrveno - Zmije mogu vidjeti toplinu koju isijavaju tijela drugih životinja, što im omogućuje noćni lov      