Stari policijski znanac Igor Huseini (29), koji od rane mladosti čini kaznena djela s krvavim potpisom, a zbog kojih je osuđivan i pritvaran, ponovno je završio u policijskim lisicama. Ovoga puta iskalio je bijes na godinu dana mlađoj djevojci koju je pretukao te joj prijetio smrću. Kako doznajemo, Huseini je 1. prosinca oko tri sata ujutro u stanu u Sesvetama posvađao se s djevojkom. Svađa je kulminirala i fizičkim obračunom, a kako joj je počeo prijetiti i smrću, prestravljena 28-godišnjakinja je odaslala dramatičan apel na 192. Njoj je liječnička pomoć pružena u bolnici te su joj utvrđene srećom lakše ozljede, a Huseinija su policajci, iako je pobjegao, vrlo brzo locirali. Uhićen je i priveden u policijsku postaju na obradu, a kod njega su toga trenutka istražitelji pronašli gram marihuane. Osim za nanošenje tjelesnih ozljeda i prijetnje smrću, Huseini je prijavljen i prekršajno zbog zloporabe opojnih droga. Je li ovo djelo Huseini počinio na uvjetnoj slobodi nismo uspjeli doznati. Naime, Huseini je kao 21-godišnjak u veljači 2008. godine u sesvetskoj Ninskoj ulici brutalno pretukao Marka Blaževića (42) koji je pet dana kasnije zbog slomljene lubanje i nagnječenja mozga, umro u bolnici. Povod obračunu s krvavim posljedicama bio je kad se Blažević u prolazu umiješao u svađu Huseinija i njegove djevojke. U kobno vrijeme Blažević je bio u društvu dvije djevojke od kojih je jedna, vidjevši Huseinija kako se svađa sa svojom djevojkom, rekla da će zvati policiju. Čuvši to, Huseinijeva cura joj je rekla ‘Šta se miješaš’ pa joj je Blažević postavio protupitanje je li dobro što je bio okidač da se Huseini iskali na Blaževiću. Na prvom suđenju Huseini je bio nepravomoćno osuđen na deset godina zatvora. Inače, godinu dana prije tog krvavog zločina u kojem je, prepun bijesa, premlatio Blaževića koji je podlegao teškim ozljedama u bolnici, Huseini je izašao iz zatvora za maloljetnike u kojem je proveo dvije godine zbog pokušaja ubojstva.