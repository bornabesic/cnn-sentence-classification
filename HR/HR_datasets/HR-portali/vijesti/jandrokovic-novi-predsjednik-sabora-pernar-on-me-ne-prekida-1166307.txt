Vrlo je živo u Klubu zastupnika HDZ-a, gdje se prikupljaju potpisi zastupnika na dva papira. Na jednom se papiru skupljaju potpisi za smjenu čelnika Mosta i predsjednika Sabora Bože Petrova, a na drugom se skupljaju potpisi za imenovanje Gordana Jandrokovića, aktualnog potpredsjednika Sabora. Kako doznajemo, problema sa skupljanjem potpisa za smjenu Petrova nema jer i dio oporbe vjeruje da nema smisla da Petrov bude predsjednik Sabora ako većina nije složna. Međutim, za imenovanje Jandrokovića za predsjednika Sabora potpisi malo sporije dolaze. Oba papira, kako doznajemo, potpisalo je osam zastupnika manjina, među kojima su HDSSB-ov Josip Salapić, Darinko Dumbović iz Reformista, Branko Hrg, koji je bivši HSS-ovac, te Kazimir Varda koji je u Sabor ušao na listi HSU-a te izašao iz stranke. Situaciju je komentirao i zastupnik Živog zida Ivan Pernar. – Našao sam se u neugodnoj situaciji jer smatram da Jandroković dobro vodi sjednice, da je fleksibilan i ne prekida me u raspravama, ali svjestan sam da ljudi na to ne bi gledali kao na potez napravljen na osnovi ljudskih odnosa nego bi na to gledali kao na političku priču – objasnio je Pernar.    