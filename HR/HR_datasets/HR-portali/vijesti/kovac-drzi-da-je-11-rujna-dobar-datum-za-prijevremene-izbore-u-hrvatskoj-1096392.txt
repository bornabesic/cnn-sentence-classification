Tehnički ministar vanjskih i europskih poslova Miro Kovač (HDZ) rekao je  kako misli da je u redu da se prijevremeni parlamentarni izbori u Hrvatskoj održe 11. rujna.    - Najraniji mogući datum je 21. kolovoza, najzadnji mogući datum je 11. rujna.  Ako bi predsjednica odlučila da to bude taj dan, to je dan koji je u redu. Već je školska godina u tijeku, ljudi su se vratili u svoje domove nakon ljetnog odmora. Smatram da je to datum koji je korektan, koji će omogućiti građanima da korektno sudjeluju u ovim prevažnim izborima za Hrvatski sabor i za hrvatsku budućnost - istaknuo je Kovač u HRT-ovom Dnevniku 3. Na pitanje u kojoj funkciji će on izaći na izbore te hoće li se kandidirati na unutarstranačkim izborima HDZ-a za predsjednika stranke, Kovač je rekao kako je već više puta rekao da će na vrijeme, prije 6. srpnja javnosti reći hoće li on biti kandidat. - Ono što je najvažnije za nas sve skupa u HDZ-u je da pokažemo na tim izborima da smo zrela stranka, da smo snažna stranka. Želim da tu kampanju za predsjednika HDZ-a iskoristimo kao neku vrstu predkampanje, da pokažemo hrvatskoj javnosti da smo zaista stožerna stranka u Hrvatskoj i da možemo nakon tih izbora konsolidirani, organizirani i strukturirani pobijediti na izborima za Hrvatski sabor po mogućnosti kao što čujemo 11. rujna ove godine - rekao je Kovač. Upitan kako komentira kuloarske priče u HDZ-u da ga na to nagovara bivši predsjednik HDZ-a Tomislav Karamarko, Kovač je rekao da je on čuo da će ga gospodin John Kerry, državni tajnik SAD-a predložiti za tu funkciju ili možda Vladimir Putin. - To su smiješne stvari. Istina jest sljedeća - da ima jako puno članova stranke koji me na neki način žele, koji žele da ja budem kandidat. To je istina, međutim, ne može nitko nikoga nagovoriti, to je stvar odluke svakog pojedinca, svakog člana HDZ-a. Tako ću i ja isto odlučiti želim li biti kandidat. Ono što je najvažnije jest da HDZ kao stranka pokaže zrelost i da iznjedri pravu osobu na čelu stranke i da ta osoba povede stranku u izbore za Hrvatski sabor i da HDZ pobijedi. To je na prvom mjestu - kaže Kovač. Najavio je da će odluku o tome hoće li se kandidirati za predsjednika HDZ-a donijeti ovih dana. - Ovih dana, ovih dana ćemo to dogovoriti - rekao je.  Ocjenjujući treću godišnjicu ulaska Hrvatske u EU Kovač je rekao da je Hrvatska time dobila sigurnost. - Dobivamo i neku vrstu i 'trade marka' kao zemlja članica Europske unije, znači i turisti se osjećaju u Hrvatskoj nekako sigurnije, bit će lakše i investitorima. Međutim, mi nismo uspjeli biti zemlja koja je refomirana na planu gospodarstva, još uvijek imamo nedovoljno fleksibilne strukture u gospodarstvu. To moramo promijeniti. Znači, moramo postati transfomirana zemlja i zemlja koja će privlačiti strane investitore. Tu smo puno toga propustili jer smo bili dugo vremena zahvaćeni pod navodnicima za onaj stari socijalistički sustav - istaknuo je Kovač. Ustvrdio je kako se "moramo promijeniti, otvoriti se, otvoriti se kapitalu i domaćem i stranom i omogućiti ljudima da u Hrvatskoj mogu biti poduzetnici, mali, srednji, privlačiti mlade ljude da ostanu u Hrvatskoj živjeti, da ne napuštaju svoju zemlju". "Znači, ima puno toga dobroga što još moramo napraviti", rekao je Kovač. Dodao je kako građani, ne samo u Hrvatskoj, nego i drugdje, ne vide, kako mu se čini, koliko je Europska unija važna. "Ne vide korist od Europske unije i tu je uloga na hrvatskoj politici i uopće na svima nama da objasnimo koliko je dobro da smo ovdje, da imamo više sigurnosti nego prije, ali mislim da ćemo morati nakon ovih događaja u Velikoj Britaniji sjesti skupa za stol u EU i odučiti koje ovlasti trebaju imati zemlje članice, koje ovlasti moraju biti u Bruxellesu", kazao je Kovač.  