Je li ljevica bolesna? U Hrvatskoj je SDP izgubio izbore koje je nedvojbeno trebao dobiti s obzirom na to da su im protivnici implodirali četiri mjeseca prije izbora. U SAD-u je Hillary Clinton porazio potpuni autsajder unatoč golemoj medijskoj podršci i financijskoj potpori. Kada vas superioran i jak protivnik pobijedi, trebate mu čestitati. Ali kada vas pobijedi nedvojbeno slabiji protivnik, i dalje mu trebate čestitati, a zatim se trebate pogledati u ogledalo i zapitati se zašto gubite. Ljevica se voli predstavljati kao stranka „naroda“, ali narod se s tim očito nije poistovjetio. SDP trenutačno bira novo vodstvo, a američki će demokrati uskoro učiniti isto. Treba nam zdrava ljevica kako bismo imali zdravu desnicu, i obrnuto. Evo kako je to, po mom mišljenju, moguće postići. 1. Prestanite patronizirati ljude Prosječan hrvatski, američki ili neki drugi glasač u većini zemalja ne predstavlja neispravno ljudsko biće kojemu je potreban remont. Možda su glasači u prosjeku inteligentni, ali tako je s mnogim ljudima, a upravo je ta prosječna inteligencija dovela čovječanstvo do faze u kojoj se trenutačno nalazimo. Možda nisu savršeno svjesni svoje povijesti, ali znaju je dovoljno dobro da budu svjesni da se ne moraju sramiti svojih predaka koji su izgradili zemlju po kojoj sada pljuje dobar dio ljevice. Možda nemaju savršene obitelji, ali svjesni su njezine vrijednosti i ograničenja – samo je ne žele zamijeniti državom koja će ih dadiljati. Bill Clinton pogledao je narod i zaključio: „Mogao bih se dobro provesti s ovim ljudima.“ Hillary Clinton i Vesna Pusić pogledale su taj isti narod i pomislile: „Kakva mizerna stvorenja, zašto nisu više nalik meni?” Taj se narod dobro proveo s Billom i odbio je Hillary i Vesnu. 2. „Tolerancija“ nije oružje Tolerancija je sposobnost ili spremnost prihvaćanja postojanja stavova ili oblika ponašanja s kojima se pojedinci ne slažu ili ih ne vole. Tolerancija nije religija, nije svojstvena isključivo jednoj grupi ili pojedincima i nipošto nije palica. Ljevica već desetljećima propovijeda toleranciju, ali ne ukazuje je onima koji se ne slažu s ljevičarskim idejama i politikom. Što je još gore, kada je suočena s dostojnim neprijateljima, ljevica bez odgode objavljuje rat umjesto formiranja politika i argumenata kojima će ih razoružati, a zatim koriste „palicu netolerancije“ kako bi napali protivničke aktere, njihove stranke, religije i tvrtke. To nije metoda kojom se služe tolerantni ljudi. Tolerancija je dobra i našem je društvu prijeko potrebna, ali tolerancija ne predstavlja oruđe demonizacije svojih neprijatelja. Narod je toga svjestan i krajnje je vrijeme da to osvijeste i ključni političari ljevice. 3. Predstavljate ili narod ili interesne skupine Ljevica ne može tvrditi da predstavlja narod, a zatim promicati strategije posebnih interesnih skupina. Većina ljudi glasa za vas iz dva jednostavna razloga: 1) jer razumijete njih i njihove probleme i 2) jer obećavate riješiti njihove probleme. To je vrlo jednostavno, ali iz nekog razloga i dalje je nedokučivo većini aktualnih političara ljevice. Važno je poštovati razumna prava manjina, ali to dugoročno ne može biti temelj vaše političke platforme, baš kao što je dužnost izvršnog direktora tvrtke koja ima većinskoga dioničara da zaštiti prava svih dioničara dok prati okvirni plan koji je donijela većina. U protivnom manjinski vlasnici vode tvrtku, što poništava prava većinskih vlasnika, kao što je trenutno slučaj u Ini. Takva je situacija dugoročno destruktivna i za tvrtku, i za većinske dioničare, a i za manjinske dioničare jer tvrtka tako gubi na vrijednosti. Isti se princip može primijeniti na države. 4. Vodstvo je iznad pozitivne diskriminacije Vodstvo se ne dodjeljuje. To nije privilegij koji se dijeli uokolo po kvotama. Ili ste dobar vođa ili niste. Ljevica je predugo percipirala vodeće pozicije kao pravo koje je nužno podijeliti grupama članova prema arbitrarnoj formuli poštenja. „Sada trebamo ženu“, „trebamo vidljivog pripadnika manjine“ itd. Ne, potreban vam je vođa, najbolji prirodni vođa iz vaših redova, bez obzira na to je li riječ o muškarcu ili ženi, pripadniku manjine, bez obzira na seksualnu orijentaciju. Kvalitetnog vođu ne možete glumiti – ne dugoročno, ne tijekom kriznog perioda. 5. Zaštitite prava radnika Prava radnika započinju s radnim mjestom. Ako nemate radno mjesto, nema tih radničkih prava koja će vam pomoći dok sjedite nezaposleni i demotivirani. Vođe ljevice moraju se ostaviti svojih zastarjelih predodžbi vezanih za ekonomiju. Nema konflikta između radne snage i kapitala. Uspješne tvrtke pokreću novac, vodstvo, ozbiljan rad, kreativnost i timski rad. Kapital je samo jedan od pet temeljnih elemenata. Besmisleno je i okrutno plašiti svoje potencijalne glasače pričama o tome kako ih krupni kapital želi uništiti. Krupni kapital ne može opstati bez ljudi bez obzira na to je li riječ o zaposlenicima ili potrošačima. Stoga se usredotočite na načine na koje možete pomoći zaposlenicima i ulagačima da izgrade snažne tvrtke koje će doprinijeti uspostavljanju stabilne ekonomije. Tako se dobivaju izbori. 6. Iskažite poštovanje prema svojoj domovini Nastojte postati vođe svoje zemlje, a ne neke druge zemlje ili imaginarne unije prosvijećenih zemalja. Preci vaših glasača teškom su mukom stvarali zemlju koju sada želite voditi. Imajte poštovanja prema svemu što su učinili i stvorili. Naravno da uvjeti nisu idealni, ali ova je zemlja opstala kroz povijest unatoč mnogim neprijateljima te predstavlja temelje na kojima želite graditi. Odnosite se prema našoj zemlji s poštovanjem. Ako niste uistinu ponosni na svoju zemlju, ne biste je trebali voditi. >> Kapitalizam je u slijepoj ulici: hoće li profit dati šansu socijalnoj pravdi? 