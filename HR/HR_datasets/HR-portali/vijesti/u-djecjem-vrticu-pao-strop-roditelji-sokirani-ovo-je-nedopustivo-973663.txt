Foto: Index ZAGREBAČKI gradonačelnik Milan Bandić često koristi priliku da se pohvali stanjem u zagrebačkim vrtićima, no činjenica je da se velik broj vrtića nalazi u derutnom stanju. To je pokazao i najnoviji slučaj u DV Vrbik, u kojem se urušio strop u dječjoj kupaonici.  Index je već ranije objavljivao fotografije zagrebačkih vrtića koje pokazuju u kakvom se stanju nalaze, a najnoviju fotografiju poslala nam je majka djece koja pohađaju spomenuti vrtić na Gagarinovom putu, koji je otvoren početkom osamdesetih godina prošloga stoljeća.  "Djeca nemaju ni papire za crtanje, mi im s posla donosimo rabljene papire po kojima crtaju s druge, prazne strane. Također, svaki mjesec donosimo plastične čaše, ubruse, maramice, bojice, flomastere. Naravno da ćemo za djecu sve napraviti i da je to prešlo u naviku. No kad se dogodi ovakva situacija poput padanja stropa, to je nedopustivo", kaže nam jedna od zabrinutih majki iz DV Vrbik, dodajući kako je bila šokirana prizorom iz WC-a kojeg koriste mališani. Ravnateljica: Procurila je voda  Ravnateljica vrtića, Davorka Crnković, za Index je rekla kako se nije dogodilo ništa strašno. O svemu su obavijestili Gradski ured za odgoj i obrazovanje.  "Procurio je umivaonik, ali nije se srušio strop, već je jednostavno procurila voda. Odnosno, to nije pravi strop, nije betonski, već je od nekog materijala poput knaufa. To se dogodilo ujutro na dežurstvu. Djeca nisu bila u blizini jer je to kupaonica koju djeca trenutno ne koriste, već odlaze u druge sanitarne prostorije.   Danas nam je došlo osiguravajuće društvo procijeniti štetu, a čim se sve posuši idemo u sanaciju", rekla je ravnateljica vrtića.  Podsjetimo kako Index konstantno izvještava o lošem stanju u vrtićima, no umjesto ulaganja u iste, zagrebački gradonačelnik djeci je kupio papučice za 3 milijuna kuna.  "U programu javnih potreba u predškolskom odgoju i obrazovanju te skrbi o djeci rane i predškolske dobi za 2017. godinu predviđena je stavka od 3.000.000,00 kuna koja će se koristiti za nabavu papuča – sportske obuće za djecu vrtićke dobi koje će koristiti za vrijeme boravka u vrtiću", stoji u odgovoru Gradskog ureda.