Zagađenje zraka u Sarajevu dosegnulo je kritične razmjere pa su nadležne vlasti proglasile stanje uzbune savjetujući stanovnicima glavnog grada BiH da što manje borave na otvorenom, a da, ako to baš moraju, pri izlasku "na zrak" koriste zaštitne maske. Operativni stožer vlade Sarajevske županije koji nadzire stanje zagađenja zraka potvrdio je u popodnevnim satima kako je zabilježeno opasno povećanje koncentracije čestica prašine u zraku što predstavlja opasnost za ljudsko zdravlje. Automatske postaje za nadzor kvalitete zraka, kako je navedeno u obavijesti upućenoj građanima, već u srijedu su registrirale koncentraciju prašine veću od 300 mikrograma po prostornom metru. Prema standardima Europske unije štetnom po zdravlje smatra se svaka koncentracija prašine veća od 25 mikrograma. Stoga je na snagu stupio drugi stupanj interventnih mjera odnosno mjera upozorenja. Naloženo je da sva postrojenja koja koriste kruta goriva i teška ulja za zagrijavanje smanje kapacitete rada odnosno zagrijavanje prostorija za tri stupnja, a od policije je zatraženo da pojačaju kontrolu prometa te počnu iz njega isključivati sva vozila koja imaju motore ispod razine Euro III. Također je naloženo poduzimanje mjera kojima bi se ubrzao protok vozila kroz grad.  – Apelira se na građane da svedu na minimum kretanje i zadržavanje na otvorenom u ovom razdoblju, a naročito ugrožene kategorije poput trudnica, djece, starijih osoba te kronični bolesnici. Pri eventualnom boravku na otvorenom treba koristiti zaštitu u vidu zaštitnih maski – upute su iz vlade sarajevske županije. Sarajlijama koji se već danima guše u smogu i magli iz vlade su također preporučili da manje puše te da probaju ne koristiti ugljen i drvo za zagrijavanje kuća i stanova. Sarajevska kotlina već je dulje od dva tjedna prekrivena maglom koja zbog dnevno-noćnih temperaturnih inverzija postaje sve gušća jer nema nikakve cirkulacije zraka. Stručnjaci su ranije ocijenili kako je koncentracija štetnih materija u zraku prouzročena prije svega sve većom uporabom krutih goriva za zagrijavanje jer sve siromašnija kućanstva odustaju od zagrijavanja prirodnim plinom, a dodatno zagađenje donosi na tisuće starih automobila koji prometuju Sarajevom. Uz Sarajevo u magli i otrovnom zraku danima se već guše i Zenica i Tuzla, no ondje je zagađenje prouzročeno industrijskom proizvodnjom željezare i termoelektrane. >>Žuti alarm: gradovi u BiH guše se u smogu 