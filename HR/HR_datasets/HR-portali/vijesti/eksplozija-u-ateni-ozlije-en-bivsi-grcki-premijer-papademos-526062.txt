Bivši grčki premijer Lucas Papademos (69) ozlijeđen je u četvrtak u središtu Atene u detonaciji eksplozivne naprave koja je bila skrivena u automobilu, prenosi BBC. Lucas Papademos i njegov vozač pretrpjeli su ozljede nogu. Bivši je premijer zajedno sa svojim vozačem prebačen u bolnicu te su obojica izvan životne opasnosti, prenijela je grčka državna televizija. - Liječnici su više zabrinuti za njegov vid, kazao je policijski dužnosnik koji je želio ostati anoniman. Prema izvještajima, moguće je da je eksplozija uzrokovana pismo-bombom. Papademos je premijer postao u studenom 2011. kako bi pomogao Grčkoj da ostane u eurozoni, a na toj je dužnosti bio pola godine, sve do izbora 2012. Bio je i potpredsjednik Europske središnje banke. Prema nekim informacijama, u autu su bila i dva bankarska dužnosnika, no njihovo stanje još nije utvrđeno.