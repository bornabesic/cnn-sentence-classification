- HDSSB je stranka koja se i do sada jedina zalagala za interese Slavonije i baranje u Hrvatskom saboru. To ćemo nastaviti i dalje raditi, rekao je predsjednik HDSSB-a Dragan Vulin danas u Vukovaru gdje su u središtu grada predstavljeni kandidati koalicije HDSSB – HKS za 5. Izbornu jedinicu za predstojeće prijevremene Parlamentarne izbore. Podsjetio je kako je HDSSB prilikom izglasavanja državnoga proračuna u ožujku ove godine predložio šest amandmana vrijednih 187 milijuna kuna, ili 0,15 posto ukupnoga proračuna, ali i da su svi oni odbijeni. Vulin je najavio kako će se koalicija HDSSB-HKS zalagati za značajna ulaganja u Slavoniju. Prema njegovim riječima žele u svome radu poticati prehrambenu i poljoprivrednu industriju te povezati je s primarnom industrijskom proizvodnjom kako Slavonija ne bi bila i dalje samo sirovinska baza. Najavio je i smanjenje PDV-a na hranu i repromaterijal, uvođenje povlaštene stope PDV-a za turizam… -To će biti pravo povezivanje plave i zelene Hrvatske, istakao je Vulin dodajući kako očekuje da će koalicija HDSSB-HKS u 4. i 5. Izbornoj jedinici, gdje izlaze na izbore, osvojiti 5-6 saborskih mandata. Predsjednica HKS-a Ruža Tomašić istakla je kako se zajedno bore za Slavoniju kako bi se ovom dijelu Hrvatske pomoglo. - Vjerujem da će građani to prepoznati jer su vidjeli kako sva lažna obećanja koja su dobivali proteklih godina nisu urodila plodom. Očekujemo 5-6 mandata u Hrvatskom saboru, rekla je Tomašić. Prema njenim riječima ako HKS postane dio vlasti ona će biti dio izvršne vlasti u Hrvatskoj, a na mjestu saborske zastupnice zamijenit će je dogradonačelnik Vukovara Marijan Pavliček. Prokomentirala je i zadnje izjave predsjednika SDP-a Zorana Milanovića za kojega je rekla da je „narcisoidan i svrha sam sebi“. - On ne razmišlja o posljedicama svojih izjava. Ne slažem se s njim da su Srbi šaka jada, kako je rekao. Šaka jada su četnici koji su napadali Vukovar i željeli Veliku Srbiju. Ostali Srbi su narod kao i svi drugi, rekla je Tomašić.  >> HDSSB traži akciju diplomacije radi ukidanja srbijanskih optužnica, ili vizni režim za građane Srbije 