Kandidat za predsjednika Socijaldemokratske partije Hrvatske Davor Bernardić predao je danas u središnjici stranke na Iblerovom trgu oko 10.500 potpisa članova i time uz veliku podršku članstva službeno potvrdio svoju kandidaturu.  Davora Bernardića u predaji potpisa pratIli su brojni članovi stranke, a među njima i istaknutiji SDP-ovci. Podršku su mu još jednom potvrdili Zlatko Komadina, Rajko Ostojić, Željka Antunović, Zoran Vasić (predsjednik ŽO SDP-a Sisačko-Moslavačke županije), akademik Ivo Šlaus, Nenad Livun (predsjednik Foruma mladih SDP-a Hrvatske), Matej Mišić ( predsjednik Foruma mladih grada Zagreba) i Tanja Dalić (bivša zamjenica ministra rada i mirovinskog sustava). Uz istaknute SDP-ovce Bernardiću su se pridružili i predsjednici zagrebačkih lokalnih organizacija.  - Želim zahvaliti članovima SDP-a diljem Hrvatske na ovako velikom broju potpisa. Oni dokazuju da u našoj stranci nema klime straha i da većina naših ljudi želi jači, bolji i pobjednički SDP, te da zajedno vjerujemo u promjenu. Jedino jak SDP je garancija jake Hrvatske. U Banskim dvorima i u Sabornici vladajući iz jednog apsurda padaju u drugi i niz se nastavlja. Tek što su predstavili poreznu reformu oni je potpuno mijenjanju, tek što su predstavili Vladu, izmijenili su je. Tek što su istaknuli jamstva, povukli su ih. To je  sve, samo nije vjerodostojno. Najveći apsurd je to što se mi danas u Hrvatskoj ne dogovaramo kako stvoriti novu vrijednost, nego raspravljamo o tome kako ubirati porez. SDP ćemo vratiti radništvu, ljudima koji žive od plaće zarađene svojim radom i znanjem. Radnicima, od poljoprivrednika, onih u starim i teškim industrijama do onih u novim tehnologijama i modernim zanimanjima, malim poduzetnicima, a posebno mladima koji će dobiti važniju ulogu i veću odgovornost u kreiranju naših politika.  U SDP ćemo vratiti temeljne vrijednosti socijaldemokracije i našim budućim politikama osigurat ćemo društvenu pravednost. A ona podrazumijeva smanjivanje nejednakosti među ljudima, kako društvenih tako i političkih - kazao je Bernardić. Prije predaje potpisa na Iblerovom trgu Davor Bernardić se na zagrebačkoj Knežiji družio sa članovima , gdje je njih više od dvije stotine napunilo dvoranu mjesne samouprave. Okupljanjem pred predaju potpisa, još jednom su Davoru Bernardiću dali podršku u kandidaturi za predsjednika SDP-a Hrvatske i njegovom programu promjena  u stranci. Članovi SDP-a novog će predsjednika stranke birati u subotu 19. studenog 2016. godine.  >> Članovi SDP-a odlučit će o novom šefu i imenu stranke >> Hajduković prvi predao potpise za predsjedničku kandidaturu u SDP-u 