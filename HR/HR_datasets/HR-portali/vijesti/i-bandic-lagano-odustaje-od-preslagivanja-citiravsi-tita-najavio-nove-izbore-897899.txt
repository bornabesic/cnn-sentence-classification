Foto: Hina ZAGREBAČKI gradonačelnik i predsjednik stranke Bandić Milan 365 - Stranka rada i solidarnosti Milan Bandić poručio je kako bi najpoštenije rješenje za sadašnju krizu bila Vladina ostavka i pokušaj da se složi nova parlamentarna većina, a ako to ne uspije novi izbori.  Na pitanje je li se čuo s prvim potpredsjednikom Vlade i predsjednikom HDZ-a Tomislavom Karamarkom i ima li on i dalje njegovu podršku, Bandić je novinarima prigodom otkrivanja spomenika Puškinu na Bundeku rekao da ako se do 16. lipnja ne presloži vlast, a to isključivo ovisi o Domoljubnoj koaliciji, onda će biti izbori.  Novinare je zanimalo je li njegov Klub zastupnika u Hrvatskog saboru spreman podržati nekog drugog člana iz HDZ-a za premijera, a Bandić je odgovorio kako je njegov Klub spreman podržati sve, samo da ne bude izbora.  "Znate kako je Tito nekad govorio: 'Radimo kao da će sto godina mir, a pripremamo se kao da će sutra rat'. Rata ne daj Bog nikada više, a mi radimo kao da izbora neće biti a pripremamo se kao da će izbori biti sutra. Mi smo za rješenje na ovaj ili onaj način, samo ovaj cirkus treba prekinuti, ovo više nema veze s ničim", kaže Bandić. Bandić: Preslagivanje će se teško dogoditi  Premijer koji nema ni jednog zastupnika traži ostavke dva zamjenika koji su ga izabrali zajedno sa Strankom rada i solidarnosti. Jedan zamjenik traži ostavku drugog,a drugi zamjenik traži ostavku premijera. Više se ne zna tko pije, a tko plaća, rekao je.   "Prekinimo tu agoniju - ili se mogu dogovoriti ili ne, idemo na izbore. Svaki narod zaslužuje vlast koju ima", poručio je Bandić.   Na pitanje znači li to da je nerealno očekivati "preslagivanje unutar Vlade", Bandić je ocijenio kako će se to izuzetno teško dogoditi, samo "u politici nikad ne recite nikad" jer obrati su mogući, "danas je ovako, sutra može biti onako".   Novinare je zanimalo i hoće li on pomoći Karamarku da se izglasa nepovjerenje premijeru Oreškoviću, na što je Bandić odgovorio: "Tko se zadnji smije, najslađe se smije".