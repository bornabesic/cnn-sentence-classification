Ekscesne izjave Ivana Pernara nižu se u Saboru uključujući i posljednju u kojoj je Miroslavu Tuđmanu kazao da mu je otac s Miloševićem dogovarao podjelu Bosne te da je zato došlo do besmislenog rata između HVO-a i Armije BiH. Pernar je označen ridikulom u Saboru, no je li s njim hrvatska politika dobila zasluženo, jer i građani dugo trpe ridikulozan odnos politike prema njima? Politolog Anđelko Milardović govori da je Pernar u početku bio simpatičan, ali sada već djeluje nekontrolirano. – Sad tu treba podvući crtu. Svaki čovjek, koliko god bio provokativan, mora imati mjeru. To što Pernar s pretjerivanjem ide u lošu beskonačnost kontraproduktivno je za njega i sve koji ga podržavaju. Na izjave se osvrnuo Ivan Pernar koji tvrdi da su o podjeli BiH ranije jednako govorili HDZ-ovci Hrvoje Šarinić i Josip Manolić. No, i sam politički sustav postao je upitan i ridikulozan jer nije u funkciji građana. Da se u zadnjih 25 godina vodila normalna politika, da smo država s odgovornim političarima, da postoje saborske rasprave utemeljene na znanju i realizaciji obećanja u izbornom procesu, ne bi društvo došlo do toga da je Pernar u Saboru. U Saboru se ne otvara puno tema koje je Pernar pokrenuo, a ja sada ne ulazim u izvedbu njegove kazališne role. U Saboru se otvaraju isprazne teme na razini političkog teatra koje nemaju veze s realnim svijetom – kaže Milardović. Komunikologinja Smiljana Leinert-Novosel ističe da je na djelu u politici, a osobito kod Pernara, šok-komunikacija koja ide za time da trenutačno izazove šok, a sve na tragu nekontrolirane komunikacije koja, nažalost, postaje moda. – Takva nekontrolirana komunikacija bila je prisutna i u Trumpovoj kampanji i imala je zadatak samo da izazove šok i skrene pažnju. Pernar javni prostor koristi krajnje nekontrolirano pa imate dojam da o svemu želi govoriti, o svemu daje definitivne zaključke, a kad to usporedite s pravim sadržajem, u velikom broju slučajeva nema povezanosti između znanja, stručnosti i stavova koje izriče. Ovo zadnje samo je na tragu stila šokirajuće komunikacije i u stilu, reći ću, što mi je na umu, to na drumu i baš me briga za posljedice – zaključuje Leinert Novosel. >> Pernar, Gotovina i Šešelj u središtu svađe srpskih opozicijskih stranaka: 'Jeste li vi doveli ustašu Pernara u Narodnu skupštinu?' “Zbog politike vašeg oca koji se bezbroj puta sastajao s ratnim zločincem i širiteljem velikosrpske ideje Slobodanom Miloševićem i dogovarao podjelu Bosne, došlo je do besmislenog rata između HVO-a i Armije BiH”      – Ivan Pernar pridružio nam se prije dvije godine na prosvjedima protiv ruske i iranske politike u Siriji, pa se čudimo kako je to sad odjednom postao proruski orijentiran. Bio je s nama ispred iranskog veleposlanstva u Zagrebu kad smo mi iz sirijske oporbe žestoko prosvjedovali protiv iranskog, a naravno i ruskog odnosa prema našoj domovini. Jer Iran i Rusija vode potpuno istu politiku u Siriji, podržavajući diktatora Bashara al-Assada – kaže Jamal Assad, predstavnik Sirijske nacionalne koalicije u Hrvatskoj koja se od samih početka sirijskog sukoba deklarira kao sekularna, prozapadnjački orijentirana oporba. Assad ističe kako Pernara nitko nije zvao na prosvjede, već se dragovoljno pridružio njima, pa je vrlo neobično da je u kratkom vremenu radikalno promijenio stav. Kaže da je tijekom prosvjeda osobno razgovarao s njim i da se sadašnji zastupnik Živog zida u Saboru tada sasvim otvoreno zauzimao protiv politike Irana i Rusije u sirijskom sukobu. – Možda bi gospodin Pernar sada mogao savjetovati ruskim prijateljima da se ne miješaju u unutarnje sirijske stvari, kao što iz Rusije danas “savjetuju” premijera Andreja Plenkovića nakon povratka iz Ukrajine da se ne miješa u odnose unutar te zemlje – kaže šef sirijske oporbe u Hrvatskoj. Podsjeća kako se Hrvatska još za vrijeme pretprošle Vlade jasno izjasnila o sirijskom pitanju, a uvjeren je i da će premijer Andrej Plenković i ministar vanjskih poslova Davor Ivo Stier nastaviti podržavati njihovu borbu za demokraciju. (Robert Bubalo)  