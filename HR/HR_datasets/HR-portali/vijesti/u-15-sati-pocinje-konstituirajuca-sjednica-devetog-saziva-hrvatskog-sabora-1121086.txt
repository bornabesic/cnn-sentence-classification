Hrvatski sabor je u petak kasno navečer donio paket od četiri zakona usmjerena na uspostavu učinkovitog sustava državne uprave, sastavljanje nove Vlade i provedbu njenog programa koje je predložio Klub HDZ-a. Sabor je, naime, izglasovao izmjene Zakona o obvezama i pravima državnih dužnosnika, Zakona o sustavu državne uprave, Zakona o ustroju i djelokrugu ministarstava i drugih središnjih tijela državne uprave te Zakona o Vladi. Izmjenama Zakona o pravima i obvezama državnih dužnosnika ograničeno je pravo na naknadu plaće dužnosnika po isteku mandata. Umjesto dosadašnjih "šest plus šest", dužnosnici koji na dužnosti provedu manje od tri mjeseca neće imati pravo na nikakvu naknadu. Oni koji dužnost obnašaju između tri mjeseca i godine dana po isteku mandata primat će cijelu plaću tri i još pola plaće iduća tri mjeseca, a onima koji na dužnosti ostanu više od godine dana ostaje sadašnje pravo na šest mjeseci pune i još šest mjeseci pola plaće. Uz taj zakon, većina je izglasala i zaključak po kojem će se zakon primijeniti na sve zastupnike tek konstituiranog saziva, dakle retroaktivno i na zastupnike koji su u petak prisegli kao zamjenici još uvijek tehničkih ministara. Oporba je upozorila da bi takvo rješenje moglo pasti na Ustavnom sudu, koji je već jednom srušio sličan zakon, kada je u kolovozu 2012. srušio retroaktivno ograničenje za zastupnike koji su već stekli saborsku mirovinu. "Preuzimamo rizik da Ustavni sud ne bude suglasan sa ovom našom političkom odlukom", odgovorio je u ime Kluba HDZ-a Andrej Plenković, suglasan sa oporbom da bi trebalo uskladiti izmjene Zakona o pravima dužnosnika sa Zakonom o sprječavanju sukoba interesa, kako bi se izbjegla diskriminacija saborskih zastupnika koji, za razliku od svojih kolega u izvršnoj vlasti, po isteku mandata godinu dana ne mogu voditi vlastiti obrt ili se baviti slobodnim zanimanjima poput odvjetničkog. Novim zakonima omogućeno je da nova vlada ima 19 ministarstava i šest središnjih državnih ureda. Ministarstvu gospodarstva pripaja se Ministarstvo poduzetništva i obrta, a uprava za energetiku seli se u Mostovo Ministarstvo zaštite okoliša, kao i sektor vodnoga gospodarstva iz Ministarstva poljoprivrede. Poseban naglasak stavlja se na demografsku obnovu, pa se ustrojava Ministarstvo za demografiju, obitelj, mlade i socijalnu politiku. Osnivaju se i dva nova središnja državna ureda - za sport te za razvoj digitalnog društva. Ministarstvima branitelja i zdravlja vraćaju se nekadašnji nazivi, dakle, zvat će se Ministarstvo hrvatskih branitelja i Ministarstvo zdravlja. Umjesto zamjenika ministara postojat će državni tajnici. Grbin: Prije racionalizacije 31 tijelo državne uprave, a poslije 32 Oporbeni SDP i HNS ne spore vladajućima pravo da temeljem dobivenog povjerenja građana urede sustav državne uprave, ali ukazuju na nelogičnosti. "Racionalizacija u režiji Mosta i HDZ-a izgleda tako da prije nego se u nju krene imamo 31 središnje tijelo državne uprave, a poslije 32", primjetio je Peđa Grbin (SDP). SDP bi, kaže, pozdravio zamjenu zamjenika ministra državnim tajnicima, ali da je to napravljeno do kraja, odnosno da su ukinuti pomoćnici ministara, a umjesto njih uvedeni ravnatelji uprava. Ovako, jedan zamjenik ministra zamjenjuje se s nekoliko državnih tajnika, kaže Grbin i podsjeća da je jedna od HDZ-ovih vlada imala 60 državnih tajnika. Anka Mrak Taritaš (HNS) dvoji u funkcioniranje Ministarstva zaštite okoliša i energetike s obzirom da u djelokrug njegova rada idu poslovi iz tri bivša ministarstva, zaštite okoliša, djelomično pomorstva i prometa, te gospodarstva u dijelu koji se tiče energetike. To su tri vrste posla, imam osjećaj kao da ste lisicu stavili u kokošinjac, jer tu imamo apsolutno različite problematike, upozorava zastupnica. Plenković je završno odbacio oporbene teze o bujanu administracije, potvrdio da je nekada bilo preko 60 državnih tajnika, ali i podsjetio da tada nisu postojali pomoćnici ministara, nego ravnatelji birani na javnim natječajima. Nije nam namjera imenovati pretjerano velik broj državnih tajnika, naprotiv, ističe Plenković. Hrvatski sabor zasjedanje nastavlja u ponedjeljak, 17. listopada, u 11 sati. U nastavku pratite tijek događaja: 22.00 - Sabor je na kraju današnjeg zasjedanja usvojio četiri prijedloga zakona koji se bave ustrojstvom Vlade. Sabor je objedinjeno i u hitnom postupku raspravljao o izmjenama zakona o ustrojstvu i djelokrugu ministarstava, o sustavu državne uprave, o Vladi, o obvezama i pravima državnih dužnosnika Taj paket usmjeren je na uspostavu učinkovitog sustava državne uprave, intencija je da umjesto 20 imamo 19 ministarstava i šest središnjih državnih ureda, rekao je predstavnik predlagtelja Andrej Plenković (HDZ). Sjednica će se nastaviti u ponedjeljak u 11 sati, kazao je na kraju sjednice predsjednik Sabora Božo Petrov. 21.06 - U ime Živog zida govorio je Ivan Pernar. - Danas imamo prilike vidjeti da će reformom uprave birokrata biti više, a ne manje - kazao je Pernar te počeo o temi registracije nove stranke. - Na kraju ću poentirati i dokazati koji ste licemjer - rekao je Pernar Petrovu nakon što ga je upozorio da se drži teme. - Molim vas da se držite teme inače ću vam oduzeti riječ - još je jednom Petrov zaprijetio Pernaru kada je nastavio o temi Ministarstva uprave. - Vaša retorika, gospodine Petrov, me podsjeća na knjigu Životinjska farma - počeo je Pernar, a Petrov mu je dao opomenu i zaprijetio da će mu oduzeti riječ. - Pokušavate mi reći što ću ja govoriti o reformi uprave - kazao je Pernar, a Petrov mu je oduzeo riječ. - Gospodine Petrov čestitam vam na demokraciji - zaključio je Pernar i otišao sa govornice. 20.58 - U ime Kluba HNS-a govorila je Anka Mrak Taritaš te kazala kako bi problem u novom ustroju Vlade mogao biti Ministarstvo zaštite okoliša i energetike. - Imamo osjećaj kao da ste lisicu stavili u kokošinjac - kazala je Mrak Taritaš. 20.47 - U ime Kluba zastupnika SDP-a govorio je Peđa Grbin. - Mi kao oporba niti možemo niti želimo osporavati pravo vladajućima da prilikom formiranja Vlade urede pitanje ustroja ministarstava Vlade - rekao je Grbin i dodao da se ovi zakoni usvajaju "ad hoc". Kazao je da Plenković nije rekao da se ovim prijedlozima zakona povećava broj tijela središnjih državnih ureda te je kritizirao da je ranije bilo 31 središnje državno tijelo, a sada ih ima 32. - Povećava se i broj državnih dužnosnika. Što radimo, širimo administraciju. Je li to racionalizaciju koju ste najavljivali u kampanji - upitao je Grbin. 20.38 - Ovi zakoni su važna pretpostavka za formiranje buduće Vlade - rekao je Plenković na kraju govora. 20.30 - Predsjednik HDZ-a Andrej Plenković je predstavio prijedlog četiri zakona. - Intencija je da imamo 19 ministarstava i šest središnjih državnih ureda - kazao je Plenković na početku govora. 20.25 - Saborski zastupnici su se vratili u Sabornicu nakon stanke koja je trajala gotovo dva sata, iako je predsjednik Sabora Božo Petrov najavio stanku od sat vremena. Prvo je na redu rasprava o prijedlogu Zakona o ustrojstvu i djelokrugu ministarstava i drugih središnjih tijela. Prema tom prijedlogu Vlada Andreja Plenkovića bi trebala imati 19 ministarstava, jedno manje od Vlade Tihomira Oreškovića. Božo Petrov je predložio da se o prve četiri točke glasa objedinjeno što je prihvaćeno. Nova Vlada sastavit će se na temelju četiriju zakonskih prijedloga o izmjenama Zakona o obvezama i pravima državnih dužnosnika, izmjenama Zakona o sustavu državne uprave, o ustroju i djelokrugu ministarstava i drugih središnjih tijela državne uprave te o izmjenama Zakona o Vladi. Predlaže se pripajanje Ministarstva poduzetništva i obrta Ministarstvu gospodarstva, a sadašnje Ministarstvo zaštite okoliša i prirode preuzima upravne i stručne poslove iz područja energetike od Ministarstva gospodarstva te upravne i stručne poslove iz područja vodnoga gospodarstva od Ministarstva poljoprivrede te dobiva novi naziv, ustroj i djelokrug. Posebnu pozornost dobit će problematika demografske obnove, zaštita obitelji i mladih te se – radi toga – ustrojava Ministarstvo za demografiju, obitelj, mlade i socijalnu politiku. Osim toga, Vladini državni uredi transformiraju se u središnje državne urede, također, kao središnja tijela državne uprave za obavljanje poslova, vođenje i provedbu javnih politika od posebnoga strateškog značenja za učinkovitost rada Vlade. S obzirom na strateške i programske prioritete Vlade, osnivaju se i dva nova središnja državna ureda ovlaštena za pitanja športa i razvitak digitalnog društva. 19.10 - Koliko i koja ministarstva će imati Vlada Andreja Plenkovića - opširnije OVDJE 18.22 - Predsjednik Sabora Božo Petrov nakon stanke je nastavio sjednicu. Predložio je dnevni red s pet točaka. Javio se Ivan Pernar iz Živog zida te se požalio da im ranije nisu dostavljeni prijedlozi zakona. - Prije pet minuta smo dobili prijedloge. Ne postoji ni teoretska mogućnost da to stignemo pročitati - kazao je Pernar. Potom se glasovalo o hitnom postupku za prijedloge i saborska većina je izglasala da svi zakoni idu kroz hitnu proceduru. Nakon toga je Petrov odredio stanku od sat vremena da radna tijela naprave i dostave izvješća o zakonima. 17.23 - Oporba nisu samo SDP i HNS, a mi smo molili da se neka mjesta predaju nama. Ovdje nije naveden niti jedan naš kolega naveden i mislim da to nije kolegijalno od kolega iz SDP-a - rekao je Ivan Pernar. Niti jedan od nas sedam nema niti jedno mjesto. To je nekolegijalno - kazao je Ivan Vilibor Sinčić. Pobunili su se zbog sastava odbora koja su pripala oporbi. Tamo nisu dobili niti jedno mjesto. Prijedlog je podržan s 132 glasa za, 4 protiv i 11 suzdržanih 17.18 - Evo kako su glasovali za izbor potpredsjednika: Brkić - 134 za, 10 suzdržanih, 4 protiv Jandroković - 136 za, 4 protiv, 9 suzdržanih Reiner - 136 za, 4 protiv, 8 suzdržanih Opačić - 132 za, 4 protiv, 8 suzdržanih Vrdoljak - 130 za, 5 protiv, 10 suzdržanih 17.13 - Svi su prisegnuli i krenulo se u izbor potpredsjednika Sabora. Vladajući su predložili Milijana Brkića, Željka Reinera i Gordana Jandrokovića. Oporba je predložila Milanku Opačić i Ivana Vrdoljaka. 17.03 - Počela je prisega. Predsjednik Sabora Petrov proziva svakog zastupnika koji moraju prisegnuti. 17.00 - Mandatno izborno povjerenstvo je utvrdilo da su se, sukladno članku 9. Zakona o izborima zastupnika u Hrvatski sabor, stekli uvjeti za početak mirovanja zastupničkog mandata zastupnicima: Stjepan Kožić, Matija Posavec, Predrag Štromar, Slaven Dobrović, Anton Kliman, Miro Kovač, Milan Bandić, Vlaho Orepić, Tomo Medved, Lovro Kuščević, Zlatko Hasanbegović, Ivo Žinić, Zdravko Marić, Oleg Butković, Darko Horvat, Tomislav Tolušić i Danijel Marušić. Sukladno članku 14. stekli uvjeti za početak mirovanja zastupničkog mandata sljedećim zastupnicima: Nediljko Dujić, Vladimira Palfi i Ivana Maletić. Mladen Madjer, Bernarda Topolko, Božica Makar, Ljubica Ambrušec, Monika Udovičić, Martin Baričević, Željko Lacković, Natko Felbar, Marija Jelkovac, Mato Franković, Sanda Kulić Makar, Željka Josić, Ljubica Maksimčuk, Josip Borić, Nikolina Babić, Vesna Bedeković, Marko Šimić, Ivan Šipić, Branimira Bunjac i Damir Felak dolaze na njihova mjesta. 16.40 - Nastavlja se sjednica. 16.20 - Zoran Milanović nije bio na sjednici te nije glasovao za izbor Petrova za predsjednika Sabora. N1 televizija upitala je Arsena Bauka zašto Milanović kao predsjednik SDP-a nije bio u Saboru. - To ćete morati njega pitati - kazao je Bauk i dodao da je zadovoljan govorom Bože Petrova te da je obećao da će prijedlozi dolaziti ravnopravno. Kazao je i kako slijedi uobičajeni dio sjednice i da očekuje i neke spornije dopune na koje će oni davati svoje prijedloge. 16.00 - Nakon konstituiranja 9. saziva Hrvatskog sabora, bivši predsjednik Sabora Željko Reiner u ponedjeljak je ključeve sefa s povjerljivim dokumentima predao svom nasljedniku Boži Petrovu. Formalna primopredaja obavljena je u nazočnosti novinara u prostorijama ureda predsjednika Sabora. Iako službenih izjava bivšeg i novog predsjednika nije bilo, Reiner je, na pitanje je li tužan što odlazi, uzvratio kako iz jednog ureda odlazi u drugi. 15.52 - Uzeta je stanka. Za članove mandatnog izbornog povjerenstva izabrani su Žarko Tušek kao predsjednik, Domagoj Hajduković, Ivan Klarin, Damir Perak, Tomislav Klarić, Mislav Šimić i Nada Turina. 15.40 - Novoizabrani predsjednik Hrvatskog sabora Božo Petrov u svom je prvom govoru na toj funkciji kao svoju misiju istaknuo maksimalnu učinkovitost Sabora i saborskih radnih tijela te najavio donošenje zastupničkog kodeksa. Obećao je i da će saborske sjednice voditi objektivno, nepristrano i u skladu sa saborskom procedurom i rokovima. - Možete biti sigurni da ću pravovremeno i ravnopravno uvrštavati sve vaše prijedloge zakona ili drugih akata na dnevni red plenarnih sjednica. Moja je misija, ali i dužnost da Hrvatski sabor kao najviša institucija bude najreprezentativnije tijelo u RH koje će biti maksimalno učinkovito - poručio je Petrov. Naglasio je da će se svesrdno zalagati da Sabor bude državni parlament u punom smislu riječi – i najviše predstavničko tijelo i zakonodavna vlast, ali i jamac ostvarenja državnih i nacionalnih interesa te zaštitnih temeljnih sloboda, ljudskih i manjinskih prava i svih drugih demokratskih vrijednosti. - Pred ovim sazivom Hrvatskog sabora i ovom Vladom stoje veliki zadaci i ozbiljni izazovi - ocijenio je Petrov te kao ključne ciljeve istaknuo gospodarski rast i zaustavljanje iseljavanja. - To je moguće samo u tolerantnoj atmosferi zajedničkog rada, međusobnog poštivanja, argumentiranih rasprava, konstruktivnih kritika, usklađivanja interesa svih političkih opcija i zrelog političkog odlučivanja, uz odbacivanje netrpeljivosti, isključivosti i nepotrebnih podjela svake vrste - kazao je. Uvjeren je kako će se oko pitanja od nacionalne važnosti postići konsenzus svih parlamentarnih stranaka. - Bez strateški promišljenih i odmjerenih političkih odluka, bez strateškog okvira koji omogućuje kvalitetne, provedive i trajne zakone te bez poštivanja parlamentarne procedure donošenja zakona i drugih akata nije moguć ni demokratski ustroj zemlje, ni uređena pravna država - rekao je predsjednik Sabora. Zastupnicima je poručio kako su se prema povjerenom im mandatu dužni odnositi se kao prema svom radnom mjestu, ali i više od toga. - Trebamo osigurati donošenje i primjenu kodeksa zastupnika u Saboru, to bi trebao biti naš zajednički cilj ako želimo opravdati povjerenje koje su nam građani dali na izborima - rekao je Petrov. Najavio je da će zalagati za odgovorniji rad saborskih radnih tijela, koja, poručuje, moraju preuzeti jaču ulogu u stvaranju politika i nadzoru izvršne vlasti. Nakon Petrovova govora, Sabor je imenovao Mandatno-imunitetno povjerenstvo koje se odmah povuklo na polusatnu sjednicu, iza koje će izvijestiti koji će izabrani zastupnici ostati u Saboru, a koji su na nespojivoj dužnosti. Zastupnici bi nakon toga trebali položiti prisegu te izabrati potpredsjednike Sabora te predsjednike, potpredsjednike dijela saborskih odbora, čime će se završiti konstituirajuća sjednica. Nova sjednica očekuje se kasnije poslijepodne, kada bi Sabor trebao donijeti zakone koji omogućuju imenovanje novog premijera i Vlade, koje se očekuje do iduće srijede. 15:33 - Glasovanje je završeno 132 zastupnika bilo je za, 12 suzdržanih i 1 protiv kandidature Petrova za predsjednika Sabora. Ivan Pernar je jedini glasovao protiv. 15.29 - Strenja Linić je izašla za govornicu nakon govora Željka Reinera te je pročitala životopis Bože Petrova, kandidata za predsjednika Sabora. Pozvala je sve da podrže prijedlog i izaberu Petrova za predsjednika. Reiner je otvorio raspravu te ju odmah zatvorio jer nitko nije imao primjedbu. 15.16 - Dosadašnji predsjednik Hrvatskog sabora Željko Reiner u petak je, otvarajući konstituirajuću sjednicu novog saziva parlamenta, kazao kako je saziv na izmaku, koji je trajao kraće od pola godine, bio obilježen političkim lutanjem, poručivši kako je na mnogo stvari iz tog razdoblja ponosan, ali i da mu je žao što Sabor nije učinio mnogo više. - Razdoblje u kojem sam imao čast predsjedati ovom visokom domu bilo je turbulentno i u političkom smislu značajno različito od prethodnih razdoblja. Trajalo je niti pola godine i bilo je obilježeno mnogim lutanjima u politici, iako je trenutak bio takav da se tražila jasna vizija i jedinstvo te zajedništvo kojem, nažalost, nismo svjedočili - kazao je Reiner sa saborske govornice. Naglasio je da je ponosan na mnogo toga što je Sabor napravio u tom kratkom razdoblju, ali i kako je duboko svjestan da se moglo i moralo učiniti mnogo više. - I za mnogo toga mi je žao što smo propustili učiniti - rekao je Reiner, podsjetivši kako je Sabor, kao vrhovno tijelo parlamentarne demokracije, suodgovoran za sve što se događalo, ne samo u tih šest mjeseci, nego i u svih 25 godina od osnutka neovisne Hrvatske. Kao odluke prošlog saziva na koje je ponosan, Reiner je istaknuo vraćanje pokroviteljstva nad komemoracijom za žrtve Bleiburga, obilježavanje Dana sjećanja na žrtve svih totalitarizama u Saboru, 100. obljetnice institucionalnog priznanja islama u Hrvatskoj te činjenicu da je obilježavanje obljetnice proboja logoraša u Jasenovcu ove godine prošlo bez neprimjerenih političkih govora. 15.11 - Počela je konstituirajuća sjednica Sabora. Na sjednicu su stigli bivši premijer Tihomir Orešković te predsjednica Kolinda Grabar Kitarović. Željko Reiner na početku sjednice pozdravio je nazočne u dvorani. 14.55 sati - Furio Radin rekao je da će u Klubu nacionalnih manjina imati iste funkcije kao u prošlom mandatu. U klubu će biti svih osam zastupnika. - Klub nacionalnih manjina je specifičan. Mi možemo biti članovi još jednog kluba. Ne znam zašto je to tako, znam da se to desilo tamo negdje devedesetih godina - rekao je Radin za N1 Bernardić je od Petrova zatražio očitovanje o tome poštuje li prava nacionalnih, seksualnih i drugih manjina. Je li to njemu problematično? - To je važno pitanje (...) Oko Mosta mi nemamo nikakvih informacija o tome kakav je njihov stav prema nacionalnim manjinama - rekao je Radin. - Mi ne tražimo to od predsjednika Sabora sada da kaže koji su njegovi stavovi o nacionalnim manjinama, to traži SDP. To je jedan oporbeni način postavljanja stvari, ali mi ćemo gledati, baš me zanima u što će se to sve izroditi - rekao je Radin. 14.48 sati - Plenković je u Saboru odbacio izjavu novinara da se putem napada na HAVC vrši pritisak na njega. - Nema pritiska, ne sekirajte se - rekao je Plenković. 14.45 sati - Vladimir Šeks rekao je da parlamentarna demokracija treba uhvatiti korijena. - Razvija se kroz najmanje jedno stoljeće. Hrvatska parlamentarna demokracija je imala najnepovoljnije okolnosti na kojima se treba razviti. U skladu s ovih 25 godina, u skladu s političkim prilikama i neprilikama, izrasla je, raste. To je vježba demokracije, pa će i ovaj saziv vjerojatno izvući pouke iz grešaka ranijih saziva. Ja vjerujem da će u tom razvoju demokracije i ovaj saziv biti na razini ostvarenja onih zadaća koje mu stoje, a to je da zastupnici i zastupnice rade svim silama na tome da se promijeni nepovoljna krvna slika Hrvatske, Hrvatske koja stari i izumire, Hrvatske koja odlazi - rekao je Šeks. Čelnicima Sabora poželio je puno sreće, a na pitanje hoće li Božo Petrov dobro raditi svoj posao odgovorio da se plivati uči kad se padne u vodu te da se Petrov neće utopiti. 14.40 sati - Krešo Beljak, predsjednik HSS-a, rekao je su neke stvari koje su čuli iz medija neprihvatljive, posebno oko lokalne samouprave. Rekao je da se nije ranije našao s Andrejem Plenkovićem te da nisu ništa posebno tražili. - Mi vam nismo foteljaši, to drugi dogovaraju - rekao je Beljak. 14.37 sati - I Peđa Grbin kritizirao je Petrova zbog usporedbe s gay paradom. - Imamo ozbiljne dvojbe o stavovima Bože Petrova. I poznaje li on uopće Ustav? Sve to dovodi u pitanje je li on osoba koja je sposobna voditi Sabor. Vladajuća većina je odlučila i ona će snositi odgovornost za njegovo ponašanje i greške koje će eventualno činiti - rekao je Grbin, prenosi N1. 14.36 sati - Željko Reiner rekao je za N1 da danas ne očekuje opstrukciju oporbe. - Nisam čuo nikoga iz oporbe da bi on to izjavljivao, isključivo mediji su to najavljivali - rekao je Reiner. Reiner je rekao da glasovanje o Vladi očekuje u utorak ili srijedu. Na pitanje o Ovršnom zakonu rekao je da ne bi krenuo u raspravu dok ta točka još nije na dnevnom redu. - Danas o tome ionako neće biti govora - rekao je Reiner. Je li zadovoljan svojim mandatom? - Bio je puno kraći nego što sam očekivao. Neke stvari su postignute, mnoge nisu ni mogle biti postignute, ali mislim da sam korektno odradio svoj posao - rekao je Reiner. 14.20 sati - Arsen Bauk iz SDP-a na Facebooku je kritizirao izjavu Bože Petrova, koji je rekao da mu ne smetaju gay parade te se upitao zašto drugima smetaju molitelji. - Zato jer se prvi bore za svoja prava, a drugi zagovaraju smanjenje tuđih prava dovodeći u pitanje i zaštitu privatnosti pacijenata. Zato ne bi trebali ići u istu rečenicu. Samo to, želimo da predsjednik Hrvatskog sabora bude osoba koja razumije tu razliku - napisao je Bauk. 14.18 sati - Bivša ministrica i saborska zastupnica Mirela Holy na televiziji N1 kritizirala je Petrova zbog njegove usporedbe molitve pred bolnicom s gay paradom. - Očigledno Petrov ima veliki senzibilitet po pitanju klerikalnih skupina i klerikalnih interesa što me ni ne čudi s obzirom na to iz kojeg okruženja dolazi. Prije nego što je bio u Mostu i gradonačelnik Mosta bio je član Hrasta, spominjala se njegova bliskost s određenim katoličkim udrugama. Ono što brine je što je takva osoba političar. On je liječnik, psihijatar i trebao bi znati Ustav - da je pravo pacijenata tajnost i da se ne može jedan legitiman prosvjed koji se prijavljuje i priprema mjesecima uspoređivati sa sačekušama protiv žena koje dolaze na pobačaj. Postoji sprega između ljudi koji "mole" i žene koje dolaze na pobačaj. Apsolutno je strašno što Petrov ne vidi razliku tim više što će biti predsjednik Sabora. Trebao bi poznavati Ustav, zakone i razliku nečega što je kršenje nečijih prava i što je temeljna borba za prava - rekla je Holy. - Ovo pokazuje da tom čovjeku doista nije mjesto u politici ako u tome ne vidi problem. Izjednačio je nešto što je legitimna borba za prava diskriminirane skupine u društvu s nečim što je nezakonito djelo - dodala je. 14.15 sati - Bivši predsjednik Sabora Luka Bebić neće doći na konstituirajuću sjednicu. Na televiziji N1 rekao je da je trenutačno u poslu berbe maslina te da je za njega odlazak u Zagreb dodatni trošak za koji mu nitko nije ponudio refundaciju. - Mi smo to u moje vrijeme drukčije radili, pa smo uvijek nalazili sredstva za zastupnike koji nisu iz Zagreba - rekao je Bebić. 14.12 sati - Nakon što je Davor Bernardić (SDP) rekao da će prije konstituiranja Sabora tražiti od Bože Petrova da objasni svoju usporedbu molitvene grupe protiv pobačaja ispred vukovarske bolnice s gay paradom, Petrov je to i učinio. - Ja sam lijepo rekao. Smetaju li mi gay parade? Ne. Zašto nekima drugima smetaju neke druge skupine koje se okupljaju na javnim mjestima. Moramo biti pošteni prema svim skupinama i to sam rekao u intervjuu - rekao je Petrov, javlja N1. 14.10 sati - Nezavisni saborski zastupnik Željko Glasnović i Zorica Gregurić iz Udruge vukovarskih branitelja Grada Zagreba danas su, uoči konstituirajuće sjednice Sabora, dijelili zastupnicima CD-e s originalnom verzijom dokumentarca "15 minuta - Masakr u Dvoru", za koji kažu da blati i difamira Hrvatsku te Domovinski rat i hrvatske branitelje. Više čitajte ovdje. 13.00 sati - Klub zastupnika SDP-a odlučio je na svojoj današnjoj sjednici da će šef Kluba biti Zoran Milanović, a potpredsjednici Kluba Siniša Hajdaš Dončić te Igor Dragovan. Za svoju kandidatkinju za potpredsjednicu Sabora SDP će predložiti Milanku Opačić dok će drugi oporbeni potpredsjednik Sabora biti predsjednik HNS-a Ivan Vrdoljak. Iako će biti predsjednik Kluba, Zoran Milanović na sjednicu nije stigao, ali u SDP-u kažu da će doći na sjednicu Sabora. Podijeljeni su i saborski odbori među oporbom. SDP je dobio iste odbore kao i nakon prošlih izbora jedino što će na čelu Odbora za ravnopravnost spolova ovog puta biti SDP-ova Romana Jerković, a ne Gordana Sobol jer ovog puta i nije osvojila zastupnički mandat. Na Klubu SDP-a odlučeno je i da će se podržati Petrova za predsjednika. Više čitajte ovdje. 12.00 sati - Mandatar i čelnik HDZ-a Andrej Plenković rekao je da ne vidi zašto bi oporba opstruirala današnju konstituirajuću sjednicu Sabora. – Svi su dobili mandat od birača. Očekujem da će sve proći u najboljem redu – rekao je Plenković po izlasku iz zgrade HDZ-a oko 12 sati. Više čitajte ovdje. 11.35 sati - Robert Podolnjak zbog pada i loma neće prisustvovati današnjoj konstituirajućoj sjednici novog saziva Hrvatskog sabora, u kojemu bi, po pisanju medija, trebao zadržati istu funkciju predsjednika Odbora za Ustav, koju je obnašao i u prošlom sazivu. Više čitajte ovdje. 11.30 sati - Božo Petrov je na pitanje očekuje li podršku oporbe u Saboru odgovorio: – Njihov izbor. Više čitajte ovdje. >> Prva postava u Hrvatskom saboru i Vladi 