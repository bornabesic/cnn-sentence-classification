Andrej Plenković, mandatar za sastavljanje Vlade i čelnik HDZ-a, rekao je večeras da će Davor Božinović biti predstojnik Ureda predsjednika Vlade. Govoreći na RTL-u o kadroviranju u Vladi, rekao je da je HDZ bogat brojnim pojedincima, da je nemoguće zadovoljiti apetite baš svih te je najavio da će tijekom sljedećih dana održati razgovore s kandidatima. Govoreći o tome hoće li Ivana Maletić biti u Vladi ili se vraća u Bruxelles, rekao je da je sve otvoreno. – Ivana će dati doprinos i zemlji i stranci s bilo koje pozicije – rekao je Plenković, a na pitanje hoće li Zdravko Marić opet biti ministar financija, odgovorio je da je Marić jedan od kandidata. Na pitanje hoće li u Vladi biti više od jedne žene, odgovorio je: "Sigurno." Odbacio je navode o marginaliziranju Milijana Brkića. – Kolega Brkić i ja u odličnim smo odnosima – rekao je Plenković. Plenković je također rekao da je za nastavak arbitraže i zaštitu nacionalnih interesa u Ini. – Temeljito ću se upoznati sa svim detaljima o poslovanju Ine, otvorenim pitanjima, o pravnim procesima, i voditi računa da se naši državni interesi u toj kompaniji maksimalno zaštite – rekao je. Plenković je rekao da je pred njim velika odgovornost prema građanima i biračima te da se nada da će biti na visini zadaće. – U poziciji smo da pristupimo transformaciji izbornog programa u program Vlade i da se krenemo hvatati ključnih problema koji muče građane – rekao je Plenković. Rekao je da će njihov plan reforme biti orijentiran prije svega na cjelovitu poreznu reformu, daljnje investiranje u generatore rasta, stabilnost javnih financija te, što je posebno naglasio, nastavak obrazovne reforme. Na pitanje hoće li na Europskom vijeću idući tjedan Hrvatsku predstavljati on ili sadašnji premijer Tihomir Orešković, odgovorio je da će to ovisiti o tome hoće li stići dobiti povjerenje u Saboru. – Sabor je sazvan u petak popodne. Očekujem da bi se glasovanje moglo dogoditi početkom idućeg tjedna – rekao je Plenković, poručujući da je siguran da će, ne bude li on predstavljao Hrvatsku, Orešković obaviti kvalitetan posao. >> Što strani mediji pišu o Plenkoviću 