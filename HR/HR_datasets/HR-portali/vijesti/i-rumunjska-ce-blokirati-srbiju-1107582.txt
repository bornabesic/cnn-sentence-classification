Bivši predsjednik Rumunjske Traian Basescu najavio je da bi Rumunji mogli blokirati ulazak Srbije u Europsku uniju ako Srbija ne bude potpuno poštovala bilateralni sporazum o zaštiti prava rumunjske manjine, javljaju rumunjska i mađarska novinska agencija Agerpress i MTI. Basescu je to izjavio na ljetnoj političkoj školi koja se održava u rumunjskom mjestu Izvoru Muresului. U vrijeme kad je Hrvatska blokirala otvaranje 23. i 24. poglavlja sa Srbijom službeni Bukurešt bio je među posljednjima koji je poslao svoju suglasnost za ta dva poglavlja. A i u ranijim prilikama, kad je Srbija napredovala u svojim pregovorima s EU, Rumunjska je na zatvorenim sastancima u Bruxellesu stavljala do znanja da želi vezivati napredak Srbije uz prava rumunjske manjine u Srbiji. Sada je prijetnja ulaganjem rumunjskog veta na ulazak Srbije u EU izrečena i javno, iz usta bivšeg predsjednika. Za Bukurešt je problematično to što Srbija Vlahe koji žive u dolini rijeke Timok u istočnoj Srbiji smatra vlaškom manjinom, a Rumunji ih smatraju rumunjskom nacionalnom manjinom. Predstavnici Rumunja iz Timočke krajine zahtijevaju da službeni Bukurešt bude odlučniji u inzistiranju na primjeni sporazuma o zaštiti prava manjina potpisanog 2012. godine. – Želimo da Srbija uđe u EU, ali želimo i da se mi priključimo EU s našim osnovnim pravima. Da imamo rumunjske škole, liturgiju na rumunjskom i rumunjski tisak – citira srpski dnevni list Blic Predraga Balaševića, potpredsjednika kulturne udruge “Ariadne Filum”, koja okuplja Rumunje i Vlahe iz Srbije. Uz Hrvatsku i Rumunjsku i Bugarsku ima uvjete za Srbiju na putu u EU. >>Vučić optužuje Hrvatsku zbog "povampirenja ustaštva" 