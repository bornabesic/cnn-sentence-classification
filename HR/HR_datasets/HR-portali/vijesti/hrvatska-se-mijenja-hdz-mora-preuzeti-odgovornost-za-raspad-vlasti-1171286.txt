Predsjednik SDP-a Davor Bernardić poručio je iz izbornog stožera SDP-a da je SDP potvrdio svoju snagu na lokalnim izborima, te je pozvao građane da izađu na birališta i u drugom krugu ustvrdivši kako se Hrvatska nepovratno mijenja. SDP  je zajedno s partnerima ostvario pobjedu u četiri županije, Rijeka je ostala utvrda SDP-a, a u Osijeku imamo najjaču listu, istaknuo je Bernardić te čestitao primorsko-goranskom županu Zlatku Komadini i krapinsko-zagorskom županu Željku Kolaru na pobjedi u prvom krugu. Po njegovoj ocjeni, Hrvatska je na ovim izborima pokazala da se mijenja, jer onaj rezultat koji je nekada HDZ mogao ostvariti bez ikakvog napora u Slavoniji ili Dalmaciji, danas je nemoguć. "Vrijeme je da povjerenje i stabilnost vratimo na prijevremenim izborima, jer jedino građani Hrvatskoj mogu vratiti stabilnost i povjerenje", rekao je Bernardić čestitavši svim SDP-ovim kandidatima, koje je pozvao da ustraju u borbi i u drugom izbornom krugu. Praćen pljeskom okupljenih članova stranke, ustvrdio je kako je SDP na ovim izborima pokazao svoju snagu u velikim gradovima i da im građani vjeruju. Posebno zadovoljstvo mu je veća izlaznost na ovim lokalnim izborima nego prije četiri godine. Smatra kako to znači da ljudi postaju svjesni da svoju budućnost planiraju u općinama i gradovima i vide kako u sredinama u kojima SDP upravlja općinama i gradovima ljudi žive bolje. Komentirajući izborne rezultate u Zagrebu, istaknuo je da oni pokazuju spremnost za promjene i debakl HDZ-a, kojega građani smatraju odgovornim za raspad Vlade. "Hrvatska ide naprijed i ne smije stajati u ovom osjetljivom gospodarskom trenutku s krhkim gospodarskim rastom", rekao je. Posebno je upozorio kako Hrvatska danas nema ni stabilnu Vladu niti stabilnu parlamentarnu većinu, te da su vladajući pokazali da nemaju ni znanja niti kadrova za upravljanje Hrvatskom.