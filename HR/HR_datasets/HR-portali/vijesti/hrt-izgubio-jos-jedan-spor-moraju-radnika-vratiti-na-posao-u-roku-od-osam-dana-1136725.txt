Općinski radni sud u Zagrebu nepravomoćno je presudio da HRT treba u roku od osam dana vratiti na posao rukovoditelja u Poslovnoj jedinici Tehnologija jer je odluka o otkazu zbog povrede radne obaveze koju je u prosincu 2015. donio bivši glavni ravnatelj Goran Radman "nedopuštena i ne proizvodi nikakve pravne učinke". Odlukom bivšeg ravnatelja Radmana rukovoditelj K. K. dobio je otkaz zbog "skrivljenog ponašanja radnika" odnosno povrede radne obveze jer je prijedlog nove sistematizacije rada proslijedio svojim podređenima na koje se ta sistematizacija odnosila. U odluci o otkazu stajalo je da je rukovoditelj neovlaštenom primatelju proslijedio "podatke o radnicima koji su poslovna tajna". No, kako se ističe u obrazloženju tužbe zaposlenika, u ovom slučaju je glavni ravnatelj 'ad hoc' proglasio određena postupanja za težu povredu obveze, a to nije navedeno u Pravilniku o radu. Prijedlog sistematizacije ne može nositi oznaku tajno Navodi se i da je HRT javna ustanova te prijedlog sistematizacije ne može nositi oznaku tajne, a prijedlog sistematizacije bio je dostupan sindikatu i radničkom vijeću te je K. K učinio prijedlog nove sistematizacije dostupnim i budućem rukovoditelju jedinice koji je obavio razgovore s radnicima koji su mu trebali biti podređeni. Nakon saslušanja svjedoka i dokaznog postupka, sud je presudio da bivši rukovoditelj nije postupao protivno interesima HRT-a koji je javna ustanova te da nije počinio težu povredu radne obaveze, a naročito zato što navedena sistematizacija nije provedena. HRT izgubio još nekoliko sporova Najnovija presuda protiv odluke o otkazu koji je donijelo bivše vodstvo HRT-a uslijedila je nedugo nakon presude istog suda kojom HRT zaposleniku koji je dobio nedopušten otkaz još 2003. treba platiti više od 420.000 kuna uvećanih za zatezne kamate u ime desetogodišnjih plaća. Naime, taj je zaposlenik 2013. Radmanovom odlukom bio vraćen na posao, ali bez isplate zaostalih plaća jer je HRT uložio prigovor zastare. Osim tih presuda, HRT je tijekom ove i prošle godine izgubio još nekoliko sporova među kojima su i sporovi koje su pokrenule novinarke Elizabeta Gojan i Karolina Vidović-Krišto koje su, nakon otkaza temeljem odluke ravnatelja Radmana, sudskom odlukom ipak vraćene na posao. Posljednju presudu s HRT-a nisu komentirali navodeći da "Hrvatska radiotelevizija, kao i dosad, ne komentira radnopravne odnose i podatke povezane s njima". 