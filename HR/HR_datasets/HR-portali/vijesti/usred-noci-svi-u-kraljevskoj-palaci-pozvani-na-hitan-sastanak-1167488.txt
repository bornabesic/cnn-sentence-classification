Princ Philip, vojvoda od Edinburgha, suprug kraljice Elizabete II., u jesen se povlači sa svih kraljevskih dužnosti, priopćili su iz Buckinghamske palače. "Odluku je donio sam princ, a kraljica ga je podržala u tome", izjavio je glasnogovornik palače. Sudjelovat će, kažu, na unaprijed dogovorenim događanjima do kolovoza, kao i u pratnji kraljice, ali neće prihvatiti nove pozive, javlja BBC. Podsjetimo, čitavo osoblje Buckinghamske palače jučer navečer pozvano je na hitan sastanak. Pozvani su i oni koji rade za kraljicu u drugim rezidencijama. Sve je to uzburkalo javnost i potaknulo niz pitanja o tome što se zapravo događa u kraljevskoj obitelji. U prvom trenutku počelo se spekulirati da je riječ o zdravstvenom stanju kraljice Elizabete ili njezina supruga, no izvori iz kraljevske obitelji demantirali su takva nagađanja. Na društvenim mrežama pojavile su se i informacije o tome da će kraljevska obitelj objaviti zaruke princa Harryja i američke glumice Meghan Markle. BBC je već prije izvijestio da takvi hitni sastanci osoblja kraljevskog domaćinstva nisu rijetkost, kao i da tema nije zdravstveno stanje Elizabete II ili pak, njezina supruga Philipa. Podsjetimo, prošlog mjeseca kraljica je napunila 91 godinu, dok će njen suprug princ Philip u lipnju napuniti 96. Ispred Buckinghamske palače odmah su se okupile brojne novinarske ekipe koje izvještavaju o događaju.