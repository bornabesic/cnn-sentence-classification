Muška čimpanza iz zoološkog vrta u Švedskoj planirala je stotinjak napada na posjetitelje vrta i tako dokazala kako su čimpanze sposobne anticipirati buduće događaje i planirati ih. Naime, u studiji objavljenoj u časopisu Current Biology, švedski su znanstvenici promatrali čimpanzu Santina kako uredno svako jutro, prije otvaranja zoološkog vrta, mirno sakuplja kamenje koje je koristio kao "projektile". - Promatrali smo spontano ponašanje, što je u nekom smislu i bolji dokaz od eksperimentalnih studija - rekao je Mathias Osvath, znanstvenik koji se bavi kognitivnom psihologijom na sveučilištu Lund. Promatranje je počelo nakon što je osoblje zoološkog vrta primijetilo hrpe kamenja koje je Santino sakupljao. Stotine kamena uklonjene su od 1997. godine otkad je primijećeno da ga Santino skuplja kako bi se osigurala sigurnost posjetitelja. Kad je posjećenost bila manja, Santino ne bi sakupljao kamenje. Još važnije, Santino je shvatio koji su dijelovi njegova zidanog kaveza napuknuti, pa je pokušavao i odlomiti dijelove zida kako bi ih dodao svojoj "zalihi". - Uvjeren sam da barem čimpanze znaju planirati za buduće potrebe... Mislim da ovakvog ponašanja ima svugdje i ne bih se iznenadio da se slično ponašanje nađe kod dupina i ostalih vrsta - kaže Osvath.(mp) 