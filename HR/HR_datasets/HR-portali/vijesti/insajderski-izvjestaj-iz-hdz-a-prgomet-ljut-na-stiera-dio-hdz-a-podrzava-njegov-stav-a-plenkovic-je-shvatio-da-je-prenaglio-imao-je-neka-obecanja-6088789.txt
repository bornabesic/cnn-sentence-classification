Istup Davora Ive Stiera u kojem je pojasnio svoj stav oko raskida suradnje s Mostom u vrhu HDZ-a, pogotovo u krugu oko šefa stranke Andreja Plenkovića, nikako nije dobro primljen. Iako se posljednjih dana među utjecajnim članovima stranke moglo čuti da njih dvojica više ne komuniciraju, zorno su to pred kamerama na sjednici Vlade demantirali Plenković i Stier, koji su se došaptavali i pokazali da istup šefa diplomacije ipak nije doveo do prekida komunikacije s premijerom. Međutim, iz mnogih izvora bliskih Andreju Plenkoviću potvrđeno nam je da nije dobro primio istup svoga bliskog suradnika Davora Ive Stiera, pa je i premijerova reakcija bila dosta energična i jasna. Zasad obojica više ne žele o tome davati izjave niti se izjašnjavati, jer je procijenjeno da trebaju proći lokalni izbori, a tek nakon njih povesti razgovore, zbog čega je prekinuta suradnja s Mostom. Isto tako utjecajni hadezeovci kažu da Stiera podržava sve više članova stranke, a da je navodno i sam Plenković svjestan da se prenaglio u prekidu suradnje s Mostom. “Imao je neka obećanja kao i Karamarko, a sada je jasno da od njih neće biti ništa i da nas čekaju izbori”, rekao nam je jedan istaknuti član stranke. Mnogi članovi stranačkog vrha upozoravaju da Stier nije odabrao pravi tajming za istup, pred lokalne izbore. Član Predsjedništva HDZ-a Darko Milinović tvrdi da se i ne sjeća da je Stier tako govorio na sjednici stranačkog vrha, kada je donesena odluka da se podrži Plenkovića u preslagivanju, a ako u tome ne uspije, da se ide na nove izbore. “U ovom trenutku treba biti obazriv i odgovoran za svaku izgovorenu riječ. Ja ne bih nikada javno rekao to što je rekao Stier, iako mislim da njegova izjava nije dana ni u kakvom lošem kontekstu.” I mnogi drugi utjecajni hadezeovci smatraju kako je trebalo pričekati do lokalnih izbora da se progovori o Plenkovićevu raskidu suradnje s Mostom. Sve je više i onih koji smatraju da je to bila preuranjena odluka o kojoj stranačka tijela nisu bila konzultirana. “Očito, Stier je ovim javnim nastupom želio stvoriti jaču poziciju u događajima koji slijede. A ako Plenković ne uspije u preslagivanju, sve ono o čemu je Davor Ivo Stier ukratko rekao doći će brzo na dnevni red stranačkih tijela”, tvrdi nam jedan član Predsjedništva HDZ-a. Stierova izjava jako je zasmetala i Dragi Prgometu, HDZ-ovom kandidatu za gradonačelnika Zagreba, prenose naši izvori iz vrha stranke. Prgomet, kaže sugovornik s Trga žrtava fašizma, smatra kako je Stier pogriješio tempirajući svoju izjavu samo nekoliko dana prije lokalnih izbora, a HDZ-ov kandidat za zagrebačkog gradonačelnika misli kako mu to i šteti u kampanji. - Trudimo se radi kampanja i onda Stier udari kontru. Prgomet zbog toga ima velikih problema. Nakon što je Miro Kovač vrlo napadno sjedio s Hasanbegovićem nakon što je izbačen iz stranke, nakon izjave Milana Kujundžića da za Hasanbegovića ima mjesta u stranci, sad im se pridružio i Stier - kaže naš sugovornik i dodaje da se to protumačilo kao napad ne samo na Plenkovića, nego i na Prgometa. - Ionako teška situacija vlada u gradskom Odboru, sa silnim strujama, tako da ovo svakako nije pomoglo. Nismo imali priliku čuti da se radi o namjernom ataku u predizborno vrijeme, ali moglo bi biti dio unutarstranačkog preslagivanja s posljedicama na kampanju, kaže izvor iz HDZ-a. Također, kaže kako će novi ministri biti predstavljeni 6. lipnja, odmah nakon drugog kruga lokalnih izbora. - U srijedu počinje Sabor, a već u četvrtak predstavlja se nova Vlada. Još uvijek se ne spekulira s imenima jer se još sa sigurnošću ne zna s kim će se slagati nova većina, pa bi ti ministri mogli biti iz partnerskih stranaka. Premijer razmišlja i o smjeni ministra zdravstva jer nije zadovoljan rezultatima. Koliko će Kujundžić još biti ministar, ovisi samo o tome koliko će Plenkoviću trebati vremena da nađe zamjenu - zaključuje naš sugovornik. Stier: 'Naš odnos je dobar' Ministar vanjskih i europskih poslova Davor Ivo Stier opovrgnuo je u petak nagađanja o sukobu s premijerom Andrejem Plenkovićem rekavši kako on podržava Plenkovića kao što i Plenković podržavanja njega i njegov rad, a njihov je uzajamni odnos ocijenio "dobrim".   "Što se tiče unutarnje politike, ta izjava sasvim sigurno nije iznenadila nikoga tko mene poznaje tako da nema potreba nikakvih dodatnih elaboracija. Ali, ono što vama mogu reći, naravno, jasno je da ja podržavam Andreja kao što i on podržava mene i moj rad u Ministarstvu vanjskih i europskih poslova" rekao je Stier novinarima nakon predavanja predsjednika Europskog parlamenta Antonija Tajanija u HAZU-u.   Odnos s Plenkovićem ocijenio je "dobrim".   Stier je prije nekoliko dana izrazio žaljenje zbog raskida koalicije s Mostom te dodao da se on u stranci zauzimao za nove izbore nakon što je ta suradnja okončana.   "Ja sam gradio koaliciju između HDZ-a i Mosta i meni je doista žao što ona nije uspjela. Imali smo  raspravu i na predsjedništvu HDZ-a i naravno kao i u svakoj demokatskoj stranci postoji pluralnost različitih viđenja. Ja sam iznio svoje viđenje i smatram da bi u takvoj situaciji najpoštenije bilo ići na nove izbore", rekao je Stier, koji je u utorak sudjelovao na ministarskom sastanku EU-a u Bruxellesu.   Premijer Plenković sutradan je, komentirajući tu izjavu, rekao da je HDZ demokratska stranka koja gaji dijalog i raspravu o različitim temama te ponovio da je za razlaz Mosta i HDZ-a isključiva odgovornost na političkom odabiru Mosta koji je podupro inicijativu oporbe za pokušajem rušenja ministra financija Zdravka Marića.   "A što se tiče toga da je (Stier) gradio suradnju – točno, ali ne više od mene. Moj je odabir i sugestija svim na Predsjedništvu stranke bio da se ide s Mostom. A o tome je li nekome ovoliko ili onoliko žao, to je u politici možda osobni stav, ali ona je posao u kojem se očekuje da radite za javno dobro da budete odgovorni, da donosite odluke, a odgovornost za odlazak iz Vlade je prije svega na Mostu i tu nema nikakvih dilema. To javnosti mora biti posve jasno", rekao je.