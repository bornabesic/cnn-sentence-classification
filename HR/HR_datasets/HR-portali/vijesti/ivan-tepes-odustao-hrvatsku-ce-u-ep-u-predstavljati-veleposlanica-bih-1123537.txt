Ivan Tepeš, donedavni predsjednik HSP-a dr. Ante Starčevića, iznenadio je danas mnoge svojom najavom da zbog osobnih razloga ipak neće prihvatiti mjesto zastupnika u Europskom parlamentu, koje mu se oslobodilo odlaskom Davora Ive Stiera iz EP-a u novu Vladu. No čini se da je Tepeš iznenadio i svoje stranačke kolege jer glavni tajnik HSP-a AS Pero Ćorić tvrdi da je Tepeš ili ucijenjen ili kupljen u političkoj trgovini. “Negdje ću naći posao” – Javno izražavam sumnju da se radi o jednom od dva moguća modela: ili je politička ucjena ili je politička trgovina. Ako je ucjena, neka Tepeš kaže da su ga ucijenili. Ako je trgovina, neka kaže što je ispregovarao s HDZ-om. HSP AS bio je spreman sjesti s HDZ-om i raspravljati o tom mandatu, jer nije taj mandat Tepešova stričevina, ali s nama nitko nije razgovarao – kaže Ćorić. Tepeš tvrdi da nikakve trgovine ni ucjene nije bilo te da se radi o njegovoj osobnoj odluci. – Nitko me nije nagovarao na to, to je moja odluka. Vezan sam za Zagreb i Hrvatsku, a rad u EP-u nosi sa sobom drukčiji način života. Osim toga, to ne bi bio pun mandat, nego dvije i pol godine. Jednostavno sam odlučio da želim ostati ovdje. Imam svoju struku. Negdje ću naći posao – kaže Tepeš, inače povjesničar koji je trenutačno na doktoratu s temom o povijesti hrvatskog iseljeništva. Dodaje kako mu nije jasno što to Ćorić govori jer je, kaže Tepeš, uredno obavijestio stranku o svojoj odluci. Dva mjesta oslobodila se u EP-u nakon što su premijer Andrej Plenković i ministar vanjskih poslova Davor Ivo Stier podnijeli ostavke zbog ulaska u Vladu. Zakon propisuje da u takvim slučajevima kao zamjene dolaze prvi sljedeći kandidati s izborne liste, a kako je HDZ na europske izbore 2014. išao u koaliciji s HSS-om i HSP-om AS, prva dva sljedeća kandidata su Ivica Tolić (HDZ) i Ivan Tepeš. No nakon Tepešove odluke obznanjene danas, prva je sljedeća na listi Željana Zovko, inače veleposlanica BiH u Italiji. Neimenovani izvori iz HDZ-a danas su na N1 komentirali Tepešov potez kao korektan osobni čin koji HDZ cijeni “jer je ionako riječ o HDZ-ovu mandatu” u EP-u. Raniji slični slučajevi Izbor Željane Zovko, HDZ-ove kandidatkinje iz Hercegovine, prvi put u EP-u stvara situaciju da jedna ne samo državljanka nego i aktivna diplomatkinja zemlje izvan EU ulazi kao zastupnica u Europski parlament. Raniji najsličniji slučajevi bili su vojvođanski Mađar Andor Deli koji je izabran kao mađarski europarlamentarac ili slučajevi nekoliko švedskih europarlamentaraca koji su rođeni u Bosni i Hercegovini. >> Hrvoje Niče novi predsjednik HSP-a AS. Ćorić: Ne skačemo od sreće jer četnici preuzimaju državne tvrtke 