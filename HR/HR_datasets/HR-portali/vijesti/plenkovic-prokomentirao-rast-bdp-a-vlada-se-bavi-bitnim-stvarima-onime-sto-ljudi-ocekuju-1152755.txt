Predsjednik Vlade Andrej Plenković ocijenio je u utorak kako je za rast BDP-a u četvrtom lanjskom tromjesečju za 3,4 posto zaslužna Vlada jer se bavi bitnim stvarima i poduzima ono što ljudi očekuju - gospodarskim rastom. "Rast BDP-a u zadnjem kvartalu prošle godine, mogu slobodno reći u mandatu moje Vlade, bit će veći nego što je bio u bilo kojem kvartalu prije, u proteklih devet godina. Ova Vlada se bavi bitnim, onime što ljudi očekuju – gospodarskim rastom i razvojem i sve pretpostavke koje mi možemo učiniti s naše strane idu u tom smjeru", rekao je Plenković koji je sudjelovao na konferenciji "Demografija – refleksije na mirovinski sustav". Državni zavod za statistiku (DZS) objavio je u utorak prvu procjenu prema kojoj je bruto domaći proizvod (BDP) u proteklom kvartalu porastao 3,4 posto u odnosu na isto razdoblje 2015. godine. Radi se o najbržem rastu u gotovo devet godina. Plenković je dodao da i porezna reforma i proračun i rasterećenje gospodarstva, transparentnost javnih nabava, svi zakonski prijedlozi idu za tim da Vlada radi ono što joj je posao – stvori kvalitetan okvir za one koji imaju poduzetni duh, plan, program, spremni su izaći na tržište, generirati nova radna mjesta, vrijednost i pridonijeti BDP-u i kvaliteti života svih hrvatskih ljudi. "Na tom tragu ćemo ustrajati unatoč nizu drugih sitnih tema koje se naizgled čine strašno važne", poručio je predsjednik Vlade. Vezano za listu poslodavaca prema kojoj plaće u Hrvatskoj ne isplaćuju ukupno 3423 poslodavca, koji zapošljavaju 10.670 radnika, Plenković je rekao da je to jedan od temeljnih problema koji postoji u odnosu radnika i poslodavaca te da će Vlada svim mjerama koje čini u pogledu gospodarske i fiskalne politike u smislu kontrola i inspekcija koje postoje, nastojati takvu pojavu suzbiti gdje god je to moguće. >> Najveći rast u zadnjih 9 godina: BDP je u četvrtom tromjesečju 2016. godine porastao 3,4% >> Rast BDP-a ubrzao iznad 3 posto prvi put od 2008.? 