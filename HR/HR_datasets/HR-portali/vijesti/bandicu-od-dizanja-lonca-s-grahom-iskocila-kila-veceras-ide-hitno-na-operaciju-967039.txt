Foto: Žarko Bašić/PIXSELL/Facebook  U STANCI dijeljenja porcija graha sugrađanima, zagrebački gradonačelnik Milan Bandić je novinarima odmah rekao da imaju ekskluzivnu informaciju jer je dobio kilu dižući lonac s grahom i najavio da će večeras poslije 21 sat ići na operaciju. "Znači, tko traži vraga, dobije ga. Dobio sam kilu na lijevoj preponi dižući 80 kila lonac, ali nema veze. Operirat će me i sutra ću opet raditi", rekao je Bandić. A na opasku novinara kako se nadaju da kila nije od "preslagivanja", Bandić je rekao da nije, nego od lonca te da je to dobio prije deset minuta, ali da neće pokazivati.   Još jučer je Bandić obišao park Maksimir i provjerio je li sve spremno za današnju proslavu. S obzirom da su lokalni izbori vrlo blizu, pozvao je na 'a la zagrebački grah', kako ga je sam nazvao, sve Zagrepčanke i Zagrepčane, kandidate i kandidatkinje za gradonačelnika Zagreba te sindikaliste nakon povratka sa skupa u Slavonskom Brodu. Bandić je rekao kako očekuje 40 do 50 tisuća građana.  Cijela proslava počela je u prijepodnevnim satima podjelom karanfila građanima.  Najavio je da je za Zagrepčane spremno 60.000 porcija graha, a još i 10.000 porcije pričuve te da će to sve danas u Maksimiru podijeliti, a što ne bude - pozvat će ljude da odnesu doma. Smatra da neće biti prijevremenih izbora Bandić je rekao da je preslagivanje saborske većine gotova stvar i da neće biti prijevremenih parlamentarnih izbora.  "Samo je pitanje koliko će to biti stabilno, a ja se nadam da hoće", odgovorio je Bandić na pitanje novinara na tradicionalnoj proslavi Praznika rada u Parku Maksimiru. Poručio je kako treba svakoj Vladi dati šansu da bude odgovorna, stabilna i korektna. Ne možete biti malo u opoziciji, a malo na vlasti "Ne možete biti malo u opoziciji, a malo na vlasti. Ja to najbolje znam 17 godina u gradu Zagrebu. Ozbiljna, odgovorna, kompetentna i učinkovita vlast je preduvjet hrvatske budućnosti", istaknuo je Bandić. Na pitanje očekuje li nove parlamentarne izbore, poručio je da od toga nema ništa. "Nitko ne treba bježati od odgovornosti. Ja znam što znači odgovornost 17 godina, što znači zasukati rukave, stati u brazdu i orati, 16 sati dnevno". U Saboru očekuje kvalitetnu odluku Na pitanje što očekuje u Saboru ovaj tjedan, Bandić je rekao da se treba probuditi i ujutro doći na posao, a u Saboru očekuje kvalitetnu i odgovornu odluku premijera na čelu s koalicijom koja će tvoriti većinu, stabilnu i odgovornu vlast s kojom Grad Zagreb želi surađivati na dobrobit Zagrepčana i cijele Hrvatske. "Zagreb je pola Hrvatske i ne može se Zagreb voditi bez suradnje s Vladom, a i Vlada je slabija bez suradnje s Gradom. Prema tome, očekujem, konačno, da se počne delati", poručio je. Na pitanje treba li prvo smijeniti predsjednika Hrvatskog sabora Božu Petrova ili treba prvo raspraviti slučaj ministra financija Zdravka Marića, Bandić je odgovorio da će to odgovoriti stručnjaci jer se on ne bavi time. "Ja sam šljaker, prije svega, nisam pravnik", rekao je.    Na pitanje je li od vladajućih pošteno da najavljuju razne reforme i akcije, koje sada mogu opet "pasti u vodu", te kakva je to poruka prema građanima, biračima, Bandić je poručio neka njega pitaju za poruke u Gradu, a da "gore drži fige da se počne raditi". Svatko snosi odgovornost na svojoj razini "Svatko je odgovaran na svojoj razini, a građani će to honorirati ili neće na sljedećim izborima", rekao je Bandić. Istaknuo je značaj odgovorne državne vlast koja će biti na korist građana Hrvatske, kao što to oni rade u Zagrebu. Upitan kako građani mogu imati povjerenje u političare ako i na 1. svibnja pričamo o izborima, Bandić je rekao da on ne priča o izborima, jer je danas Međunarodni praznik rada i neka ljudi uživaju, ali je poručio i kako se zalaže za više zajedništva, više odgovornosti, više rada, više reda i više discipline, uvjetno više discipline, da ne bi bilo krivo shvaćeno. "I više rada i solidarnosti - time možemo Hrvatsku izvući iz krize", istaknuo je. Dvije "ekskurzije" su bile dovoljne Na pitanje može li Vlada biti stabilna u uvjetima "tanke većine" ili možda čak manjinske Vlade, Bandić je rekao da on misli da su ove dvije "ekskurzije" bile dovoljne te da treći put Bog pomaže i da će biti sve u redu. Bandić je, na pitanje znači li to da smatra da i bez izbora može biti stabilna Vlada, Bandić je rekao da će i nešto tome pomoći, da bude što stabilnija Vlada, jer ima iskustva. Nije htio otkriti kako, i koji mu je plan te je samo novinarima poručio da će čuti, polako. Trnjanska Savica za Bandića riješen problem U vezi s parkom Trnjanska Savica, gradonačelnik je rekao da je to za njega, nakon izjašnjavanja građana, riješen problem te najavio da će sutra, ako bude mogao hodati otići kako bi u posjed Grada uzeli 13.000 kvadrata zemlje koju su kupili za gradnju crkve na Savici. Na pitanje kako se protukandidati nisu odazvali njegovu pozivu da s njim dijele porcije graha sugrađanima, Bandić je rekao da ih on nije vidio, ali su možda negdje u parku, na štandovima.  Podijeljeno "60000 tisuća" porcija graha Na svojem Facebook profilu, gradonačelnik Bandić je objavio status kako je na proslavi 1. svibnja u Maksimiru podijeljeno "60000 tisuća" porcija graha. Gotovo smo sigurni da se ne radi o 60 milijuna porcija već da se radi o pogreški.