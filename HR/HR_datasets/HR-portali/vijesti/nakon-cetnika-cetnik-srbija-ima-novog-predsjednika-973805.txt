Foto: Srdjan Ilić/Pixsell  SRBIJA je danas dobila nasljednika Tomislava Nikolića. U predsjedničkoj fotelji zamijenio ga je njegov nekadašnji učenik, Aleksandar Vučić. Pred parlamentom Srbije okupilo se nekoliko tisuća njegovih pristalica, a Vučić im je poručio da "najviše na svijetu voli Srbiju". Obećao im je stabilnost i budućnost te da će ih braniti.   "Nemojte gledati unazad, gledajte unaprijed. Gledajte u zemlju svoje djece, a ne u zemlju svojih djedova. Ponosan sam na tisuće radnih mjesta, na mostove, na kilometre puteva koje smo izgradili. Mnogo toga još moramo zajedno uraditi, a kao predsjednik Srbije obećavam da ću u vaše ime čuvati mir i stabilnost, čuvati i braniti sigurnost naše zemlje i naše djece. Da ću uvijek voljeti vas, narod i građane Srbije i da ću se boriti za vašu djecu kao i za moju", rekao je. I podrška i prosvjedi  U Skupštinu Srbije stigli su i predsjednik na odlasku Tomislav Nikolić i patrijarh SPC Irinej. Patrijarh je okupljenim građanima zahvalio što su došli na skup, ali na "ljubavi i glasovima". Bivši predsjednici Milan Milutinović i Zoran Lilić, predsjednik Republike Srpske Milorad Dodik, kao i predstavnici diplomatskog zbora, bili su nazočni polaganju zakletve novog predsjednika, piše Telegraf.  U Skupštini je prije ustoličenja novog predsjednika konstatirano da Aleksandar Vučić podnosi ostavku na mjesto premijera. Oporba je ovu vijest pozdravila pljeskom.   Pred Skupštinom se okupila i skupina protivnika Aleksandra Vučića. Policija ih je preusmjerila na prosvjedni skup na Trgu Nikole Pašića. Predsjednička zakletva  Vučić je zakletvu položio točno u podne u zgradi Skupštine, iznad primjerka Ustava koji je otisnut posebno za ovu priliku.   Tekst zakletve srbijanskog predsjednika glasi: "Zaklinjem se da ću sve svoje snage posvetiti očuvanju suverenosti i cjeline teritorija Republike Srbije, uključujući i Kosovo i Metohiji kao njen sastavni dio, kao i ostvarivanju ljudskih i manjinskih prava i sloboda, poštovanju i obrani Ustava i zakona, očuvanju mira i blagostanja svih građana Republike Srbije i da ću savjesno i odgovorno ispunjavati sve svoje dužnosti".  Prema Ustavu Srbije, predsjednik Republike izražava državno jedinstvo Republike Srbije. U njegove nadležnosti ubrajaju se predstavljanje države u zemlji i inozemstvu, proglašavanje zakona, predlaganje kandidata za predsjednika Vlade Srbije, postavljanje veleposlanika, primanje pisama te pomilovanja i dodjela odlikovanja. Predsjednik Republike zapovijeda vojskom i postavlja, unapređuje i razrješava časnike Vojske Srbije. Prisjetimo se tko je Aleksandar Vučić  Nikolićev nasljednik, sada već bivši premijer i srpski predsjednik Aleksandar Vučić, u politiku je ušao mlad. Rođen je 1970. godine, a članom Srpske radikalne stranke postao je 1993. godine, kada je izabran za zastupnika u srpskom parlamentu.  Srpska radikalna stranka je, inače, stranka Vojislava Šešelja.   Nakon dvije godine postao je generalni tajnik, odnosno jedan od čelnika stranke.  U ožujku 1995. Vučić je posjetio tada okupiranu Glinu i održao zloglasni govor koji je snimljen. Na snimci je obećao okupljenima da tzv. Republika Srpska Krajina i Glina nikada neće biti Hrvatska i da tamo ustaška vlast nikada više neće moći doći. Nedavno se pojavila i snimka Aleksandra Vučića, također iz 1995. godine, na srpskim položajima iznad Sarajeva. Tu je Šešelj obilazio srpske paravojne postrojbe, a na snimci se vrlo jasno vidi i Vučić koji je naoružan, kao i ostali vojnici na položajima iznad Sarajeva.  U ožujku 1998. godine Vučić je izabran za ministra informiranja u novoj srpskoj vladi. Pod njegovim mandatom, novinari koji su se protivili Miloševićevom režimu kažnjavani su visokim novčanim kaznama i zabranama.  Vučić se nakratko povukao iz politike 2008. godine, nakon raskola Šešelja i Nikolića.   Međutim, uskoro je stao Nikolićevu stranu i pomogao mu u osnivanju Srpske narodne stranke, u kojoj je postao zamjenik predsjednika.