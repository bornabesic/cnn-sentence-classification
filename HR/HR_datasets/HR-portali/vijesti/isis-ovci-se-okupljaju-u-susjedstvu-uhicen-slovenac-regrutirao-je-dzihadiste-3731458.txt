Dvadesetšestogodišnji Slovenac uhićen je u Italiji pod optužbom da je sudjelovao u međunarondom terorizmu i da je na talijanskom teritoriju radikalizirao potencijalne borce džihadiste za rat u Siriji, objavili su u ponedjeljak slovenski mediji. Oni se pozivaju na talijanski tisak i izjavu koju je u nedjelju dao talijanski ministar unutarnjih poslova Angelino Alfano. Alfano je u nedjelju u Milanu kazao da je u okviru nove policijske operacije protiv terorističkih prijetnji, a u suradnji sa slovenskom policijom, na području nadležnosti sudbenih vlasti u Veneciji uhićen 26-godišnji slovenski državljanin koji se već borio u Siriji na strani terorista, a u Italiji je sudjelovao u procesu radikalizacije i novačenja potencijalnih džihadističkih boraca.  Prema riječima Alfana, to i neka druga uhićenja u Italiji krajem prošlog i početkom ovog mjeseca govore o mogućim izravnim terorističkim prijetnjama za Italiju, a pokazala su spremnost talijanskih sigurnosnih službi da se suoče s tim problemom.  Po navodima talijanskog tiska, riječ je o protuterorističkoj operaciji koja je započela krajem prošle godine, a ovih je dana rezultirala deportacijom iz Italije dvojice makedonskih državljana  koji su se susreli sa sličnim optužbama.  Slovenska policija još ne daje informacije o ovom slučaju, a mediji koji se pozivaju na tršćanski list "Il Piccolo" navode kako je uhićeni osumnjičenik za terorizam 26-godišnji medicinski tehničar iz Kamnika, Rok Žavbi. On je prije više godina prešao na islam, a tijekom 2014. boravio je u Siriji.  U to vrijeme, kada se opširno izvještavalo o opasnosti od terorizma i sudjelovanju slovenskih državljana u sukobima u inozemstvu, Žavbi je u više medijskih nastupa negirao da se borio na strani terorista, te tvrdio da je u Siriji radio u ekipi prve pomoći iz humanitarnih pobuda, a ne kao borac na ratištu.  "Il Piccolo" navodi da je prema podacima slovenskih obavještajnih službi u Siriji do sada na strani vojski koje se bore protiv predsjednika Bašara al-Asada poginuo najmanje jedan borac iz Slovenije. Riječ je navodno o Juri Korelcu koji je također pred odlazak u Siriju prešao na islam, a poginuo je u travnju 2014. godine.