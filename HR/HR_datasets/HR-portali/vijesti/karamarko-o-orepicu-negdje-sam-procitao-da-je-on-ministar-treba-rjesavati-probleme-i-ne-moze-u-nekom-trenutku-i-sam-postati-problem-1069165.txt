Prvi potpredsjednik Vlade Tomislav Karamarko izjavio je da je ministar unutarnjih poslova Vlaho Orepić odgovoran premijeru i njemu kao potpredsjedniku Vlade te da biti ministar znači rješavati probleme, a ne može, dodao je, "u jednom momentu sam postati problem". Komentirajući izjavu ministra Orepića u  sinoćnjem "Otvorenom" HTV-a,  u vezi sa smjenom ravnatelja policije Vlade Dominića, da je on ministar unutarnjih poslova, Karamarko je rekao  kako mu je poznato da je Orepić ministar te da je pročitao tu izjavu. "Meni je poznato da je on ministar. On je svakako ministar, a ministar znači i obveza. Ministar znači da treba rješavati probleme, a ne može u jednom momentu sam postati problem", rekao je Karamarko.  Podsjetio je kako su upozoravali na neke  kadrove u policiji  još prije mjesec dana te da je bio i red da se to ispita. Dodao je kako su neki ljudi smijenjeni, a neki nisu. "Prema tome, gospodin ministar je odgovoran premijeru, odgovoran je meni kao potpredsjedniku Vlade, ali odgovoran je i svim građanima Republike Hrvatske. Ja se toplo nadam da on zna svoj posao, da će znati svoj posao i da će napraviti ono što treba napraviti", rekao je Karamarko. Na upit kako funkcionira koalicija i suradnja s Mostom, Karamarko je odgovorio da  funkcionira dobro, ali nije romantično.  "Nije idealno, budimo pošteni i iskreni - nailazimo na probleme, ali stvar je tome da probleme rješavamo",  rekao je da problema ima  "na raznim stvarima, kod kadroviranja i kod taktike, ali rješavamo probleme, dakle - nema problema koji nismo riješili." Karamarko je ponovio kako ravnatelj SOA-e Dragan Lozančić mora otići s te dužnosti jer nema potporu predsjednice Republike, pri čemu je ocijenio da taj problem "ne može trajati do besvijesti jer se treba okrenuti rješavanju pravih problema". "Gospodin Lozančić mora otići jer, jednostavno, nema potporu predsjednice Republike. ČIji je on, dakle, ravnatelj SOA-e, tko njemu zapovijeda? Uvjetno rečeno - to treba skinuti s dnevnog reda", rekao je Karamarko odgovarajući na novinarska pitanja.  To što Lozančić još nije smijenjen s dužnosti ravnatelja SOA-e,  za njega   "postaje malo smiješno i tužno." "Očekujem da se to, ipak, napravi jer ne može to trajati do besvijesti, kao da očekujemo nekog Godoa da se pojavi", rekao je Karamarko.  Po njegovim riječima, nije dobro da se bavimo sigurnosnim temama i da one, dodao je, postaju teme broj jedan u Hrvatskoj. "Zamislite da gospodarstvo postane tema broj dva, onda smo u gužvi", rekao je. Napomenuo je kako bi volio da se to što prije riješi i da se riješe problemi s kadrovima u policiji koji su "bili zloupotrebljavani od SDP-a, koji su bili u službi SDP-a i činili paralelnu strukturu u samom MUP-u". Karamarko smatra kako se treba baviti otvaranjem radnih mjesta jer se, ponovio je, iselilo 100.000 ljudi. "To je stvarno previše, iako Milanović neki dan u Saboru laže da je to 15.000 ljudi koji se šeću gore-dolje. Ne možemo se tako neodgovorno ponašati jer je svako radno mjesto bitno, a ne tko će biti šef SOA-e ili policije. To treba riješiti i okrenuti se pravim problemima", poručio je Karamarko. On je u četvrtak u Šibeniku obišao pogone valjaonice IMPOL-TLM-a, a sastao se i sa šibensko-kninskim županom Goranom Paukom, s kojim je razgovarao o gospodarstvu u toj županiji.   >> Orepić odgovorio Karamarku: Ja sam ministar unutarnjih poslova! 