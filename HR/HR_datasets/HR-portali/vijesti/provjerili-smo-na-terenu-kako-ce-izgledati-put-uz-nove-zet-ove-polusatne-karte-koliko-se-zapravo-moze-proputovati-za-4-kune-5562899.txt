Od Rudeške do Arene Zagreb s javnim prijevozom u podne za četiri kune. Od Rudeške do Arene Zagreb s javnim prijevozom u 16 sati za osam kuna. Put je isti, potrebno je uzeti 5-icu ili 17-icu te zatim kod Studentskog doma Stjepan Radić presjesti na autobus 110 za Botinec. Ipak, zbog gradske gužve koja nastupa u doba kada građani idu s posla, ta ista vožnja traje dulje. To nije nikakva novost i građani su se već naviknuli da im put do posla traje 20 minuta, dok im natrag treba 35 minuta. Ovih nekoliko minuta više s 1. veljačem će imati puno veće značenje. Naime, Grad Zagreb idući tjedan uvodi polusatne karte za javni prijevoz po cijeni od četiri kune, a građani su s oduševljenjem pozdravili ovu odluku jer će za par stanica platiti duplo nižu cijenu. Barem u vrijeme kada nije gužva.   Odlučili smo se provoziti po “polusatnim” rutama po gradu u podne i u vrijeme najveće gužve. Rezutati su bili očekivani. Od Studentskog centra do Rudeške stanice treba 25 minuta tramvajem. U 12 sati. U 16 sati treba 32 minute. Vožnja više nije četiri kune, već osam, makar se radilo o samo nekoliko minuta. Od Arena Centra do Glavnog kolodvora s autobusom 243 treba 17 minuta. Kada ljudi krenu doma, ta se brojka penje na 24 minute. Ista stvar s rutom Rudeška - Savski gaj. Bez gužve 22 minute, s gužvom 33. U ovom slučaju trebalo se i presijedati na autobus, čime je potrebno uključiti i čekanje na autobusnoj stanici. Srećom, odmah kod stanice Studentski dom Stjepan Radić nalazi se kiosk tako da se nova karta ne nalazi daleko. Ipak, velika većina ljudi svoje karte kupuje u tramvaju, odnosno autobusu. To najbolje znaju vozači, a njima se uvođenje polusatne karte nije ni malo svidjelo. - Meni dnevno dolazi i do 50 ljudi kupiti kartu. Moram svaki puta se okrenuti za 180 stupnjeva, uzeti novce i dati kartu. To sve usporava vožnju - rekla je vozačica tramvaja. Na putu do Rudeške četvero ljudi je došlo do nje kupiti kartu. Prvo jedna žena s novčanicom od 20 kuna, zatim dvije s točnim iznosom i na kraju jedan gospodin sa 100 kuna.   - Zamislite sada da mu moram vratiti 96 kuna! Gdje ću sa sitnim novcima, sada ih nemam gdje držati - ispričala je vozačica. Često joj ljudi znaju doći s krupnim novčanicama, ali kaže kako je još gore kada joj daju samo sitniše. Jednom prilikom joj je žena u vožnji pružila šaku punu sitnog, ali su joj sve kovanice pale na pod. Tek kada je završila s rutom je uspjela pokupiti i pronaći sve lipe i slavuje. Sada kovanice drži na kontrolnoj ploči ispred sebe, ali kaže kako joj puno veći problem predstavljaju ljudi. Niti jedan putnik kartu nije kupio na stajalištu nego je do vozačice došao u vožnji i kucajući po staklu tražio njenu pozoronst. - Sve ovo mi ometa pozornost prilikom vožnje, ali me i usporava. S tim novim kartama će toga biti sve više i više - rekla je. I sada je kasnila šest minuta zbog čega na stajalištu nije ni stala nego je odmah nastavila voziti dalje. Voljeli bi kada bi karte u tramvajima bile skuplje ili da se prodaju samo na kioscima kako bi se vozači mogli koncentrirati na svoj posao.   Malo manje probleme imaju vozači autobusa. Kako se u autobuse u većini slučajeva ulazi na prva vrata, putnici odmah na stajalištu kupe kartu. Njih ne ometaju u vožnji, ali zato svaka prodaja karte uzme svoj dio vremena. Na putu prema Glavnom kolodvoru šest ljudi je kupilo kartu u autobusu. Svaka kupnja je trajala oko 10 sekundi. To je 60 sekundi kašnjenja. Taman da se prijeđe granica od 30 minuta. Putnicima s druge strane to ne predstavlja problem. Ivona Jarčević živi u Dugavama i treba joj 20-tak minuta s autobusom do Glavnog kolodvora, taman da bude u okvirima polusatne karte. - Ima puno lokacija u gradu do kojih treba tek nekoliko stanica, pa se ljudi zato više švercaju. Ne žele platiti 10 kuna za vožnju od par minuta - rekla je Ivona te dodala kako će sada puno više ljudi “legalno” voziti. To očekuju i iz ZET-a gdje su najavili kako će sada imati puno više putnika koji će kupovati kartu. Samim time više posla za vozače i više čekanja. I više minuta provedenih u javnom prijevozu. Većina građana podržava ovaj novitet ZET-a i jedva čeka 1. veljače da nove karte dođu u prodaju. No, pitaju se, zbog praktičnosti, nisu li mogle stajati 5 kuna, kako vozači ne bi imali toliko kusura. Iako u ZET-u očekuju dobitak, moglo bi se dogoditi da se značajno smanji broj mjesečnih i godišnjih pokaza.