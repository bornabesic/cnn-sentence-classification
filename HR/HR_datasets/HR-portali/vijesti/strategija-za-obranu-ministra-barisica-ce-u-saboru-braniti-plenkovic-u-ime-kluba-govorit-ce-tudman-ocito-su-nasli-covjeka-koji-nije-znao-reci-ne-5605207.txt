- Radilo se o pogrešci... Slučaj je prenapuhan... Napadi su paušalni... Podržava ga veliki broj znanstvenika - to će vjerojatno biti tek dio onoga što će u četvrtak na saborskoj sjednici izgovoriti HDZ-ovci u obranu ministra znanosti i obrazovanja Pave Barišića. Naime, na dnevnom redu sjednice tada bi se trebao naći Prijedlog za pokretanje pitanja povjerenja Barišiću koji je podnijelo 45 saborskih zastupnika. Vlada se o ovoj točki već očitovala te navela kako je prijedlog neosnovan i neutemeljen te predložila Saboru da odbije donijeti odluku o iskazivanju nepovjerenja Barišiću. A u četvrtak će se o tome povesti i rasprava. Iako u vrhu HDZ-a, kako doznajemo, vlada prilična panika zbog ove rasprave, navodno se nije pripremala posebna strategija za Barišićevu obranu. - Nema tu nekog posebnog plana. Koliko mi je poznato, Barišića će najprije doći braniti premijer Andrej Plenković koji se najviše i zalaže za njega od početka, a potom će vjerojatno napustiti sjednicu. Obranu bi u ime Kluba HDZ-a trebao nastaviti Miroslav Tuđman - rekao nam je jučer jedan od saborskih zastupnika. Ističe kako sumnja da će iz HDZ-a biti još mnogo govornika na tu temu. - Možda se javi još dvoje ili troje zastupnika, vidjet ćemo. Pa, imali smo velikih problema oko toga tko će uopće govoriti u ime Kluba, gotovo nitko nije htio - kaže naš sugovornik. Na pitanje kako je odluka pala upravo na Tuđmana, kaže da je to vjerojatno zato što je i on znanstvenik. No, jedan drugi istaknuti član HDZ-a, komentirajući Tuđmanov angažman, kazao je: “Očito su našli čovjeka koji nije znao reći ne”. Izuzmu li se premijer i šef stranke Andrej Plenković, te njegovi najuži suradnici, veliki dio HDZ-ovaca s kojima smo razgovarali vrlo je kritičan prema ministru znanosti i obrazovanja, te smatraju da je već sam trebao podnijeti ostavku. - Trebao je to odavno učiniti, ovako samo postaje sve veći teret stranci. Brani ga uglavnom Plenković, iako ne znam zašto. Razgovarao sam s dosta kolega, većina je mišljenja da ga premijer ne želi smijeniti jer misli da bi to bio neki njegov poraz – kazao je jedan dugogodišnji član HDZ-a. Iznenađuje ga, kaže, što se Plenković toliko izlaže. Njegov stranački kolega dodaje kako ne zna što to sve premijeru uopće treba. - Potpuno se zapetljao u taj slučaj i to bespotrebno. Smatram da će na kraju Barišića ipak morati maknuti. To će mu se stalno spočitavati - kaže ovaj član stranke. U HDZ-u se, inače, oko slučaja Pave Barišića pribojavaju još jedne stvari - reakcije Mosta - jer nisu sigurni kako će se njihov partner u Vladi postaviti i hoće li podržati ministrov ostanak. - Nismo sigurni što će Most učiniti. S njima se nikad ne zna. Pogotovo što se bliže lokalni izbori, Mostu pada rejting i svi hvataju bodove gdje god mogu. Njihovi ministri u Vladi podržali su nas, ali pitanje je što će biti u četvrtak. Ali, valjda će se premijer Plenković prije glasanja dogovoriti s Božom Petrovom - komentira jedan od naših sugovornika. Slično mišljenje imaju i drugi HDZ-ovci kad je riječ o potezima Mosta. - Teško mi je procijeniti što će Most. Moguće je da ostanu suzdržani oko slučaja Barišić. To me uopće ne bi iznenadilo - komentirao je član HDZ-a blizak vrhu stranke. Ima i onih koji misle da je Most sazreo u ovih godinu dana te da neće ponavljati greške otprije. - Mislim da s Mostom neće biti problema. Možda će poneko biti suzdržan, poput Mira Bulja, ali vjerujem da će sve biti u redu - smatra jedan od zastupnika. Kako doznajemo, svoj će zajednički stav Most donijeti sutra na sastanku Kluba zastupnika. Most se ovaj put, za razliku od slučaja bivšeg HDZ-ova šefa Tomislava Karamarka, odlučio ne miješati u sudbinu HDZ-ovih ministara, pa su to prepustili svom partneru u Vladi. Oni misle da je odluka isključivo na premijeru Andreju Plenkoviću, ali već su zapravo pokazali neki svoj stav na Vladi, kada je na dnevni red došao zahtjev SDP-a da se Barišiću izglasa nepovjerenje. Svi ministri, uključujući i četvoricu mostovaca, odbili su taj zahtjev. - Slučaj ministra Pave Barišića posao je za HDZ i premijera Andreja Plenkovića. Neka oni preuzmu odgovornost za svoj izbor - poručivao je nedavno politički tajnik stranke Nikola Grmoja. Vjerojatno Most ipak neće moći izbjeći da javno iskaže svoj stav.