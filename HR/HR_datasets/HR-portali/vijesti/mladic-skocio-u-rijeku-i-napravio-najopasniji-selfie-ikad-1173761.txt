Vjerojatno najopasniji selfie ikad napravio je muškarac po imenu Carlos Adrade iz Brazila. Farmer iz sela Nhamundá usred Amazone u rijeci je ugledao ogromnu anakondu, no umjesto da pobjegne glavom bez obzira kako bi učinila većina ljudi, on je uzeo svoj mobitel i skočio u rijeku kako bi se fotografirao s opasnom zmijom.  On je vidio kako zmija 'pluta' na površini pa je pretpostavio da se najela i da mu neće ništa.  – Bio sam na farmi na rijeci kada sam ugledao zmiju uz obalu. Bio sam vani i vidio sam je u vodi s glavom iznad površine. Uzeo sam selfie stick i prišao joj, ušao sam u vodu, ali je ona otišla – ispričao je 22-godišnjak. Onda je primijetio kako zmija pluta po površini pa se odlučio približiti joj.  – Snimio sam nekoliko fotografija, izgledalo je kao da želi da je fotografiram. Kada sam se okrenuo vidio sam da mi je već dosta blizu, ali ona je zaronila tada u vodu i otišla – prepričao je svoje iskustvo mladić.  Iako je mislio kako nije u opasnosti jer je anakonda izgledala 'kao da se upravo najela' brazilski biolozi tvrde kako je bio u velikoj opasnosti te da mu je život spasila samo sreća.  – To što ona izgleda smireno, ne znači da će takva ostati – upozorio je biolog Giuseppe Puorto.