Četiri i pol godine nakon smrti mladog policajca Dine Molnara iskopan je njegov mobitel, i to samo 30-ak metara od mjesta gdje je bio pronađen automobil s njegovim mrtvim tijelom. Mobitel je pronašao otac pokojnog policajca Josip Molnar, koji je kao i prijatelji Dine Molnara, uvjeren da njegov sin nije počinio samoubojstvo, kako je to službeno utvrđeno, nego da je ubijen. Josip Molnar kaže da je prošli tjedan išao na mjesto gdje je pronađeno tijelo njegova sina ostaviti cvijeće te da je na puteljku pokraj polja kukuruza ugledao mobitel koji je vjerojatno došao na površinu kad se orala zemlja. Mobitel će odnijeti stručnjaku da provjeri ima li išta u njemu jer, kaže, ne vjeruje policiji i Državnom odvjetništvu. Tek onda će kaže pozvati istražitelje da preuzmu mobitel. Upozoravao nadređene na moguću korupciju No Josip Molnar ne vjeruje ni da je mobitel bio četiri i pol godine u zemlji i sumnja da ga je netko ondje bacio naknadno. Otac pokojnog policajca i njegovi prijatelji smatraju da je indikativno to što je mobitel nađen na mjestu gdje je bilo razbijeno staklo s automobila Dine Molnara. Automobil je nađen 30-ak metara dalje, a pokraj njega je nađena i SIM kartica iz mobitela pokojnog Molnara. Dino Molnar je upozoravao svoje nadređene na nezakonite postupke i moguću korupciju u policiji, a njegovo mrtvo tijelo pronađeno je 21. siječnja 2013. s prostrijelnom ranom na čelu. Istragu su proveli policijski službenici iz postaje kojoj je i Dino Molnar pripadao. Istraga Državnog odvjetništva utvrdila je da je počinio samoubojstvo. No otac pokojnog policajca obratio se Europskom sudu za ljudska prava koji je prihvatio njegov zahtjev za zaštitu prava zbog neučinkovitosti hrvatskog pravosuđa u istrazi smrti njegova sina. Molnar je u žalbi naveo da obdukcija tijela njegova sina nikad nije napravljena te se pozvao na članak 2. Konvencije o zaštiti ljudskih prava i temeljnih sloboda zbog neučinkovite istrage oko ubojstva njegova sina. MUP je provjeravao navode iz predstavki Dine Molnara i utvrdili su povrede službene dužnosti jednog rukovoditelja i jednog policijskog službenika. Protiv rukovoditelja je obustavljen disciplinski postupak zbog zastare, dok je policijski službenik osuđen te mu je izrečena novčana kazna u mjesečnom iznosu od 15 posto od posljednje plaće koja mu je isplaćena za puni mjesec na vrijeme od pet mjeseci.