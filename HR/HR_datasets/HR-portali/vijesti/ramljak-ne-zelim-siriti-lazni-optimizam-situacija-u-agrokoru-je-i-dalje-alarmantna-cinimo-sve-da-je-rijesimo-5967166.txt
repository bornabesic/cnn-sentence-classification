Povjerenik hrvatske vlade za "Agrokor" Ante Ramljak upozorio je u četvrtak u Sarajevu kako je kriza u tom koncernu i dalje "alarmantna", dodajući kako ne želi širiti lažni optimizam no kako će uraditi sve da se poslovanje stabilizira, a dospjeli dugovi izmiruju. "Od trenutka preuzimanja i vođenja ove kompanije situacija koju smo zatekli u koncernu, a prije svega mislim na hrvatski dio koncerna, bila je vrlo alarmantna. Ona je to još i danas", kazao je Ramljak novinarima nakon sastanka s predsjedateljem Vijeća ministara BiH Denisom Zvizdićem i predstavnicima drugih tijela vlasti u BiH, s kojima je razgovarao o poslovanju "Agrokorovih" tvrtki u toj zemlji i krizi u hrvatskom koncernu. Uz Ramljaka u razgovorima su sudjelovali i pomoćnik hrvatske ministrice gospodarstva, poduzetništva i obrta Zvonimir Novak te hrvatski veleposlanik u BiH Ivan Del Vechio, dok su s bosanskohercegovačke strane sudjelovali predstavnici različitih gospodarskih komora koje djeluju u toj zemlji te entitetskih vlada, jer "Agrokorove" tvrtke-kćeri poput "Konzuma", "Leda", "Zvijezde" i "Superkartice" posluju i u Federaciji BiH i Republici Srpskoj. Ramljak je novinarima kazao kako je svojim sugovornicima predstavio situaciju u "Agrokoru". Podsjetio je kako je odmah nakon imenovanja kazao kako je riječ o borbi s vremenom, za zaposlene, dobavljača i sve države u regiji i njihove građane. "Ta bitka još traje. Nemam namjeru širiti nikakav lažni optimizam i u ovom trenutku ne mogu reći da je situacija takva da se promijenila za petnaest dana", kazao je Ramljak. Istaknuo je kako je kriza u "Agrokoru" potencijalno opasna za širu regiju, jer se problem mogao prenijeti i na sve druge zemlje, no privremena uprava je, kako tvrdi, to uspjela spriječiti. Sada se ipak, kako je kazao, mora pozabaviti izdvojenim problemima Slovenije, Srbije i BiH. "BiH je nama iznimno važno tržište. Imamo pet tisuća i dvjesto zaposlenika, ali i naši kupci i klijenti imaju kod sebe visoki broj zaposlenih. Želim poručiti da ćemo napraviti sve da ne dođe do smanjenja broja zaposlenih, da radna mjesta budu osigurana. Napravit ćemo sve da počnemo mi plaćati svoje račune, jer je istina da mi nismo plaćali svoje račune na vrijeme, a onda i da plaćamo poreze i plaće svih zaposlenika i to sustavno", kazao je Ramljak. Najavio je kako će dinamika ispunjavanja obveza biti dio najavljenog plana aktivnosti kojega kani predstaviti za dva tjedna, kada ponovo planira doći u BiH. Predsjedatelj Vijeća ministara BiH Zvizdić upravo je to istaknuo kao važnu činjenicu, dodajući kako je ovaj sastanak s Ramljakom bio tek prvi u nizu i to "sve dok ne dođe do konačnog preustroja "Agrokora". "Zaključak je da svi moraju realizirati svoje obveze i plaćati račune, odnosno ispunjavati obveze prema uposlenima i prema dobavljačima temeljem kronološkog redosljeda", kazao je Zvizdić. Dodao je kako vlasti u BiH inzistiraju da se ne probijaju rokovi plaćanja dobavljačima, ali i na očuvanju postojećih radnih mjesta zaposlenih u "Agrokorovim" podružnicama, dodajući kako su dobili su jamstva da neće biti "izvlačenja" kapitala iz BiH u cilju saniranja gubitaka "Agrokorove" središnjice. "Za nas je najvažniji optimizam kojega izražava Ramljak da će se cijela ova priča završiti s pozitivnim ishodom, što je važno i za BiH i za regiju", kazao je Zvizdić. Pomoćnik hrvatske ministrice gospodarstva, poduzetništva i obrta Novak kazao je kako su svi suglasni da mora postojati otvoreni dijalog i komunikacija bez skrivenih namjera, jer se samo tako može spasiti cjelokupna situacija. Direktor Uprave za neizravno oporezivanje BiH (UNO) Miro Džakula potvrdio je kako sve "Agrokorove" tvrtke u BiH posluju sukladno zakonima i uredno izmiruju sve svoje obveze. Dobavljači "Agrokorovih" tvrtki koje posluju u Federaciji BiH do sada su iskazali potraživanja od oko 66,5 milijuna eura, a ministar trgovine Republike Srpske Predrag Gluhaković u četvrtak je novinarima kazao kako u tom entitetu još prikupljaju podatke, a do sada su im dobavljači prijavili dug "Agrokorovih" podružnica od 5,5 milijuna konvertibilnih maraka odnosno oko 2,8 milijuna eura.