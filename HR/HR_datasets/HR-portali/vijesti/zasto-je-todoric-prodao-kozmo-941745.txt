Foto: Hina, agrokor.hr  TODORIĆEV drogerijski lanac Kozmo, koji je godinama bio jedan od najvećih luzera na maloprodajnom drogerijskom tržištu, ponovno je dobio novog vlasnika. >> TODORIĆEVA RASPRODAJA Kozmo prodan Muelleru  Danas je objavljeno da novi vlasnik Kozma postaje Mueller, čime je nastavljena konsolidacija na hrvatskom maloprodajnom tržištu.  Kozmo je osnovan 2005. godine, kao Todorićev odgovor na dolazak dm - drogerie markta, te je poslovao u sklopu Konzuma.  Nakon toga Kozmo 2009. godine izdvaja se u zasebnu kompaniju te je prodan investicijskom fondu Nexus, da bi se 2015., nakon pet godina gubitaka, ponovno vratio pod kapu Konzuma.  Prema podacima Agencije za zaštitu tržišnog natjecanja Kozmo posluje u 17 hrvatskih županija, a najznačajnije udjele, od 10 do 20 posto, ostvaruje na području Dubrovačko-neretvanske, Ličko-senjske, Istarske i Požeško-slavonske županije.    U posljednjoj godini prije ponovnog vraćanja u sustav Agrokora, Kozmo je napravio gubitak od gotovo 65 milijuna kuna, dok su prihodi iznosili 272 milijuna.  Za usporedbu, dm-drogerie markt ima prihode od 1,63 milijarde kuna i s dobiti od oko 95 milijuna kuna, prema podacima za 2015. Zapošljavaju više od 1100 ljudi.  Na drugom mjestu nalazi se Mueller, kupac Kozma, koji je prema podacima za 2015. imao prihode od 990 milijuna kuna, i dobit od 43 milijuna kuna. Zapošljavali su oko 830 ljudi.  Osim njih, kao direktni konkurent na tržištu djeluje i lanac Bipa, koji je 2015. ostvario prihode od 316 milijuna kuna, no, slično kao i Kozmo, godinama rade s minusom, koji se posljednjih godina kreću od 25 do 35 milijuna kuna.  Zanimljivo je spomenuti da je Bipa u vlasništvu Bille, koja je također nedavno prodana i to trgovačkom lancu Spar.