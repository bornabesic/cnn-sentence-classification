Budući da se izvanredni parlamentarni izbori održavaju 11. rujna, a kampanja počinje 16. kolovoza, proslava 21. obljetnice Oluje u Kninu 5. kolovoza političarima će biti snažna uvertira u kampanju. Osim državnog vrha; predsjednice RH, premijera Tihomira Oreškovića, potpredsjednika Bože Petrova (koji stižu u Knin)... kao svi saborski zastupnici pozivnicu za proslavu Oluje dobit će i bivši potpredsjednik Vlade i šef HDZ-a Tomislav Karamarko. Prihvati li taj poziv, to bi moglo biti njegovo prvo pojavljivanje na društveno-političkom događaju visoke razine nakon ostavke u Vladi i HDZ-u. Do 5. kolovoza još je samo četrnaest dana i u Kninu su pripreme za proslavu Dana pobjede i domovinske zahvalnosti te Dana hrvatskih branitelja i godišnjice vojno-redarstvene operacije Oluja u punom jeku. Iako je uoči prošlih parlamentarnih izbora zbog obaveza na dužnosti šefice kampanje HDZ-a podnijela ostavku na mjesto gradonačelnice Knina, Josipa Rimac i sada je osoba koja rukovodi organizaciju proslave Oluje. Otkrila nam je da su u Kninu već popunjeni smještaji za sve one koji će pohoditi Zvonimirov grad 5. kolovoza, u kojem će Marko Perković Thompson, kao i lani kada je prvi put pjevao u Kninu jer je on paralelnu proslavu Oluje organizirao u Čavoglavama, imati koncert u sklopu akcije prikupljanja novca za obnovu Vukovarskog vodotornja. – Thompsonov je koncert u 21 sat, a u sklopu akcije “Knin za Vukovar” u pozivnom će centru osobe iz javnog, političkog, sportskog, kulturnog života prikupljati novac za obnovu Vodotornja. Uz Thompsona, nastupit će i razne klape i ostali izvođači, večernji program trajat će dva i pol sata – rekla nam je J. Rimac, članica organizacijskog odbora proslave Oluje. Lani je u Kninu na koncertu Marka Perkovića Thompsona bilo oko 110.000 ljudi, a cijelog dana proslave Oluje kroz Knin ih je prošlo oko 150.000. J. Rimac očekuje da bi se ta brojka mogla ponoviti i ove godine jer su mnoge braniteljske udruge, ali i građani najavili svoj dolazak pa zato više ni nema slobodnih kapaciteta za smještaj. Proslava Oluje počet će uobičajenim okupljanjem državnog vrha na kninskoj tvrđavi, podizanjem zastave u 9.45 sati te mimohodom do središnjeg trga na kojem će govoriti najviši dužnosnici, zatim slijedi misa, kulturno-sportski događaji i u 21 sat koncert.      >> Prva hrvatska knjiga o Domovinskom ratu koja je na engleskom dostupna cijelom svijetu 