Predsjednica Hrvatske Kolinda Grabar-Kitarović obišla je poslijepodne Međunarodni sajam investicijskih projekata Rexpo 2015., kojem je jedna od pokroviteljica.  Tijekom polusatnog obilaska razgovarala je s izlagačima, a najviše je vremena provela kod štanda zlatnog sponzora sajma, tvrtke Institut IGH. - Ulaganja mogu i moraju imati značajnu ulogu u razvoju Hrvatske. Od vitalne je važnosti da kreatori politike u Hrvatskoj, kako na nacionalnoj, tako i na lokalnoj razini nastoje učiniti Hrvatsku što atraktivnijom ulagačima. Vjerujem kako će međunarodni sajam investicijskih projekata Rexpo dati svoj doprinos poboljšanju poslovne i investicijske klime, pridonijeti većem interesu investitora, a posljedično otvaranju novih radnih mjesta i novih mogućnosti. U tome im želim mnogo uspjeha - kazala je Grabar-Kitarović. S predsjednikom Uprave IGH-a i direktorom Avenue ulaganja Ivanom Paladinom razgovarala je o projektu Kupari, vrijednom nešto manje od sto milijuna eura, koji je pripao Avenue ulaganjima. Rexpo 2015., koji se u srijedu i četvrtak održavao u zagrebačkom Hypo Expo Business Centru, četvrto je izdanje međunarodnog sajma investicijskih projekata. Uz predsjednicu Grabar-Kitarović, pokrovitelji ovogodišnjeg Rexpoa su Ministarstvo gospodarstva, Ministarstvo regionalnog razvoja i fondova Europske unije, Ministarstvo turizma i Grad Zagreb.  >>Grabar-Kitarović: Uvijek ističem važnost snošljivosti prema drugima >>Grabar-Kitarović: Europi trebaju mladost i inovativne ideje 