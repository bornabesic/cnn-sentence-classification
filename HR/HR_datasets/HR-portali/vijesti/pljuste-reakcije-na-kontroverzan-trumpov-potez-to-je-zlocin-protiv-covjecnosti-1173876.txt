Povlačenje Sjedinjenih Država iz Pariškog sporazuma pogrešno je za budućnost djece i danas je tužan dan za planet, poručili su svjetski lideri i znanstvenici nakon što je američki predsjednik Donald Trump u Bijeloj kući objavio da se povlači iz obveza o smanjenju emisija štetnih plinova koji je, osim SAD-a, 2015. potpisalo još 194 zemalja.  Nakon višetjednog oklijevanja, sedamdesetogodišnji poslovni čovjek ispunio svoje predizborno obećanje dano uime očuvanja američkih radnih mjesta i najavio da "ispunjava svoju službenu dužnost, a to je zaštita Amerike i njenih građana" te povlači SAD iz Pariškog sporazuma, što je u ružičnjaku Bijele kuće bilo popraćeno pljeskom. Trump je opetovao da "ne želi da se bilo što ispriječi" u njegovu nastojanju da ojača gospodarstvo najjače svjetske sile i najavio da je spreman pregovarati o novom dogovoru o klimi. Trumpova odluka da SAD istupi iz Pariškog sporazuma neće zaustaviti nastojanje da se riješi jedan od najozbiljnijih problema s kojima se suočava naš planet, rekli su politički čelnici, znanstvenici, aktivisti i drugi stručnjaci. UN i Obama uvjereni u predanost američkog biznisa Pariškom sporazumu  Glavni tajnik UN-a Antonio Guterres "ostaje uvjeren u to da će američki gradovi, države i poslovni krugovi raditi na tome da smanje emisije fosilnih goriva", rekao je njegov glasnogovornik. Bivši američki predsjednik Barack Obama kritizirao je odluku svog nasljednika Donalda Trumpa o povlačenju, ali i izrazio uvjerenje da će američke države i poslovni sektor raditi snažnije na tome da zaštite planet.  "Čak i ako Amerika nije lider; pa čak i ako se ova administracija pridruži šačici zemalja koje odbacuju budućnost, uvjeren sam da će naše države, gradovi i poslovni krugovi iskoračiti i učiniti čak više da pokažu put i pomognu zaštititi za buduće generacije ovaj jedini planet koji imamo", rekao je Obama. Mitt Romney, republikanski kandidat za Bijelu kuću 2012., rekao je da je u pitanju i "status Amerike kao svjetskog lidera". Europa i Kina predani Pariškom sporazumu  Njemačka kancelarka Angela Merkel istaknula je nekoliko sati prije izjave da je Pariški sporazum "iznimno važan". Kineski premijer Li Keqiang koji boravi u posjetu Berlinu, naglasio je da će njegova zemlja ispuniti svoje obveze. "No dakako, želimo to učiniti u suradnji s drugima", dodao je. Čelnici Europske unije bili su nešto oštriji. Predsjednik Europske komisije Jean-Claude Juncker ocijenio je Trumpovu odluku "teškom pogreškom". "Ta je odluka teška pogreška", napisao je na Twitteru na engleskom i na njemačkom, nekoliko minuta nakon očekivane izjave čelnika Bijele kuće. Talijanski premijer Paolo Gentiloni pozvao je u četvrtak svijet da ne odustane.  "Ne smijemo se povući... Italija se obvezala smanjivati emisije stakleničkih plinova i usmjeriti se na obnovljive izvore energije, na održivi razvoj", napisao je Gentiloni na Twitteru.  Ovaj je četvrtak "tužan dan za svijet. Danska je spremna nastaviti bitku za klimu kako bi spasila buduće generacije", napisao je danski premijer Lars Lokke Rasmussen. Bivša francuska ministrica okoliša Ségolène Royal nazvala je odluku "vrlo teškim zločinom protiv čovječnosti", u izjavi za  BFM TV. Do danas je 147 zemalja ratificiralo Pariški sporazum. Gradonačelnici, znanstvenici Anne Hidalgo, gradonačelnica Pariza, gdje je sporazum o klimi i dogovoren u prosincu 2015., ocijenila je da je Trumpova odluka "pogreška koja će imati dramatične posljedice". "Bez obzira na odluku predsjednika Trumpa, veliki gradovi svijeta, posebice 12 velikih američkih gradova iz skupine C40, odlučno ostaju predani činiti što treba kako bi se primijenio Pariški sporazum", rekla je Hidalgo i dodala da "nema alternative za budućnost našeg planeta". I gradonačelnik Chicaga kritizirao je odluku svog predsjednika. "Povlačenje iz Pariškog sporazuma kratkovidno je, a to klimatske promjene ne čini ništa manje stvarnima. Od smanjivanja potrošnje energije do širenja mreže javnog prijevoza – Chicago neće izbjeći odgovornost da djeluje", rekao je gradonačelnik Chicaga Rahm Emanuel. Gradonačelnik Sydneya Clover Moore upozorio je da sat za planet otkucava. "Ovog ljeta srušeni su brojni toplinski rekordi u Sydneyu. Vidjeli smo izbjeljivanje koralja u luci, a sat za klimatske promjene otkucava. Želimo da vlade rade s našim gradovima, podržavaju nas, donose svoje politike, ali ako ih ne donose, trebaju se maknuti i pustiti nas da učinimo što treba", rekao je Clover Moore.  "Ušli smo u svijet strahova i neznanja, kada predsjednik SAD-a ignorira znanost i dobrobit čovječanstva jer se ne uklapaju u njegov pogled na svijet", rekao je Mark Maslin, profesor klimatologije s londonskog sveučilišta. Gabi Hegerl, profesorica klimatologije sa sveučilišta u Edinburghu rekla ja da se "plaši za budućnost naše djece". "Još više se plašim za budućnost djece u zemljama u razvoju koje nisu mnogo pridonijele nastanku problema, ali koje će prve osjetiti posljedice. Kamo će oni ići?" Musk i Iger napuštaju Trumpov savjet Izvršni direktor tvrtke Tesla Elon Musk i izvršni direktor kompanije Walt Disney Robert Iger u četvrtak su rekli da će napustiti savjetničko tijelo Bijele kuće nakon što je predsjednik SAD-a Donald Trump objavio da će se Sjedinjene Države povući iz Pariškog sporazuma o klimi. "Klimatska promjena je stvarna. Napuštanje Pariza nije dobro za Ameriku ili svijet", napisao je u objavi na Twitteru Musk, utemeljitelj tvrtke za proizvodnju električnih vozila. Musk je član predsjednikova Foruma za strategiju i politike, i Trumpova savjeta za radna mjesta u proizvodnji. Musk je u srijedu rekao da je učinio "sve što je mogao" kako bi uvjerio Trumpa da ostane u sporazumu i zaprijetio da će napustiti savjetodavno vijeće ako Trump objavi istupanje. Iger je na Twitteru napisao  da je "iz načela dao ostavku na mjesto u predsjednikovom vijeću zbog povlačenja iz Pariškog sporazuma". Iger je također član Trumpova savjetodavnog tijela koje je Trump osnovao u prosincu kako bi mu pomoglo u kreiranju gospodarskih politika.  Macron smatra da će istupanje iz Pariškog sporazuma štetiti SAD-u Francuski predsjednik Emmanuel Macron odbacio je bilo kakvu mogućnost ponovnih pregovora o Pariškom sporazumu o klimi i ustvrdio da će odluka predsjednika SAD-a Donalda Trumpa naštetiti interesima SAD-a i njegovih građana. Macron je u obraćanju na francuskom i engleskom, koje je prenosila televizija, rekao da je Trump "pogriješio glede interesa svoje zemlje, svog naroda i budućnosti našeg planeta". "Odlučno vam kažem: Mi nećemo pregovarati o manje ambicioznom dogovoru. Nikako", rekao je Macron. Macronova poruka bila je posebna oštra u usporedbi s komentarima nakon susreta s Trumpom na summitu skupine G7 na Siciliji prošlog tjedna, kada se još nadao da će Trumpa njegova pragmatičnost navesti da ostane u sporazumu. "Francuska vjeruje u vas (SAD), svijet vjeruje u vas, ali nemojte biti u zabludi glede klime; nema plana B jer nema planeta B", rekao je Macron. U obraćanju na engleskom jeziku, Macron je na Trumpov slogan "Učinimo Ameriku ponovno velikom" (Make America great again) odgovorio "Učinimo planet ponovno velikim!" (Make our planet great again). Macron je također pozvao znanstvenike iz SAD-a, razočarane Trumpovom odlukom, da dođu raditi u Francusku na borbi protiv klimatskih promjena. "Francuska će pripremiti konkretan akcijski plan kako bi povećala svoju privlačnost istraživačima i tvrtkama u sektoru ekološke tranzicije i u po tom će pitanju pokrenuti inicijative, posebice u Europi i Africi", rekao je Macron. Macron je rekao da je od vlade zatražio da odmah počne raditi na tome. "Večeras su Sjedinjene Države okrenula leđa svijetu, no Francuska neće okrenuti leđa Amerikancima", poručio je, među ostalim, francuski predsjednik, izvijestila je agencija Reuters. Macron je prethodno na svom Twitter-računu napisao da je u četvrtak telefonski pet minuta razgovarao s Trumpom  "i izravno ga podsjetio da se razgovarati može, ali da u Pariškom sporazumu nema ničega o čemu se može ponovno pregovarati". SAD i Francuska će "nastaviti zajedno raditi. ali ne u pitanju klime", napisao je Macron, prenijela je agencija ANSA.