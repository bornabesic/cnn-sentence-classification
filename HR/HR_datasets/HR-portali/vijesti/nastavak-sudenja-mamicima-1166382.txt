Drugog dana suđenja braći Mamić u Osijeku rasprava još nije bila ni počela kada je Zdravko Mamić počeo protestirati. Ponukao ga je na to potez sudskog vijeća, koje je upozorilo jednu suradnicu iz odvjetničkog tima da ne može sjediti naprijed, uz branitelje okrivljenika. - Ako dama, stručna suradnica ne može biti tu, ja ću biti na hodniku! - rekao je Mamić i izašao iz sudnice. - Odlično! - prokomentirao je sudac. - Mogu li ja izaći na sekundu? - zamolila je potom njegova odvjetnica Jadranka Sloković te su se uskoro oboje vratili u sudnicu. Rasprava je, inače, nastavljena ponovno u odsutnosti Zorana Mamića, ali ovoga puta i Damira Vrbanovića pa su na optuženičkoj klupi sjedili samo Zdravko Mamić i poreznik Milan Pernar. Počelo je ispitivanje svjedoka, a prve su na redu bile Pernarove kolege iz porezne ispostave Sesvete. Ključan je, pak, iskaz poreznice Jasne Vizec. Jedan porezni nadzor nad Zoranom Mamićem provodila je, navela je, ona, a drugi Pernar. U svom nadzoru utvrdila je kako Zoran Mamić treba platiti milijun kuna PDV-a i poreza na dobit. - Sastali smo se 16. siječnja 2010. u odvjetničkom uredu Krešimira Ćurkovića sa Zoranom Mamićem, gdje sam mu predočila što sam utvrdila. Na tom su sastanku bili i njegov knjigovođa i Milan Pernar. Atmosfera je bila opuštena, Pernar je pitao Mamića kako ljubav. Dok sam govorila o poreznim obvezama, Pernar je na jednom listu papira napisao nekakve brojke, ne mogu se sjetiti kakve, ali bilo ih je više od dvije, pretpostavljam četiri do pet. Papir je presavio i predao Mamiću, a ovaj je rekao: "Može". Pitala sam Pernara što to radi, a Mamić je komentirao: "Gospođa se boji." Pernar je rekao da je to broj dresa koji će mi Zoran Mamić pokloniti za moje kumče – ustvrdila je ona. Na Mamićevu opasku kako se boji, odgovorila je, tvrdi, da se na to rješenje može žaliti. - Predočila sam Zoranu Mamiću koliki iznos poreza bi trebao platiti, a on je rekao da on to neće platiti. Nakon sastanka, Pernar me odvezao na ručak u restoran koji je bio iznajmio, razgovarali smo o tome bi li se mogao sporni račun priznati, da nema porezne obveze. Odgovorila sam kako ne pristajem na to. Rješenje je na koncu i provedeno – ispričala je. Nakon tog knjiženja, nastavila je, Mamić se nenajavljeno pojavio u poreznoj ispostavi Sesvete. - Vikao je na mene zašto nije priznat račun. Rekao je i kako troši 20.000 kuna dnevno, na što je reagirao naš šef Ante Zečević Božić, komentirajući kako to ne vidi u informacijskom sustavu porezne uprave – posvjedočila je Vizec. Da je "bilo pisanja nekih brojki na papirić", obavijestila je, izjavila je, nadređenog Damira Bodražiju. - Kazao mi je: "Ovo što ste meni rekli, nemojte nikome govoriti". Nikome drugome više nisam ni pričala – kazala je. - Nezakonito se postupanje u poreznoj ispostavi Sesvete toleriralo. Natjerali su me da sačinim zapisnik kakav sam sačinila nakon Pernarova zapisnika iz veljače 2015. - rekla je ranije. Detaljno je govorila i o nadzoru koji je nad Zoranom Mamićem provodio Pernar. - Susrela sam se s tim predmetom kada ga je trebalo nositi u područni ured Zagreb jer je Pernar tada bio na bolovanju. Nisam bila upoznata s radom o tom predmetu, niti sam pozivana na sastanke. Tek kad sam nosila predmet, vidjela sam da sam ja i određena za nadzor – izjavila je Jasna Vizec. Kada su za nadzor određena dva inspektora, uobičajeno je, pojasnila je, da poreznu dokumentaciju pregledava onaj koji je prvi naveden, a drugi se samo potpiše. - Ja ga nisam potpisala jer mi to nije bilo ni ponuđeno – nastavila je. Spominjalo se u razgovorima u ispostavi, rekla je, kako Zoran Mamić navodno ima 14 stanova u Njemačkoj. Kako bi se to provjerilo, trebalo bi, objasnila je, zatražiti međunarodnu pravnu pomoć. - Koliko mi je poznato, takav zahtjev nikada nije bio zatražen – kazala je svjedokinja, no kasnije je bila puno izravnija: - Međunarodnu pravnu pomoć nije dopusti središnji ured, eto! Nadrapat ću zbog ove izjave! - "ispucala" je ona. Zdravko Marić, koji je sjedio iza nje, dotaknuo joj je leđa rukom i rekao "Ne bojte se!" - Nemojte to raditi, stvarno ću Vas udaljiti iz sudnice! - opomenuo je sudac Darko Krušlin. - Ne smijem disati, evo idem van! - protestirao je Mamić, ali se ipak vrati na mjesto. Na upit branitelja Čede Prodanovića zašto je rekla da će nadrapati, Vizec je odgovorila: - Zato što sam izjavila kako je tu međunarodnu pomoć blokirao središnji ured. A Štefica Škarec rekla mi je "Sad ste na crnoj listi". Najprije su me, iz toga razloga, smjestili u Zelinu – ustvrdila je. U svom dvoipolsatnom iskazu referirala se, među ostalim, i na svoju izjavu iz istrage kako je jednom prilikom rekla Pernaru "da ju ne pravi ludom jer sigurno je uzeo novac od Zorana Mamića, na što je on samo šutio". - Ja se toga ne sjećam – komentirala je u petak na sudu. Svjedočila je i djelatnica porezne Marijeta Tokić. - Nemam saznanja o poreznim nadzorima Zorana Mamića, ona sežu od 8. ožujka 2015. Voditeljica ispostave Sanja Fabijanić pozvala je mene i kolegicu Vizec da skupa pogledamo predmet, zbog nekih nelogičnosti po prethodnom rješenju, a vezanih za presudu Visokog upravnog suda. Uočili su, ustvrdila je, "da je storniran iznos od 415.000 kuna, što nije bilo u skladu s tom presudom". - Kolegica Vizec toga je dana napisala novo rješenje i naloge – nastavila je. Za sporno rješenje iz veljače 2015. pretpostavlja da ga je radio "kolega tko je donio sporno rješenje iz veljače 2015? ne znam,ali pretpostavljam da ga je radio kolega Pernar". - Nekoliko dana kasnije, Zoran Mamić je došao u ispostavu, negodovao je jer je nakon provedenog knjiženja tog novog rješenja na njegovoj je kartici bio evidentiran porezni dug. O tom smo posjetu sastavili službenu zabilješku – rekla je. U istrazi je, pak, opisala kako je Mamić prijetio kaznenom prijavom te "rekao kako ima poznanstva i da će pozvati novinare, da neće ostati na tome da se jedan dan donosi jedno rješenje, a drugi dan drugo". Upleo se tu Zdravko Mamić. - Ne možete upadati u riječ! Bilo tko može pričati kada dobije riječ od predsjednika vijeća. Prije toga nema da se muha čuje! Je l' to jasno? - reagirao je sudac. Svjedokinja Dijana Sokolović ispričala je kako je 25. veljače 2015. donijela rješenje o prisilnoj naplati kod Zorana Mamića jer je bio na listi dužnika. - Dva dana kasnije, kada sam već bila na bolovanju, nazvala me voditeljica i izvijestila kako se stanje dužnika na kartici promijenilo te da takvo rješenje ne može ići u Finu. Došla sam na deset minuta u ispostavu i to rješenje poništila – kazala je. Suđenje Mamićima smatra se visokim sigurnosnim rizikom pa je policija cijelo vrijeme rasprave dežurala pred zgradom suda, a pravosudni policajci pred sudnicom. Kako doznajemo, čuvaju Zdravka Mamića. 