Buduća ministrica kulture Nina Obuljen poručila je danas da je radila u tri HDZ-ove Vlade te da ne želi komentirati sve glasnije kritike dijela braniteljske populacije, ali i desnog krila HDZ-a na svoje imenovanje. Rekla je i kako ne zna što je njen prethodnik Zlatko Hasanbegović mislio kada je rekao da se zna kojem krugu ona pripada. – Cijeli život sam posvećena kulturi. Voljela bih da moj rad ljudi cijene po onom što ću raditi, po mojim postupcima, a sve ostalo dio je sadašnjeg političkog trenutka – kaže Obuljen. Na upit koji će joj biti prvi potezi u ministarstvu, odgovara kako ga prvo treba preuzeti i vidjeti što će je dočekati. – Treba vidjeti što je s izvršenjem proračuna ove godine, cijela Vlada morat će pripremati proračun, jako mnogo reformskih zahvata čeka nas sljedeće godine, velika usklađivanja s EU, ali bit će vremena za sve korake i sve ćemo prenijeti javnosti – objašnjava Obuljen. Nije željela jasno reći kakvu politiku će voditi prema neprofitnim medijima s kojima je "zaratio" njezin prethodnik Zlatko Hasanbegović. – Znate da u medijskoj politici postoji jako mnogo tema koje treba otvoriti, upravo je u tijeku revizija direktiva o audiovizualnim medijima, što će značiti veliku reviziju hrvatskog zakonodavstva. U tom kontekstu treba promatrati sve medije – zaključila je Obuljen. >> Najveći tragičari Vlade HDZ-a i Mosta 