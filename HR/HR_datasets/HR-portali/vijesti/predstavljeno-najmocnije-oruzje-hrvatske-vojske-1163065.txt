U Zagrebu su danas predstavljene prve dvije samohodne haubice PzH2000 njemačke proizvodnje, od njih 16 koliko ih treba stići iz Njemačke. Cijeli je posao trajao duže od očekivanog, s obzirom na to da je ugovor između hrvatskog MORH-a i Ministarstva obrane Njemačke bio potpisan prije više od 2 godine. Jedna od pristiglih haubica je operativna i bit će smještena na Vojnom poligonu „E. Kvaternik“ u Slunju, dok će druga biti korištena za obuku na vojnom poligonu Cerovac kraj Karlovca. U MORH-u kažu da će opremanjem sa 16 panzer haubica Oružane snage RH zadovoljiti potrebe za modernizacijom i opremanjem kopnene vojske, čime RH ispunjava i jedan od NATO-a preuzetih ciljeva sposobnosti. >> Novi ruski pritisak na Hrvatsku: Isporučili smo vam S-300, gdje su nestale rakete? Svečanosti su prisustvovali ministar obrane Damir Krstičević te načelnik Glavnog stožera Oružanih snaga Mirko Šundov. - Nabavkom ovih suvremenih samohodnih haubica i njihovim operativnim uključivanjem u upotrebu, hrvatska vojska će biti na razini jednih od najbolje opremljenih vojnih postrojbi NATO saveza - rekao je Krstičević.  - Riječ je o naprednom, topničkom oružju, kojim hrvatska vojska dobiva sposobnost brzog i učinkovitog topničkog djelovanja, upotrebu suvremene tehnologije u detekciji cilja i upotrebu najsuvremenijeg sustava paljbe - nastavio je ministar. Krstičević je zahvalio Saveznoj Republici Njemačkoj na suradnji te je izjavio da je ovaj događaj "vrlo važan za mir, sigurnost i stabilnost jugoistoka Europe."  Hrvatska ovom isporukom dobiva najmodernije, vjerojatno i najbolje samohodne haubice na svijetu. Stare su desetak godina, no svejedno se, nakon remonta i po karakteristikama mogu smatrati “strategijskim” oružjem. - U svemu ovome ključan je čovjek. Čovjek je onaj koji radi razliku i to smo vidjeli za vrijeme Domovinskog rata, kad nismo imali bolju opremu. Ali, obranili smo Hrvatsku i pobijedili - rekao je Krstičević na pitanje o obuci vojnika za upravljanje haubicama. - Sada, imamo suvremenu opremu, ali čovjek je ipak onaj koji radi razliku. Imamo program osposobljavanja, tako da ovo sredstvo u rukama pravih profesionalaca, a hrvatski vojnik je dokazan i prokazan profesionalac, mislim da će nam poslužiti. Ne u varijanti da ga želimo upotrijebiti u varijanti protiv nekoga drugoga, nego u namjeri da čuvamo uvijek našu Hrvatsku. S novim streljivom haubica bilježi rekordnu preciznost i cilj na udaljenosti od 40 km može promašiti za jedan metar! Nijemci su za ovu haubicu razvili i najnoviju vrstu projektila koji ima domet od 60 km. Haubica ima izuzetnu vatrenu moć, brzina gađanja iznosi 10 do 12 projektila u minuti. Sposobna je, ispaljivanjem pod različitim kutovima cilj pogoditi sa 6 projektila istodobno.  Cijena je bila povoljna, jer RH ih je nabavila po cijeni od otprilike 3,5 milijuna eura po komadu, dakle za trećinu cijene nove haubice. PzH2000 je teška 55 tona, pogoni je dizelski motor od 1000 KS, a kreće se maksimalnom brzinom od 60 km/h Načelnik Glavnog stožera Mirko Šundov dodao je da su programi obuke i osposobljavanja pripremljeni te da je izazov s ovako moćnom platformom obučiti poslužitelje unutar posade, a vrhunac će biti vojna gađanja. - Jedan od glavnih izazova bit će integracija ove platforme s ukupnim sustavima koje imamo na bojišnici. Primjerice, s novim helikopterima Kiowa, te će se na taj način operativna snaga i moć Oružanih snaga podići na jednu vrlo visoku razinu - rekao je Šundov. Krstičević je dodao i da se uskoro otvara novi studijski program u Splitu za pomorske časnike. Za 2. i 3. svibnja Krstičević je pozvao javnost na predstavljanje novih hrvatskih helikoptera Kiowa. >> Damir Krstičević: Svi moraju biti svjesni da se bez obrane ne može ako želimo da Hrvatska bude sigurna zemlja 