HDZ, po svemu sudeći, više nema strpljenja ni razumijevanja za ponašanje svog premijera Tihomira Oreškovića i želi ga se riješiti. Šef HDZ-a Tomislav Karamarko još je prije mjesec dana podsjetio Oreškovića da će “biti premijer dok ima njihovu podršku”, u srijedu mu je HDZ i stvarno pokazao žuti karton glasajući protiv njegova prijedloga (Daniel Markić za šefa SOA-e), a zatim su mu zbog navodnog imenovanja Dragana Lozančića savjetnikom počeli prijetiti rušenjem. Karamarko zasad šuti, ali govore njegovi dužnosnici - Željko Dilber i Domagoj Milošević. U operacionalizaciju rušenja premijera HDZ bi vjerojatno već krenuo da ima osiguranih 76 mandata koliko je potrebno da bi od predsjednice opet dobili mandat za sastavljanje Vlade. Osim ako nisu spremni riskirati nove izbore, čiji bi ishod za njih, nakon fijaska koji je njihova Vlada dosad pokazala, sigurno bio nepovoljniji nego prije pola godine. Zato im je vjerojatno bliskija opcija preslagivanja većine. Izlagasavanje nepovjerenja premijeru automatski znači pad cijele Vlade i ponavljanje postupka davanja mandata. HDZ bi se, naravno,  želio riješiti i Mosta, a bez barem dijela njihovih 15 mandata jako teško mogu do potrebnih 76 potpisa. Preslagivanje HDZ-ove Vlade bez izbora moguće je samo ako najmanje tri zastupnika Mosta odluče ostati uz njih te ako Karamarku za premijera potpise daju i manjinci Veljko Kajtazi, Šandor Juhas i Furio Radin koji su sada uz oporbu, kao i HDSSB te Drago Prgomet sa svoja dva zastupnika i Radimir Čačić. Naravno, uz uvjet da svi partneri iz Domoljubne koalicije ostanu uz HDZ. Dakle, i HSS i HSLS koji su jasno rekli da u obzir dolaze samo novi izbori, ali i Milan Bandić sa svoja dva zastupnika i dva pridružena manjinca, zatim bivši SDSS-ovac Mirko Rašković i Gordana Rusak koja je uz HSLS.