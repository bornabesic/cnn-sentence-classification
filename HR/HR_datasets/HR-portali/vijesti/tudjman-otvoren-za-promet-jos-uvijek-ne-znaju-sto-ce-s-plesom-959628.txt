Foto: Vedran Tolić/MZLZ, Index, Video: Borna Filić/Pixsell  OD DANAS je sav zračni promet u Zagrebu prebačen na novi putnički terminal Zračne luke Franjo Tuđman, dok se istovremeno stari terminal, poznat kao Pleso, zatvorio za promet. > VELIKA FOTO GALERIJA Tuđman primio i otpratio prve putnike Prvi let krenuo je u 5,50 sati zrakoplovom Croatia Airlinesa po redovnom redu letenja za Dubrovnik. Prvi dolazni let bio je let Qatar Airwaysa iz Dohe koji je u Zagreb sletio u 06.35 sati. Croatia Airlines, koja ima i najveći udio u ukupnom prometu zagrebačke zračne luke, imala je i posljednji odlazni let sa starog terminala, i to let za Split u ponedjeljak, 27.03.u  22.10. sati. Nakon što je na postojeći terminal sletio i posljednji dolazni let, Czech Airlinesa iz Praga u 23.25, svo je poslovanje preseljeno sa starog na novi putnički terminal. Prvog dana s Tuđmana će poletjeti ukupno 50 zrakoplova, dok će na njega sletjeti njih 44, doznajemo iz MZLZ-a, a novim će terminalom prvog dana proći više od 6000 putnika.  Istovremeno još uvijek nije odlučeno što će biti s Plesom.  "Još uvijek se razmatraju opcije nove primjene zgrade dosadašnjeg terminala. Danas očekujemo 50 odlaznih i 44 dolazna leta", stoji u odgovoru koji nam je stigao iz MZLZ-a, tvrtke koju su Francuzi, koji imaju našu zračnu luku pod koncesijom sve do 2042. godine, osnovali da upravlja novim aerodromom.  Index je poslao molbu za akreditacijom kako bi vidjeli rad nove zračne luke prvog dana, no odgovoreno nam je da "radi ograničenja u prvom danu prometa od medija mogu biti nazočne samo televizije i agencije". Aerodrom u rukama Francuza do 2042.  Podsjetimo, gradnja novog terminala vrijednog 331 milijun eura započela je sredinom prosinca 2013. godine. Novi terminal se proteže na 65 tisuća četvornih metara na četiri razine, s tim da će se prve dvije koristiti za dolaske, a druge dvije za odlaske. Postavljeno je 30 šaltera za check-in i napravljeno je osam aviomostova – dva za domaći i šest za međunarodni promet, s mogućnošću daljnjeg proširenja na ukupno 16 aviomostova.  Nova zgrada u prvoj fazi moći će primiti 5 milijuna putnika, a kada se broj putnika poveća iznad toga broja, kapacitet će se povećati na 8 milijuna putnika. Napravljen je parking s 1.100 parkirnih mjesta.  Zračna luka Zagreb 2012. dana je u 30-godišnju koncesiju francuskoj tvrtki ZAIC, odnosno konzorciju kojeg čine Aeroports de Paris Management, Bouygues Batiment International, TAV Airports, Viadukt, Marguerite Fund i IFC, član grupacije Svjetske banke, a za upravljanje tom lukom koncesionar je osnovao tvrtku MZLZ.   MZLZ je 2016. zaključila s 2,8 milijuna putnika što je rast od 7 posto na godišnjoj razini te ukupno više od 20 posto rasta u protekle 3 godine. Što se tiče ugostiteljske ponude na novom aerodromu, o čemu smo već pisali prije tjedan dana, sve ugostiteljske lokale drži turska tvrtka BTA. Ima ih ukupno 12. Inače, ta tvrtka posluje na 16 aerodroma u 8 država svijeta.   Cakes&Bakes nudi sendviče od 24 do 35 kuna, burek sa sirom 16 kuna, sa špinatom 10 kuna, sokovi se prodaju po cijenama od 21 do 24 kune, kolači po 16 i 24 kuna...   Pom je lokal sa zdravom hranom, koji nudi razno voće, jogurte, salate.... Svježi sokovi prodaju se po cijeni od 25 do 36 kuna.   BTA je na zagrebačkom aerodromu otvorio i prvi Cafe Nero u Hrvatskoj i to po jedan na međunarodnim, a jedan na domaćim dolascima. Riječ je o poznatom lancu kafeterija koji se nalazi na brojnim europskim aerodromima. Uz to su otvorili i pivnicu Brewmark. Tu je i restoran Spread, sa self service uslugom, zatim dva kioska, te slastičarnica s finim kolačima Antonija. Na međunarodnim i domaćim odlascima BTA drži i business lounge, dok je veliki Duty Free Shop u vlasništvu Francuza. Do zračne luke novom autobusnom linijom Što se tiče prijevoza do nove zračne luke, osim autobusa MZLZ-a koji kreću s Autobusnog kolodvora po cijeni od 30 kuna u jednom smjeru, te taksija, do Tuđmana će se moći doći i javnim gradskim prijevozom. Danas je uvedena nova autobusna linija 290 Zagreb (Kvaternikov trg) - Zračna Luka - Velika Gorica.   "Na trasi dugoj 19 kilometara, autobus će prolaziti kroz dvije tarifne zone i zaustavljati se na 20 autobusnih stajališta.  Polaske će ostvarivati svakih 35 minuta. Prvi polazak radnim danom i subotom sa Kvaternikovog trga bit će u 4.20, a nedjeljom u 5.20 sati, dok će se tijekom cijeloga tjedna zadnji polazak iz Velike Gorice ostvarivat 15 minuta poslije ponoći", kažu u ZET-u.