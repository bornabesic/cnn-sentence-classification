Foto: Hina ZAGREBAČKA tvrtka Sport B, kojoj je dodijeljena koncesija za plažu "Zlatni rat" u Bolu, priopćila je da neće sklopiti ugovor o koncesiji jer je, kako tvrdi, medijskim i političkim pritiscima te otporom lokalne zajednice dovedena u pitanje mogućnost obavljanja djelatnosti na tom području. >> Zlatni rat u koncesiju je dobio vlasnik narodnjačkog kluba u Domu sportova blizak HDZ-u "Medijski i politički pritisci u razdoblju nakon donošenja odluka o davanju koncesije, kao i neutemeljeni otpor lokalne zajednice prema našoj tvrtki, čak i prije nego je izvršen uvid u našu ponudu i koristi koje ona generira, dovode u pitanje mogućnost obavljanja djelatnosti na koncesioniranom području'', navodi tvrtka Sport B u priopćenju i dodaje da nije spremna sklopiti ugovor o koncesiji ''osim ukoliko se prethodno situacija ne stabilizira''.  Skupština Splitsko-dalmatinske županije donijela je prošlog tjedna odluku da se od 1. siječnja 2018. koncesija na 15 godina za "Zlatni rat" dodijeli tvrtki Sport B d.o.o., što je izazvalo burne reakcije i prosvjede Boljana koji zahtjevaju zadržavanje plaže u rukama lokalne zajednice. Nakon toga, premijer Andrej Plenković naložio je Ministarstvu mora, prometa i infrastrukture da žurno provede upravni nadzor nad dodjelom koncesije.  Stanovnici Bola svoje su nezadovoljstvo izrazili i prosvjedom održanim u nedjelju, kada su ručnicima za plaže ispisali višemetarsku poruku - "Zauzeto", dok su drugi dio Zlatnog rata okružili svojim tijelima.  Tvrtka Sport B, za koju su mediji objavili da nema prihoda, u priopćenju ističe da je njihova ponuda za plažu "Zlatni rat" tijekom natječaja ocijenjena najpovoljnijom i da je utemeljena isključivo na gospodarskim kriterijima, e time se daleko bolje štiti javni interes nego "neargumentiranim svojatanjem javnog dobra bez plaćanja adekvatne naknade''.  Stoga se nadaju da će u budućnosti o tako važnim pitanjima odluke donositi struka prema propisanim kriterijima, a ne "ulica i politički centri moći, bez argumenata", stoji u priopćenju direktora tvrtke Bože Krmeka. Bauk: Ovo je poraz HDZ-a i Keruma  Za komentar smo pitali SDP-ovog kandidata za župana Arsena Bauka.  "Nakon što je HDZ napravio uslugu tvrtki Sport B. sada je Sport B. napravio uslugu HDZ-u time što je odustao. Drago mi je da je plaža obranjena, da je otpor Boljana i Bračana urodio plodom. O koncesiji će odlučivati nova županijska vlast, a moje prvo predizborno obećanje je da će skupštinska većina u kojoj se nadam da će biti i SDP posao upravljanja ovom plažom povjeriti općini Bol kao i drugim gradovima i općinama u županiji sukladno Zakonu o lokalnoj samoupravi i praksi nekih drugih županija, primjerice Primorsko goranske i Istarske. Ovo je svakako veliki poraz HDZ-ove i Kerumove vlasti u županiji", rekao je Bauk za Index.