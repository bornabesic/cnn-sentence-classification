Riječ je o vrlo opasnom i rizičnom pothvatu, koji se priprema posljednjih sedam mjeseci. Francuz Frederic Swierczynski u subotu, 6. svibnja, zaronit će do dna Crvenog jezera, a cijeli pothvat trajat će šest sati. To će biti prvi put da je netko uspio stići do dna jezera, na dubinu od 270 do 280 metara. - Svjetski poznati speleoronilac Frederic tu je sa svojim timom. Stigli su njegovi pomoćni ronioci, liječnik iz Francuske, a i sva oprema za ronjenje je njihova. On je u suradnji sa zagrebačkim kolegama istraživao izvore u ovom kraju, tražio čovječje ribice. Tako smo se nekako upoznali i rodila se ideja za ovu ekspediciju – kaže nam Luka Kolovrat, direktor Turističke zajednice Imotski, koja je jedan od organizatora. Pripreme za zaron počele su u nedjelju. Prvi dan je stavljena žičara, pa je njome počelo spuštanje dijelova opreme i pontona. U srijedu je probni zaron na 100 do 150 metara. U četvrtak i petak znanstvenici će uzeti uzorke flore, faune i sedimenta da ekspedicija dobije znanstvenu dimenziju i u subotu bi trebao biti zaron do dna. - Nakon 30-ak metara je tama, i tako do samog dna, gdje je fini mulj - kaže Kolovrat. Dodaje kako u cijelom projektu sudjeluje 40 ljudi, iz Ronilačkoga kluba Crveno jezero, Turističke zajednica Imotski, članovi HGSS-a, znanstvenici i ronioci. - Frederic sa sobom nosi kameru specijaliziranu za te dubine, ali i kompjutor te jaku rasvjetu. Pothvat je opasan jer je na dnu pritisak od oko 30 kilograma na centimetar čovjekova tijela – zaključio je Kolovrat.      