Vlada bi na idućoj sjednici, u srijedu, trebala usvojiti uredbu o izmjeni Zakona o HRT-u kako bi v. d. glavnog ravnatelja HRT-a Siniša Kovačić privremenu dužnost, umjesto šest mjeseci, mogao obnašati godinu dana, doznaje se u Vladi. Prijedlog uredbe donijelo je i Vladi dostavilo Ministarstvo kulture, pozivajući se na Zakon o ovlasti Vlade da uredbama uređuje pojedina pitanja iz djelokruga Hrvatskoga sabora kada je on raspušten. U dokumentu koji je na dnevnom redu Vladine sjednice stoji da se uredbom predlaže izmjena jednog članka Zakona o HRT-u "na način da se vremenski rok za obavljanje poslova vršitelja dužnosti glavnog ravnatelja HRT-a produlji sa šest na dvanaest mjeseci. Također, prijelaznom odredbom propisuje se da će vršitelj dužnosti glavnog ravnatelja HRT-a... obavljati svoju dužnost do 1. listopada 2016.". Navodi se i da je razlog za predloženo produljenje roka u činjenici da sadašnjem vršitelju dužnosti glavnog ravnatelja HRT-a Siniši Kovačiću dužnost prestaje 4. rujna 2016. nakon čega HRT "više nema zakonskog zastupnika tj. osobu ovlaštenu da ga zastupa i predstavlja u pravnom prometu". Predlagač tvrdi da ovakvo stanje može prouzročiti znatnu štetu HRT-u, kako u pogledu njegova redovnog poslovanja tako i u pogledu radno-pravnih odnosa, "budući da neće biti ovlaštenog potpisnika ni za osnovne potrebe osiguranja izdataka za plaće i druge nužne potrebe". "Ovaj problem je nastao uslijed spleta okolnosti koji su vezani uz javni natječaj za glavnog ravnatelja HRT-a, a imajući u vidu da glavnog ravnatelja HRT-a imenuje i razrješava Hrvatski sabor, koji je donio odluku o svojem raspuštanju. Naime, budući da je Hrvatski sabor donio odluku o svojem raspuštanju, koja je stupila na snagu 15. srpnja 2016. godine, imenovanje glavnog ravnatelja HRT-a temeljem objavljenog natječaja neće se obaviti pravovremeno s obzirom na to da će konstituiranje Hrvatskoga sabora i početak njegova rada biti izvjesno vrijeme nakon isteka razdoblja na koje je imenovan vršitelj dužnosti glavnog ravnatelja Hrvatske radiotelevizije, pa se slijedom svega navedenog predlaže donošenje ove uredbe", navodi se u dokumentu. Prema pisanju medija, za produljenje Kovačićeva mandata zalagali su se članovi tehničke Vlade iz redova HDZ-a, a protiv su bili predstavnici Mosta koji smatraju da je Trgovački sud nadležan za imenovanje privremenog upravitelja nakon što Kovačiću istekne mandat. Isti je stav zauzeo i Nadzorni odbor. Ravnateljstvo HRT-a optužilo ga je da je Vladi i javnosti zatajio nepravomoćno sudsko rješenje kojim se odbija imenovati privremenog upravitelja HRT-a. >> HTV ostaje  bez ravnatelja zbog svađe HDZ-a i Mosta? 