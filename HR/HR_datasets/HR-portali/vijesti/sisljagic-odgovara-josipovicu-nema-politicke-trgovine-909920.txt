HDSSB će i dalje sudjelovati u izmjenama Ustava, ali pod uvjetom da se prihvati njihov prijedlog. Ponovio je to još jednom prvi čovjek stranke Vladimir Šišljagić u Osijeku napominjući kako traže produženje rasprave do 15. siječnja, ali može i kasnije. - Na javnoj raspravi se trebaju iskristalizirati stajališta, otkloniti dvojbe i ozbiljne nedoumice oko formulacija ustavnih promjena. Očekujemo da se uključe pravnici i ustavnopravni stručnjaci - smatra Šišljagić. Istovremeno je odbacio špekulacije predsjednika Josipovića kako je posrijedi trgovina. - To može asocirati na nekakav novac. Političke trgovine nema jer mislim da u ovom slučaju postoji uvjerenje i nekakav politički program - objasnio je. Smatra, također, kako su predimenzionirane opaske kako je "nalog stigao iz Mostara". - Glavaš je član Predsjedništva i naravno da je upoznat sa svim ovim stvarima koje se događaju. To dovoljno govori kada god se napravi nekakav potez, a koji ima odjeka u javnosti, da se na ovakav način skreće pozornost - rekao je. HDSSB-ovcima je, ponovio je, u interesu da podijela na regije uđe u ustavne promjene, kao i nezastarjevanje za kaznena djela teških ubojstava dok postavke oko referenduma koje je, kako je rekao, između inih donijela HDZ-ova vlada, po njima nisu dobre. - Ako na referendum može izići deset ljudi i šest odlučiti, onda to nije dobro - nastavio je Šišljagić te napomenuo kako nakon što su najavili odluku njihovog stranačkog Glavnog odbora "više odjednom nisu važni rokovi i brzina" za izglasavanje ustavnih promjena. - To otvara dovoljno prostora da se nešto u pozadini svega događa, ne znam točno, ali formulacije sasvim sigurno nisu jasne - kaže on. Prema HDSSB-ovcima vrlo je problematična i odrednica predloženih izmjena ustava prema kojemu Sabor natpolovičnom većinom može u svakom trenutku odlučiti da se nekakav zakon donese po proceduri donošenja Ustava. 