Saborski zastupnik Živog zida, Branimir Bunjac koji se u medijima opisuje kao političar koji je 'digao tlak Andreju Plenkoviću', gostovao je u emisiji Pressing gdje je objasnio zašto je premijer za njega 'briselski projekt'. Bunjac je kazao kako uopće nije imao namjeru polemizirati oko izvješća EU, ali ga je upravo premijer izjavom 'izazvao na repliku'. - Rekao je: Ja vjerujem u EU, ja vjerujem u mainstream. Kad izražavate takvu vjeru, postavlja se pitanje je li EU religija ili politička organizacija - pita se Bunjac i poručuje kako prema EU treba držati distancu. - On (Plenković) se odrekao vlastitog identiteta u korist pravde jačega, on je Hrvatsku zaklinjanjem u EU i mainstream stavio u podređeni položaj, a onog časa kad je to učinio došlo je do izražaja to da su mu važnije upute iz Bruxellesa i položaj tamo, nego stvarni interesi hrvatskoga naroda - objašnjava Bunjac. Komentirao je i izlazak Velike Britanije iz EU, kao i predviđanja novoizabranog američkog predsjednika Donalda Trumpa kako će primjer Brexita pratiti i ostale članice EU.  - A naš premijer izražava slijepu vjeru da je EU nešto savršeno i da se ne smije ništa reći. On je mene zapravo htio ušutkati - zaključio je.  Podsjetio je kako Živi zid zagovara izlazak Hrvatske iz EU, jer 'nije donijela ništa dobrog', ali i ne pod svaku cijenu. Tvrdi kako referendum o ulasku u EU nije bio pošten, jer je rasprava sadržavala jednostranu sliku Unije. - Mi bi pokušali redefinirati status u EU, tražili bismo ista prava. Imamo kunu, koje se naš premijer po svaku cijenu želi riješiti, a neke države članice zadržavaju svoju valutu, a s druge strane mi ne odlučujemo o stvarnim pitanjima, hoće li biti prihvaćen TTIP i ostalo - rekao je Bunjac.  Naglasio je kako Živi zid nije stranka ni lijeva ni desna stranka, već stranka centra koja je 'srce hrvatskog naroda' i koja će, kada samostalno dođu na vlast osigurati bolju poziciju unutar Unije, ili organizirati referendum za izlazak iz iste. S obzirom na to kako se Bunjac osobno, kao što je i stav njegove stranke, izjašnjava kao nesklon bankama, na pitanje zašto ima 6 kredita najprije je oklijevao odgovoriti. - Ja nemam šest kredita. Zatim je priznao kako supruga i on, zaista imaju šest kredita, dok on sam ima 'jedan i pol'. Nije želio odgovoriti ni je li mjesečna rata kredita 10.000 kuna, već je napomenuo kako je najvažnije da je njegova imovinska kartica čista i ne postoji sukob interesa.  Tvrdi da je na vlastitoj koži naučio da su banke 'zlo', a 2008., nakon šestog kredita, zakleo se kako se više nikad neće upustiti u dizanje novaca na kredit. >> Bunjac je premijera prozvao da je 'briselski projekt', Plenković mu žestoko odgovorio 