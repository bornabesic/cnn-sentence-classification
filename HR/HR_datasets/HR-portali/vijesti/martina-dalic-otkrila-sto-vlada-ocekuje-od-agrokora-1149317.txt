Vlada očekuje od Agrokora, kao i od svake druge hrvatske kompanije, da njezin menadžment pravodobno i kvalitetno upravlja svim poslovnim izazovima, izjavila je u ponedjeljak potpredsjednica Vlade i ministrica gospodarstva i poduzetništva Martina Dalić. "Ono što bih rekla za Agrokor, kao i za svaku drugu hrvatsku kompaniju, jest da prosudbu o stanju u kompaniji i poslovanju kompanije ne treba i nije dobro donositi na razini medijskih spekulacija. Kompanija ima svoj menadžment, Vlada očekuje od Agrokora, kao i od svake druge hrvatske kompanije, da njezin menadžment pravodobno i kvalitetno upravlja svim poslovnim izazovima, pa tako i u ovom slučaju", kazala je Dalić nakon poslovnog ručka s gospodarstvenicima i članovima Američke gospodarske komore (AmChaM), odgovarajući na upit novinara brine je brine stanje u toj kompaniji. Ruski veleposlanik Anvar Azimov u petak je izjavio da Rusija očekuje da će Agrokor ispuniti sve svoje obveze vezane za vraćanje kredita ruskim bankama, da se trenutno ne razmatra odobravanje novog kredita toj kompaniji, ali ako ona to zatraži, tada će to biti razmotreno u kontekstu financijskih poteškoća u kojima se nalazi. "Ne mogu reći da Agrokor aktivno surađuje s Rusijom. Ja čak ni ne poznajem predsjednika uprave Agrokora. On smatra nepotrebnim da se sastane s veleposlanikom. Sukladno tome, bit će i posljedica", ustvrdio je Azimov. Na pitanje novinara što ako Agrokor ne uspije vratiti kredite Sberbanku te je li istina da je Sberbank spreman preuzeti dio Agrokora, npr. Jamnicu, Azimov je odgovorio da se takvo pitanje ne razmatra te da Agrokor mora vratiti novac. Također je rekao da Rusija "ne pretendira ni na jedan dio Agrokora". Kako su ranije pisali neki mediji, ruska država preko banaka Sberbank i VTB drži 1,3 milijarde eura od ukupno 3,4 milijarde eura Agokorovog duga. Otkako je Agrokor otkazao ugovoreni sindicirani zajam u siječnju, cijena Agrokorovih obveznica na sekundarnom tržištu pala je za 25 posto. Agrokor ima oko godinu dana vremena da nađe novac za refinanciranje PIK zajma od 485 milijuna eura, koji dospijeva u svibnju 2018. Na upit novinara kako komentira da je Ruska federacija obustavila izvozne dozvole svim hrvatskim kompanijama, osim dvjema, Dalić je kazala da u ovome trenutku nema konkretnih informacija o statusu izvoznih dozvola na rusko tržište. "Hrvatska nastoji razvijati i razvija pozitivne odnose i nastoji graditi odnose sa širokom lepezom država, a to također uključuje i Rusiju i rusko tržište. Ono što stoji pred nama, ono što  je naš cilj, naša želja jest razvijati i gospodarske odnose s Rusijom", poručila je.  Pojedini mediji u ponedjeljak su objavili da je Ministarstvo vanjskih i europskih poslova prošloga tjedna zaprimilo depešu Ruske Federacije o ukidanju svih izvoznih dozvola za hrvatske prehrambene proizvođače, osim za Sardinu iz Postira i Podravku. >> Rusija poručila RH da se smiri, trguje i otvori svoje gospodarstvo >> Nije Azimov prozvao Todorića, već hrvatski državni vrh 