Poslovni računi Francka i AgroFructusa odblokirani su, a iz Francka ističu kako su uvijek podmirivali svoje obveze te da s poslovanjem nastavljaju neometano. "Račun Francka je u kratkome roku deblokiran. Ističemo kako je Franck uvijek podmirivao sve svoje obveze, pa čak i one koje se ne odnose na nas, već obveze naših partnera. Unatoč ovim izvanrednim okolnostima, u mogućnosti smo i dalje osigurati urednu opskrbu svih svojih kupaca i poslovnih partnera kao i do sada te s poslovanjem nastavljamo neometano", stoji u kratkoj obavijesti Francka.  To potvrđuju i javno dostupni podaci Fine, prema kojima oko 12,45 sati nema blokade na niti jednom računu Francka. Prema istim podacima odblokirani su i podaci AgroFructusa, iz kojeg su već ranije objavili kako se poslovanje tvrtke odvija nesmetano "u očekivanju raspleta velike gospodarske krize koja nas u zadnje vrijeme pogađa".  No, u blokadi su i dalje računi AWT Internationala, distributera robe široke potrošnje. Sugovornik iz Kraša kaže da za njih nema bojazni od blokade, jer imaju dovoljno likvidnog novca da pokriju dugove koji dolaze na naplatu. A nemaju, kaže nam, ni toliko poslova s naplatom preko mjenica. Najveći dobavljači popodne bi se trebali naći s bankarima i timom za restrukturiranje Agrokora predvođenim Antonijom Alvarezom iz konzultantske kuće Alvarez&Marsal. I dalje su u blokadi računi samog koncerna Agrokor, kao i većine njegovih tvrtki – Konzuma (osim računa u Karlovačkoj banci, otvorenog 31. ožujka ove godine), Leda, Jamnice, Zvijezde, PIK-a Vinkovci, Vupika, PIK-a Vrbovec, Belja, Mladine te Velpro-centra. Finini podaci pokazuju kako račun Tiska više nije u blokadi, a nisu blokirani ni računi tvrtki Agrolaguna, Solana Pag, Roto dinamic, A007 – tvrtke koja upravlja on-line trgovinom Abrakadabra. Nakon sastanka 50-ak dobavljača Agrokora u ponedjeljak navečer, član Uprave Francka Josip Budimir istaknuo je da su jedinstveni u svojim zahtjevima prema bankama i da će u idućim razgovorima tražiti da se očituju o njihovim prijedlozima, a generalni direktor Dukata Alen Fontana poručio je da sustav sada financiraju jedino dobavljači svojom robom, ali da to neće moći trajati predugo. Član Uprave Francka rekao je tada da dobavljači i dalje isporučuju robu Agrokoru. – Ništa se u tome smislu nije promijenilo i očekujemo da će zapravo svi ovi razgovori koje smo vodili i u Vladi i s bankama prijašnjih dana uroditi plodom, da će svijest o urgentnosti situacije i potrebi brze reakcije biti primjerena i u ponašanju drugih aktera, ne samo nas koji taj sustav zapravo održavamo na životu svojim isporukama roba i suzdržavanjem od prisilnih naplata svojih potraživanja – naglasio je Budimir.  >> Otkrivamo tko je Hrvatica u Alvarezovom timu >> Alvarez: Situacija je vrlo teška i ozbiljna, nema nikakvog jamstva da ćemo uspjeti >> Poznati poduzetnik o ishodima krize: Ne zna se točan iznos prikrivenog financiranja 