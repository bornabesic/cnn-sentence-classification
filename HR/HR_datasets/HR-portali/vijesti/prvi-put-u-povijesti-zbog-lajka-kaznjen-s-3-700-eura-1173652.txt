Švicarski sud kaznio je borca za prava životinja Erwina Kesslera zbog 'nepodobnog lajka' kojeg je stisnuo na najpoznatijoj društvenoj mreži Facebook. Osim što će platiti kaznu od 4.000 švicarskih franaka (približno 3.700 eura), Kessler će u povijest ući kao prva osoba koja je pravno kažnjena zbog 'lajka'. Sud u Zurichu svoju je presudu donio zbog činjenice kako je Kessler neprekidno lajkao komentare treće strane koji su poticali rasizam i antisemitizam. Ta treća strana nije sudjelovala u sudskom procesu, niti je optužena jer tužitelji tvrde kako je upravo Kessler svojim lajkovima dao podršku vrijednostima koji potiču rasnu mržnju. Komentari su nastali 2015. godine, usred burne rasprave o veganskom uličnom festivalu gdje nije moglo biti usuglašeno koje udruge za prava životinja smiju prisustvati.  Skoro dva desetljeća prije ovog incidenta, piše The Guardian, Kessleru je izrečena zatvorska kazna jer je usporedio židovski ritual s metodama nacističkih klanja.