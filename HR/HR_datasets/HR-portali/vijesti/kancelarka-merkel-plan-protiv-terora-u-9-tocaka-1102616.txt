Njemačka se nalazi u ratu s tzv. Islamskom državom, ali ne s islamom, i taj će rat dobiti, poručila je jučer u Berlinu njemačka kancelarka Angela Merkel na 90-minutnoj konferenciji za tisak zbog koje je prekinula svoj godišnji odmor. Merkel je prekinula nakratko godišnji odmor da bi odgovorila na pitanja koji si svaki njemački građanin postavlja nakon niza napada psihičkih bolesnika i terorista koji su iskazali lojalnost tzv. Islamskoj državi. – Napadi s islamističkom pozadinom predstavljaju ruganje počinitelja zemlji koja im je pružila utočište – rekla je kancelarka Merkel tijekom svoje tradicionalne ljetne konferencije za medije koja je, zbog niza dramatičnih događaja u zemlji, ove godine pomaknuta s kraja kolovoza na kraj srpnja. Lanjska ovakva konferencija za medije održana je 30. kolovoza i tada je kancelarka govorila samo o jednoj temi – o valu od milijun izbjeglica koji se tada slijevao prema Njemačkoj. “Uspjet ćemo”, kazala je tada Merkel i to je postao slogan kancelarkine politike. – Nikad nisam rekla da će biti jednostavno. No ja sam i danas kao i prije godinu dana uvjerena da će nam poći za rukom ispuniti povijesnu zadaću. To je veliki izazov u vrijeme globalizacije i uvjerena sam da ćemo uspjeti – rekla je Merkel. Njemačka je kancelarka naglasila kako nakon napada posljednjih dana treba preispitati mjere koje bi trebale osigurati sigurnosti u zemlji i najavila plan od 9 točaka za povećanje sigurnosti u zemlji. Merkel spominje i intervenciju vojske u slučaju većih terorističkih napada te zajedničke pripreme Bundeswehra i policije. >> Merkel poručila: Njemačka neće mijenjati politiku prema izbjeglicama unatoč napadima. Nisam ni rekla da će biti jednostavno 1. Bolje reagirati na rana upozorenja 2. Povećati broj policajaca i izdatke za policiju 3. Osnovati nove odjele protiv kriminalaca na internetu 4. Više u sustav uključiti saveznu vojsku – Bundeswehr 5. Pojačati istraživanja u području terorizma 6. Povećati suradnju među europskim zemljama 7. Spriječiti ilegalnu trgovinu oružjem 8. Pojačati suradnju tajnih službi, uključujući SAD-a 9. Lakše protjerivanje iz Njemačke      