Foto: Facebook JAVNI apel Dijane Tičić, objavljen i na Facebook stranicama Vlade, u kojem upozorava na slučaj brutalnog napada na svoju prijateljicu i njezinu sestru, ovih se dana masovno dijeli po društvenim mrežama, a njezin post prenosimo u cijelosti:  "Poštovani, moja prijateljica i njena sestra su brutalno pretučene, a pod pretučene mislim na kopanje očiju, gušenje, muške udarce u glavu, čupanje i grebanje - i nakon takve traume koju im je priuštio jedan "gospodin", odu pune nade na hitnu i policiju jer oni im moraju pomoći, jer su oni tu za narod, jel tako? E pa te sve fizičke traume koje su one doživjele vi zovete lakše tjelesne ozljede (…) Molimo za bilo kakvu pomoć, jer državi je ovo lakša tjelesna ozljeda, a on je slobodan! Nikakvo opravdanje ne postoji za ovo! Ti si muškarac? Ti si nula (…) Pokrenimo se svi, postoji još takvih žena, moramo poduzeti sve što možemo”, napisala je djevojka koja je na svojim Facebook stranicama objavila i šokantne fotografije tog nasilja. Sarnavka: Javnost osuđuje nasilje, ali država to ozbiljno ne shvaća Sanja Sarnavka, predsjednica Udruge B.a.B.e. za Index je rekla kako joj se ne javlja osoba koja je postavila post, a također se ne javlja ni nama jer smo pokušali doznati više informacija o ovom slučaju, no bezuspješno.   "To su na žalost česte stvari kod nas, javnost osuđuje nasilje, ali država to ozbiljno ne shvaća, niti se dovoljno novca izdvaja za spriječavanje nasilja. Ljude se treba osvjestiti o tome što sve žene proživljavaju, a na žalost mnoge i ostaju sa zlostavljačima jer im nema tko pomoći, na državu i institucije ne mogu računati", rekla je Sarnavka za Index.