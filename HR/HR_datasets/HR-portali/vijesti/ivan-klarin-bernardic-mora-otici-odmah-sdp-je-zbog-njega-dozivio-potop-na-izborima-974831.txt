Foto: Hina IVAN KLARIN, načelnik općine Tisno i saborski zastupnik SDP-a, zatražio je ostavku Davora Bernardića zbog rezultata na lokalnim izborima.  "Jedini sam od načelnika i gradonačelnika SDP-a koji je trenutno na vlasti u Šibensko-kninskoj i Zadarskoj županiji što je poražavajuća činjenica za SDP, ali i za ljevicu u Hrvatskoj jer naši birači u tim županijama više nemaju oslonca, naprosto više nismo faktor na tim područjima", poručio je Klarin za Šibenik.in. Bernardić treba otići jer je SDP doživio potop u cijeloj Hrvatskoj  Klarin je zbore za načelnika Tisnog osvojio u prvom krugu lokalnih izbora te je ostao jedini SDP-ovac na vlasti, nakon što je SDP izgubio u Šibeniku, Kaliju i na Pagu, a Bernardić mu, tvrdi, nije čestitao na rezultatu. "Iako sam ostao jedini, predsjednik stranke Bernardić nije mi imao potrebe čestitati na izbornom uspjehu od preko 60 posto osvojenih glasova. Nije me nazvao prije dva tjedna, a nije me nazvao ni sinoć, za razliku od primjerice Zorana Milanovića koji je više puta nazvao da čestita. Bernardić, jasno, ne treba otići zbog političke nekulture koju je pokazao prema meni, nego zato što je SDP sa svojim partnerima doživio potop u cijeloj Hrvatskoj! Nazovimo stvari svojim imenom, nas par pojedinaca u Dalmaciji ostvarili smo izborni uspjeh na račun vlastitih imena, a usprkos SDP-u s Bernardićem na čelu i zato on više ne može biti predsjednik stranke", dodao je Klarin. Bernardić mora otići odmah  Dodao je i kao Bernardić mora otići odmah kako bi spasio SDP od daljnjeg urušavanja.  "Predsjednik stranke odmah mora otići jer svakim danom na čelu stranke ugrožava budućnost SDP-a. Ne podnese li ostavku istoga trena, kulminacija će se dogoditi na parlamentarnim izborima , kada god se oni održavali. Bernardić mora otići kako bi spasio SDP od daljnjeg urušavanja", poručio je. Vrdoljakovo koketiranje s HDZ-om uništilo je izglede Anke Mrak Taritaš  Klarin smatra kako uz Bernardića ostavku treba podnijeti i Vrdoljak te kako se samo tako može spasiti ljevica u Hrvatskoj.  "Osim Bernardića koji treba otići s mjesta predsjednika SDP-a, isto u HNS-u treba napraviti i Ivan Vrdoljak. Njegovo koketiranje s HDZ-om uništilo je izglede Anite Mrak-Taritaš da pobijedi starog HDZ-ova partnera i dugogodišnjeg zagrebačkog gradonačelnika Milana Bandića, ali Vrdoljak to nije radio slučajno. Naravno da se bojao pobjede Mrak-Taritaš koja bi u tom slučaju preuzela HNS, ali mislim da će se to dogoditi svejedno. S politikom kakvu nudi Vrdoljak, lijeva i liberalna opcija u Hrvatskoj nema nikakvu budućnost", smatra Klarin.