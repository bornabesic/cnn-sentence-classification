Gost Novog dana u utorak je bio predsjednik stranke HRID i saborski zastupnik Drago Prgomet. Govorilo se o aktualnim odnosima unutar vladajuće koalicije, njezinim problemima. Na pitanje o stavu prema HDZ-u i šefu stranke Tomislavu Karamarku, Prgomet kaže da ga je dao ranijom ostavkom, piše N1. "To je pitanje koje treba raspraviti Istražno povjerenstvo Sabora, jer ovo nije pitanje sukoba interesa, nego je političke naravi", smatra o aktualnoj aferi "Konzultantica." Prgomet kaže da se u politici Karamarka ne slaže s radikalnom retorikom, i "time što HDZ danas nije na vlasti, nego pri vlasti." "Mi smo u ozbiljnoj političkoj krizi. Imamo Vladu koja ne funkcionira, a izjava potpredsjednika Vlade o tome da su mogući novi izbori je potvrda tome, i onome što građani znaju. Možda nemate parlamentarnu većinu, a može se dogoditi da se ne izabere ni Ustavni sud. Država može završiti i u političkom kaosu." Prgomet vjeruje da će doći do velikih promjena u idućih nekoliko tjedana, prije svega u HDZ-u, gdje će se pokušati presložiti odnos snaga. "Politička pozicija i sve što se događa oko predsjednika HDZ-a nije dobro za Vladu ni državu", smatra Prgomet.   "Isključenje samog sebe iz procesa Ine nije rješenje, jer je i dalje potpredsjednik Vlade. Ne možete se isključiti iz donošenja odluka. Prije sam bio kritiziran da želim pad Vlade, a bojim se da i sami akteri u politici žele nove izbore. Tomu u prilog ide i izjava Bože Petrova", rekao je o samoisključenju Karamarka iz odluka o Ini dok se ne razjasni afera 'Konzultantica'.   "Odnosi među glavnim akterima unutar Vlade su takvi kao da se radi o zakletim neprijateljima, a ne ljudima koji bi htjeli četiri godine voditi Vladu. Meni je stalo do uspjeha Vlade, i neuspjeh ove Vlade je neuspjeh svakog od nas, no činjenica je da ne funkcionira", smatra Prgomet. Rekao je da postoji duboko nepovjerenje između HDZ-a i MOST-a, kao i veliki problemi u kadroviranju. Pukotine između Mosta i Domoljubne koalicije sve su veće, a pad hrvatske Vlade sve izvjesniji. Naročito nakon što je Banske dvore napustio Ivica Relković, posebni savjetnik Bože Petrova i jedan od ključnih ljudi Mostove platforme. Na to se osvrnuo i predsjednik HRID-a. "MOST ima i problem ostavke Relkovića s mjesta savjetnika Petrovu, za unutarnju i vanjsku politiku", rekao je Prgomet.   "MOST je nakon mog odlaska jako čuvao ime Relkovića, skrivajući ga s popisa ljudi koji su kreirali priču MOST-a. Radi se o osobi koja je osnivač HRAST-a. Radi se o vrlo principijelnom čovjeku. Razmišljali smo slično o tome kako bi MOST trebao postupiti nakon parlamentarnih izbora. Relkovićev odlazak je očigledno rezultat neslaganja s aktualnom politikom Bože Petrova. Grmoja kaže u jednom trenutku da su privatni razlozi, a odmah to demantira razlozima pripreme za izbore", rekao je Prgomet.