“On je Alahov najveći neprijatelj. Njegov sotonski pohod mora biti zaustavljen“. Tako stoji u prijetnji koju su vahabiti uputili dr. don Lushu Gjergju, katoličkom svećeniku, biografu Majke Tereze i jednom od najistaknutijih kosovskih intelektualaca. Vahabiti optužuju don Lusha da muslimane na Kosovu pod krinkom humanog rada obraća na kršćanstvo. Naime, don Lush je organizirao program savjetovanja, rehabilitacije i stručno obrazovanje za više od 20 tisuća udovica i silovanih muslimanki. Uspio je i u onome što Albancima nije stoljećima išlo, smanjio je krvnu osvetu, koja je donedavno bila jako izražena, na minimum. – Neće me nikakve prijetnje zaustaviti u misiji pomoći ljudima bez obzira na vjeru. Ti ljudi koji mi prijete nisu ni Albanci ni muslimani. U albanskom narodu postoji zajedništvo, mi smo braća po krvi, jeziku, po vjerovanju i po albanizmu. Naši stavovi nisu se promijenili, ni katolički, ni muslimanski, ni pravoslavni. Kršćani i muslimani mogu živjeti zajedno, samo trebaju imati jednu vjersku platformu, a mi smo je ovdje stvorili. Različitost ne znači i neprijateljstvo – uvjeren je don Lush. Dok je u Albaniji krvna osveta i dalje u punoj snazi, na Kosovu je već gotovo iščezla. Tu i tamo se primjenjuje u nekim malim zaostalijim mjestima, ali više nije dominantan problem. Svi Kosovari su složni da zasluga pripada upravo don Lushu koji je uspio u 20 godina promijeniti razmišljanje i pogled na tu groznu tradiciju. Iskorijenili običaj – Za nas Albance krvna osveta bila je veliki povijesni teret. Nije nam trebao rat, ubijali smo se između sebe. Godine 1990. osnovali smo pokret dobrotvorstva “Majka Terezija” s namjerom da očistimo dušu čovjeka i u vrlo kratkom roku uspjeli smo napraviti puno. Uspjeli smo pomiriti 1275 obitelji i uvjeriti ih da tuđi život poštuju kao svoj, tko ne prašta taj je neprijatelj mira i Boga, a krvna osveta je zlo koje Bog nikada neće oprostiti. Jer i u Bibliji i u Kur’anu Bog kaže: \"Onaj tko ubije nedužnu dušu, kao da je pobio cijelo čovječanstvo i Bog mu nikada neće oprostiti”. Nažalost, svi ubijeni u krvnoj osveti bili su nevini ljudi. Ljudi su konačno shvatili da bez praštanja nema vjere ni mira, ljubavi ni tolerancije. Kako čovjek može biti vjernik, a ubiti čovjeka samo zato što su bili takvi običaji? Sretan sam kao čovjek i kao svećenik koji se cijeli život zalagao za dobrobit, što je kod nas na Kosovu krvna osveta gotovo i nestala, dok se u Albaniji još uvijek događaju strašne stvari. Oko 5000 osoba u Albaniji na neki je način pogođeno ubojstvima iz krvne osvete, osvetničkim ubojstvima koje obitelji žrtava provode nad članovima obitelji ubojice. Iako je krvna osveta fenomen koji datira iz srednjeg vijeka, mnoga od “pravila” nisu se prilagodila modernim vremenima. Zabranjeno je ubijanje žena i djece, ali su mnogi prisiljeni skrivati se ili ostajati zatvoreni u kući. Zbog osveta, stotine djece prisiljene su ostati kod kuće ili se skrivati sa svojim obiteljima i ne mogu pohađati školu. Čineći stvari još težima, praksa osvete proširila se sa sjevera zemlje u gradove i južna ruralna područja – istaknuo je don Lush i priznao da mu je drago što se ljudi na Kosovu i spontano i bez ikakva nagovaranja sada mire i odustaju od krvne osvete. – Nedavno se kod Dečana spontano pomirilo 120 obitelji. Na jedno od takvih pomirenja bio sam pozvan kao gost. Nakon pomirenja prišla mi je jedna gospođa i povjerila mi se. Izdajica u obitelji “Moj je brat ubijen. Kako u kući nismo imale mušku osobu, moja sestra i ja odlučile smo ga osvetiti. Ni jedna od nas nije imala normalan život. Nismo se ni udavale jer smo čekale priliku da osvetimo brata. Hvala vam puno što su nam vaše riječi dale priliku za novi život. Do sada smo živjele s osvetom, a od sada ćemo živjeti s praštanjem. Od danas naš je brat opet živ nakon mog rukovanja s njegovim ubojicom koji je odslužio zatvorsku kaznu”, ponosno govori don Lush napominjći da pravi vjernik, bio on musliman ili kršćanin, koji istinski vjeruje i živi s Bogom, ne može nikada ne praštati čovjeku te priznaje kako za sve što je za sada postigao zahvaljuje Bogu. Često se prisjeća riječi koje mu je izgovorila Majka Terezija: “U Bogu gledam čovjeka, a u čovjeku vidim Boga“. Don Lush nas upućuje na priču 58-godišnjeg Albina iz Đakovice koji nam priča kako je njegov brat prije 20 godina ubijen zbog svađe oko zemljišta. – Iako je ubojica odmah uhićen, cijela njegova obitelj, zbog straha od krvne osvete, odselila se na nepoznato mjesto. Od oca sam dobio zadatak da osvetim brata. Prije pet godina saznao sam gdje se odselila obitelj ubojice mog brata. Kad sam sve pripremio, samo je bilo pitanje dana kada ću izvršiti krvnu osvetu. No tada sam na televiziji gledao emisiju u kojoj je upravo don Lush govorio o krvnoj osveti. Iako sam bio spreman ubiti, u glavi su mi odzvanjale riječi don Lusha. Sljedeći sam mu dan otišao u posjet i nakon razgovora s njim odustao od krvne osvete. Obitelj me najprije proglasila kukavicom i prestala je sa mnom razgovarati. Nakon što ih je posjetio don Lush, zajedno sa mnom otišli su posjetiti obitelj ubojice moga brata, pružajući im ruku pomirenja. Rekli smo im da se više ne moraju skrivati i da žive kao i svi ljudi bez straha. U međuvremenu, ubojica mog brata izišao je iz zatvora i došao na prag naše kuće tražeći oprost, za koji smo mu mi rekli da ga je davno dobio. Danas, nakon toliko vremena, postali smo dobri prijatelji i drago nam je što zbog krvne osvete nije bilo više ubojica u našim obiteljima – kroz suze je govorio Albin, ističući kako je za sve zahvalan don Lushu koji je spasio dvije obitelji od još veće tragedije. Bez muslimanskog obreda A sam don Lush iza sebe ima još jednu zanimljivu epizodu – veliko prijateljstvo s vođom kosovskog preporoda Ibrahimom Rugovom. Kako se u medijima nakon njegova pokopa, na kojem nije bilo muslimanskog obreda, špekuliralo da je prešao na kršćanstvo, pitali smo don Lusha koliko ima istine u tome. – Rugova je duhom i srcem živio kao kršćanin. Dva se puta pričestio, jednom u Beču, drugi put u Prizrenu. Sjećam se kad sam bio s njim kako su ga novinari, provocirajući ga, pitali zna li da se samo kršćani mogu pričestiti. Rugova im je na to odgovorio kako nije neznalica i time im dao neizravno na znanje da je zapravo prešao na kršćanstvo. Nakon toga, Rugova je zbog učestalih napada na njega kao kršćanina znao govoriti: “Za sve što sam učinio krivi su don Lush i Katolička crkva. Rugova se nije obazirao na kritike o tome zašto je prešao na kršćanstvo, niti ga je to zamaralo. Uvijek je govorio: “Politika nije matematika, čovjek nije brojka nego osoba i kao takvog treba ga poštovati bez obzira na vjersku pripadnost”.