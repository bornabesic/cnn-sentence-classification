Ministar graditeljstva i prostornog uređenja Lovro Kuščević (HDZ) ocijenio je danas kako članovi HSS-a na terenu ne dijele mišljenje Glavnog odbora HSS-a da ta stranka na predstojeće prijevremene parlamentarne izbore izađe u predizbornoj koaliciji sa SDP-om i njegovim partnerima.  "To je odluka delegata Glavnog odbora HSS-a, ali članovi na terenu ne dijele takvo mišljenje", izjavio je Kuščević novinarima za posjeta Slavonskom Brodu.  Za program kandidata predsjednika HDZ-a Andreja Plenkovića rekao je kako neće biti promjena u odnosu na poveznicu s utemeljiteljem HDZ-a Franjom Tuđmanom i državotvornošću stranke.  "S druge strane, sasvim sigurno bit će mnogo novina jer Plenković ima novu svježinu, nove ideje, europska iskustva što HDZ i Hrvatska treba. Bit će to program koji će HDZ dovesti na vlast", rekao je Kuščević i naglasio kako podupire takav program. >> 'HSS sa SDP-om zbog matematike i brojeva na izbornim listama, HDZ je sad jedina demokršćanska opcija' 