Foto: Šibenik.in  ŽUPANIJSKI sud u Šibeniku odbio je žalbe državnog odvjetnika i branitelja četvorice okrivljenih za prijevare u TLM-u i Jadranskoj banci čime je ovim tvrtkama naneseno 170 milijuna kuna štete.  SUCI Županijskog suda u Šibeniku odbili su prijedlog obrane da okrivljene u slučaju TLM-a i Jadranske banke, koji su ova poduzeća oštetili za 170 milijuna kuna, pusti da se brane sa slobode. Tonći Kandido ostaje u istražnom zatvoru, a austrijske državljane Lorana i Marka Pejčinoskog i Slovenca Andraša Brodnjaka tek treba privesti.   Odvjetnik prvookrivljenog Kandida, podsjeća Šibenik.in, tražio je da se njegovom klijentu ukine istražni zatvor i da ga se pusti na slobodu uz jamčevinu od 300.000 kuna. Sud je zahtjev odbacio. Odbačeni su i zahtjevi tužitelja da se istražni zatvor stranim državljanima odredi zbog opasnosti od bijega, a ne samo zbog međusobne komunikacije i utjecaja na svjedoke. Tužiteljstvu je za određivanje istražnog zatvora glavni argument bila komunikacija između okrivljenika nakon obavijesnih razgovora na koje je Kandida pozivala šibenske policija, a on nakon posjeta policijskoj postaji mobitelom nazivao ostale okrivljenike. Nema opasnosti od bijega  Sud je, piše šibenski portal, prihvatio osnovanost sumnje da su okrivljenici počinili kaznena djela za koja se terete te da bi međusobnom komunikacijom mogli ometati kazneni postupak, ali nije prihvatio da s njihove strane postoji opasnost od bijega.  Naime, poznato je gdje ti strani državljani žive i ništa ne ukazuje na to da se oni ne bi odazvali na obavijesne razgovore ili na ispitivanje, da su bili pozvani, a kako su preko svojih odvjetnika ostvarili kontakt sa sudom, izvanraspravno vijeće zaključilo je da ništa ne ukazuje da su u bijegu ili bijegom namjeravaju ometati kazneni postupak.  "O tome koje su iduće radnje državnog odvjetništva bit ćete obaviješteni čim one budu poduzete" rekao je glasnogovornik šibenskog Županijskog državnog odvjetništva Emilio Kalabrić. Sloković i Prodanović novi branitelji oca i sina Pejčinoski  Obranu optuženih oca i sina Pejčinoski preuzeli su zagrebački odvjetnici Jadranka Sloković i Čedo Prodanović.   Sloković još nije zaprimila službeno rješenje niti je o strategiji daljnje obrane razgovarala sa svojim branjenikom, ali uvjerena je da su prava njezinog klijenta apsolutno povrijeđena.  "Ne znam treba li se moj branjenik odazvati šibenskom pravosuđu nakon što mu je već određen istražni zatvor, ali znam da su mu tu opciju trebali ponuditi ranije. Ovako su povrijedili njegova prava. Nažalost, to je već klasika u takvim slučajevima u Hrvatskoj gdje se namjerno stvara medijska hajka i tako utječe na postupak. Tako to ide kod nas, u nedostatku argumenata ide se na osudu javnosti unaprijed. Istražni zatvor protiv mog branjenika određen je bez osnove jer on nikad nije bio pozvan da dođe i da svoj iskaz, niti pred policijom, niti na istražnom ročištu na kojem se raspravljalo o određivanju istražnog zatvora, tako da takav postupak suda smatram nezakonitim i planiram podnijeti ustavnu tužbu" rekla je Sloković, braniteljica Marka Pejčinoskog. Lorana Pejčinoskog sada brani Čedo Prodanović, a prema informacijama kojima raspolaže Šibenik.in Andraša Brodnjaka još uvijek šibenski odvjetnik po službenoj dužnosti Danijel Miljković. Odvjetnik Tonćija Kandida je Krešimir Škarica.