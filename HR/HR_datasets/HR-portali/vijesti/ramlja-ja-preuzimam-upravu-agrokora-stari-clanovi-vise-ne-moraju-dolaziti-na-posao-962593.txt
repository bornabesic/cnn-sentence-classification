Foto: Hina, Agrokor, Index PREMIJER Andrej Plenković u ponedjeljak je, nakon sastanka s Koordinacijom odbora banaka kreditora Agrokora, kazao da predstavnici banka vjerovnika podržavaju zakonski i institucionalni okvir za Agrokor te će osigurati prvu tranšu likvidnosti, do 150 milijuna eura, za taj koncern.  Predstavnici banaka podržavaju zakonski i institucionalni okvir i daju podršku Anti Ramljaku, koji je postavljen za izvanrednog povjerenika Agrokora, kazao je u izjavi za medije Plenković. Banke će u Agrokor ubaciti 150 milijuna eura  Istaknuo je i da je dogovoreno da šest banka vjerovnika daju novu svježu likvidnost - dakle novi kredit Agrokoru, kako bi osigurao poslovanje, isplatio dobavljače i radnicima dao plaće do Uskrsa.  "To je spremnost koju su banke potvrdile. Riječ je o iznosu do 150 milijuna eura. Tijekom popodneva definirat će se detalji tog dogovora", izjavio je Plenković.  Osvrnuvši se na problem mjenica, Plenković je kazao da su banke izrazile razumijevanje za posebnost toga problema. "Iskoristit ćemo sve mehanizme da se nađe rješenje u kojem bi onaj koji je bio krajnji korisnik tih sredstva, na kraju ta sredstva i vratio. Mislim da postoji jedan konsenzus kako je ovo pitanje bitno i zbog pouzdanja i povjerenja prema dobavljačima, a i rješavanja toga pitanja, koje mislim da u budućnosti treba puno obazrivije i s dužnom pozornošću i pratiti i ulaziti u takvu vrstu poslovnog odnosa", istaknuo je između ostaloga premijer.  Po riječima predsjednika Uprave Zagrebačke banke Miljenka Živaljića ispred koordinacije odbora kreditora Agrokora, kazao je da banke podržavaju program restrukturiranja Agrokora i potvrdio da će osigurati dodatnu likvidnost od 150 milijuna eura.  Članice koordinacijskog odbora financijskih vjerovnika su Erste&Steiermärkische Bank, Privredna banka Zagreb, Raiffeisenbank Austria, Sberbank, VTB Bank (Austria) AG i Zagrebačka banka. Ramljak: Članovi stare uprave ne moraju dolaziti na posao Premijer Andrej Plenković ranije je, u izjavi novinarima nakon sastanka s dobavljačima kazao da je dogovoreno da se podmiruju prvo dobavljači kojima je blokiran račun, dok je prokuristica Kraša Marica Vidaković izjavila da je dogovoreno da se dućani Konzuma napune robom.  "Bilo je jasno da postoji povjerenje dobavljača prema zakonski uređenom i strukturiranom procesu izlaska iz aktualne krize, koji je praktički započeo rješenjem Trgovačkog suda u Zagrebu nešto prije d 10 sati. Jutros smo bili učinkoviti i brzi i Ramljak ima, temeljem rješenja Trgovačkog suda, puni mandat da djeluje kao povjerenik", kazao je premijer.  Ante Ramljak je rekao kako on sad preuzima ulogu uprave, a staru će pitati samo da mu pojasne neke stvari.   "Ali da dolaze na posao svaki dan, nije potrebno", rekao je.