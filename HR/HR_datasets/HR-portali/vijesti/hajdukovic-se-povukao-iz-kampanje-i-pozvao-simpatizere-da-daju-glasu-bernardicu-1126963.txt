Kandidat za predsjednika SDP-a Domagoj Hajduković povukao se danas iz izborne utrke, a sve koji su ga do sada podržavali pozvao je da glasuju za Davora Bernardića. Na konferenciji za novinare u stranačkoj središnjici objasnio je kako zajedno sa svojim timom želi spriječiti osipanje glasova, a budući da nije favorit, podržao je Bernardića jer smatra da imaju iste ciljeve i pripadaju istoj generaciji. “Sa svojim timom sam zaključio da ne želimo daljnje rasipanje glasova, jer SDP-u treba okrupnjavanje i zbijanje redova i zato smo odlučili stati iza Bernardića”, rekao je Hajduković. Kao razlog potpore Bernardiću navodi i činjenicu da je u kampanju krenuo iz Vukovara i Slavonije, na devastaciju koje je, kaže, i sam želio upozoriti svojom kandidaturom. “Za predsjednika stranke kandidirao sam se jer sam želio mijenjati SDP i Hrvatsku i poslati poruku mojoj generaciji, koja iz Hrvatske iseljava, umjesto da je gradi”, rekao je Hajduković. Kampanja za predsjednika stranke službeno je počela u subotu, a novinare je zanimalo zašto već tada nije odustao od kandidature, no Hajduković na to pitanje nije dao jasan odgovor. Upitan je li od kandidature odustao zato što računa da će ga Bernardić podržati kao kandidata za potpredsjednika stranke, uzvratio je kako “odlučno odbacuje insinuacije da je riječ o bilo kakvoj trgovini”. Uz Hajdukovića su na konferenciji bili i predsjednici bjelovarsko-bilogorske i šibenske organizacije SDP-a Vedran Babić i Franko Vidović te predsjednica Glavnog odbora Romana Jerković, koja je Bernardića nazvala najboljim među kandidatima i mladim čovjekom koji ima potencijal da bude lider budućnosti. Hajdukovićevim odustajanjem broj kandidata za predsjednika SDP-a pao je na sedam. >> Davor Bernardić: Nevažeći su mi potpisi podmetnuti  >> 'Voljela bih da SDP u budućnosti surađuje sa Živim zidom' 