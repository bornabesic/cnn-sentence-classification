Državno izborno povjerenstvo (DIP) nije, unatoč činjenici da Hrvatska ima velik broj nezaposlenih mladih, uspjelo pronaći niti jednog visokoobrazovanog ekonomista koji bi u toj instituciji stekao prva radna iskustva bez da zasnuje radni odnos. Povjerenstvo je, naime, javno pozvalo da mu se jave tri osobe koje žele stručno osposobljavanje bez zasnivanja radnog odnosa za administrativnog tajnika, stručnog suradnika pravne i stručnog suradnika ekonomske struke, no odaziv je bio više nego skroman, potvrđuju u utorak u DIP-u.  Za mjesto visokoobrazovanog stručnog suradnika ekonomske struke nije se prijavio niti jedan kandidat, a za onog pravne struke samo jedan. Zanimanje za mjesto administrativnog tajnika, za koji se tražilo srednjoškolsko obrazovanje, pokazalo je šest kandidata, od kojih dva nisu ispunjavali uvjete.  Nakon što je proveden postupak prijema, dva kandidata (za mjesto administrativnog tajnika i pravnika) počeli su se stručno osposobljavati 1. srpnja.   U DIP-u ne komentiraju podatke o slabom odazivu na stručno osposobljavanje, no ističu kako su njihova dosadašnja iskustva na tom području vrlo pozitivna.   Povjerenstvo stručno osposobljavanje provodi od 2013. godine, a dosadašnja praksa ukazala je da polaznici "u velikom dijelu" pomažu, kako i provedbi izbora, tako i u našem redovnom poslovanju, navode iz DIP-a. >> U prvih šest mjeseci 2016. 40 posto više oglasa za posao