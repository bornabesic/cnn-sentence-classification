Premijer Andrej Plenković u četvrtak je bio u radnom posjetu Đakovu, gdje je dao izjavu oko objave duga Agrokora, prema kojem je dužan ukupno 40 milijardi i 409 milijuna kuna, bez navedenih dugovanja društva Mercator. Na novinarsko pitanje ometa li objava visine duga koncerna Agrokor Vladin plan i hoće li se u roku uspjeti vratiti dug, premijer je prvo podsjetio na dosad učinjeno po pitanju tog koncerna. "Zamislite da nije bilo zakona o izvanrednoj upravi u trgovačkim društvima od strateškog značaja. Cilj mene, moje Vlade, Vlade HDZ-a, pa i naših dujučerašnjih partnera iz Mosta, je bio da se ovim zakonom spriječi gospodarski i financijski tsunami koji bi pogodio sve nas. Mislim da smo to ostvarili", naglasio je premijer Andrej Plenković, piše Dnevnik.hr. "Izvanredna uprava radi mjesec dana, danas su dali svoje prvo izvješće sukladno zakonu i dostavili ga Ministarstvu gospodarstva i trgovačkom sudu. Njihova temeljna zadaća je bila da najprije pogledaju knjige, da pogledaju financijska izvješća i daju jasne podatke o čemu je riječ. Da bi to napravili angažirali su jednu od četiri ključne svjetske revizorske kuće koje nisu imale nikakve veze s poslovanjem Agrokora. Pregledali su dokumente i utvrdili kolike su obveze", rekao je Plenković. "Ono što je važno je da smo mi zakonom napravili oko kompanije, omogućili da praktički dođe do mirovanja za stare obveze. Dali šansu izvanrednoj upravi da temeljem tog poteza povjerenja može dobiti svježu likvidnost, to se dogodilo prije Uskrsa. Povjerenik me izvijestio da samo od prihoda koji generira kompanija u proteklih mjesec dana su osigurana sredstva za plaće svih zaposlenika. Dobavljači dostavljaju robu. Njima se sve ovo što ide nakon 10. travnja, normalnim slijedom isplata dospjelih obveza, plaća. Od OPG-a do velikih dobavljača. Dakle, kompanija i sustav u ovom trenutku funkcionira normalnim poslovanjem", naglašava premijer. "Istodobno, došli su i renomirani svjetski konzultanti, ljudi koji se bave financijskim i poslovnim restrukturiranjem ovako velikih kompanija kao što je Agrokor. Oni će iskoristiti vrijeme koje je pred nama, to je godina dana, da nastoje napraviti jedan održivi plan. I taj proces će trajati. Ono što je važno je da mi njime upravljamo. Dakle, ovo nije kriza koja je pala na nas pa ne znamo što ćemo. Mi smo stvorili instrumente koji nam omogućuju upravljanje krizom i to je ta ključna razlika između demagogije, populizma i ozbiljnih stranaka i ozbiljne Vlade. I apeliram na sve naše ljude da vide razliku između politikantstva i ozbiljne politike", poručio je na kraju premijer Plenković, piše Dnevnik.hr. Upitan hoće li se država uključiti u spašavanje Algoritma, Plenković je odgovorio da je Ministarstvo kulture u kontaktu s nakladnicima koji djeluju u okviru Hrvatske gospodarske komore i da se traže moguća rješenja gdje bi eventualno netko drugi preuzeo dio knjižara. Razmatra se eventualni otkup dijela knjiga kako bi se pomoglo Algoritmu, dodao je. Premijer je u Đakovu boravio u prigodi otvaranja ureda Agencije za plaćanja u poljoprivredi, ribarstvu i ruralnom razvoju u tom gradu. Otvaranje tog ureda će poljoprivrednicima omogućiti lakši dolazak do subvencija i potpora, ocijenio je. Agencija za plaćanja, uz središnji ured u Zagrebu, posluje i putem 21 podružnice u županijskim centrima, a uz tri ispostave (Senj, Metković i Korčula) ponovno djeluje i u Đakovu, u kojem je ispostava zatvorena 2013. godine, a rad preseljen u Osijek. Od 7.700 poljoprivrednika koji u osječkoj podružnici podnose zahtjeve za potpore, njih više od 2.000 je s đakovačkog područja i za njih je ponovno otvaranje ispostave u Đakovu iznimno važno.