Hrvatskom školstvu potrebna je reforma. S njom se, zapravo, već debelo kasni. U 2017. smo godini, a đaci nam iz klupa izlaze nepripremljeni za život. Informatika nije obavezna, previše je predmeta, bubanja napamet, obavezno obrazovanje nam je prekratko... Odgovornost na Plenkoviću Pitanje obrazovanja pitanje je od nacionalne važnosti i konačno ga tako treba početi i tretirati. Drže to i naši sugovornici s kojima smo razgovarali dan nakon prosvjeda za kurikularnu reformu s kojeg je, kao i s prvog, godinu dana ranije, poslana poruka vladajućima da je vrijeme za prelazak iz tradicionalne škole na moderan sustav. Naš ugledni znanstvenik u svijetu, molekularni biolog Igor Štagljar drži da je reforma obrazovanja nacionalni prioritet koji se što prije mora ostvariti. No naglašava kako se pitanje kurikularne reforme totalno ispolitiziralo jer je očigledno da nekim interesnim krugovima u Hrvatskoj nije stalo da mladi dobiju potrebno znanje. – Najjednostavnije je manipulirati ljudima koji su u neznanju. Radi se o potpunom zatupljivanju našeg naroda jer, ako mu date manje obrazovanja, narod će puno manje kritički razmišljati, a to podrazumijeva i manje otpora i buntovništva – smatra Štagljar. Naglašava i da je prošlo godinu dana od prvog prosvjeda, a stvari se nisu pomakle s mrtve točke. Razloge vidi u politici i ideologiji, ali prije svega ogromnom egu onih koji odlučuju i koji su, kaže, zasjenili samu bit kurikularne reforme. – Ideološki obojena rasprava zaštitni je znak naše Hrvatske, a sve to skupa nema nikakve veze s normalnom, uljuđenom demokratskom raspravom. Jer u demokratskim raspravama nema izljeva mržnje, nema fizičkih napada i degradacije onog s druge strane. A to sve se događa u Hrvatskoj svaki put kad na scenu stanu dvije suprotstavljene strane, dva svijeta i dva različita pogleda na život, kao što je u slučaju reforme obrazovanja. Fizičar Ivica Puljak kaže pak da bi se potpuna kurikularna reforma morala provesti u roku od četiri godine, najprije eksperimentalno u određenom broju škola, a zatim i u cijelom sustavu. Naglašava i da dio odgovornosti za neprovođenje kurikularne reforme snosi i Vlada Zorana Milanovića, ali i da je još veća odgovornost na HDZ-ovim vladama koje su, zajedno s Mostom, predale obrazovanje ljudima s lošim namjerama za budućnost ove zemlje. Sada je najveća odgovornost na premijeru Plenkoviću jer vodi državu, rekao je. Puljak je uvjeren da u slučaju neprovođenja kurikularne reforme Hrvatsku očekuje daljnje zaostajanje za modernim svijetom. Poduzetnik Nenad Bakić navodi pak primjer Finske u kojoj je školstvo temeljni stup njihova društva. – Da ilustriram, ako je jučer Donald Trump postao predsjednik SAD-a, Finci će već sutra kao dio obrazovnog programa imati lekcije o lažnim vijestima, alternativnim činjenicama itd. – rekao je Bakić. Veliko je i pitanje je li u Hrvatskoj moguće postići politički konsenzus po pitanju kurikularne reforme, ali i bi li reformu mogao ubrzati i ulazak HNS-a u Vladu. A o tome se uoči tjedna u kojemu se očekuje da premijer Plenković pokaže novu većinu, i glasno nagađa. Politički analitičar Žarko Puhovski smatra kako bi se kurikularna reforma mogla nastaviti “po starom” u slučaju ulaska HNS-a u Vladu i u slučaju postavljanja HNS-ova Pere Lučina za novog ministra znanosti, obrazovanja i sporta. Jokiću je stalo Puhovski je uvjeren i da bi u tom slučaju Boris Jokić, bivši voditelj Ekspertne skupine za cjelovitu kurikularnu reformu, mogao ponovno doći na njezino čelo. – On bi to sigurno prihvatio jer je njemu do toga stalo. Dakle, kombinacija Lučin ministar, a Jokić šef Ekspertne skupine mogla bi biti pravac za guranje cijele priče dalje, ali pitanje je koliko bi sve skupa trajalo – smatra Puhovski. Sam Boris Jokić, koji se spominjao i u kombinaciji kao potencijalni budući ministar, kaže da za političku funkciju nije zainteresiran jer je prije svega znanstvenik. Ali ako se opet raspiše natječaj za Ekspertnu skupinu, ističe da će razmisliti hoće li se prijaviti.