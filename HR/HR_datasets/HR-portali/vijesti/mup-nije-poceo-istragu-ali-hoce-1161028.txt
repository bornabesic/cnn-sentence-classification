Ministarstvo unutarnjih poslova još nije započelo istragu o navodnim nepravilnostima u poslovanju Agrokora, no sasvim je izvjesno da će to učiniti. Ako ne drukčije, a ono po kaznenoj prijavi koju je Božo Petrov podnio protiv Ivice Todorića i uprave Agrokora zbog sumnji u lažiranje financijskih izvješća o poslovanju koncerna. Petrov je kaznenu prijavu podnio Državnom odvjetništvu koje će od policije zatražiti provođenje potrebnih radnji. U kuloarima se počelo govorkati kako ministar unutarnjih poslova Vlaho Orepić koristi politički utjecaj i pritišće policiju da se istragom započne što prije, što on opovrgava: – Niti to smijem, niti to činim – tvrdi Orepić, naglašavajući da će policija po nalogu Državnog odvjetništva obaviti svoj dio posla jednako kao i u svakom drugom slučaju. U prošlotjednom intervjuu za Večernji list ministar Vlaho Orepić kazao je: “Ako je zaista istina da su uprava i menadžment na čelu s Ivicom Todorićem već dugo falsificirali likvidnost i ako je istina da je dug onoliki kako se govori, onda su svi iz vodstva Agrokora na čelu s Todorićem klasični lopovi. A kad se radi o lopovima, svi su potrebni zakoni napisani.”      >> Ovo je 9 stručnjaka s kojima Alvarez želi vratiti Agrokor u život >> Otkrivamo tko je Hrvatica u Alvarezovom timu 