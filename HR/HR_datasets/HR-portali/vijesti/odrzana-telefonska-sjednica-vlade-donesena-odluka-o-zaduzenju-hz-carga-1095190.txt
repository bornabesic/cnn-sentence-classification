Vlada je na telefonskoj sjednici HŽ Cargu dala suglasnost da kratkoročni kredit iz 2014. godine zamijeni dugoročnim, desetogodišnjim kreditom kod Hrvatske poštanske i Croatia banke uz državno jamstvo, a riječ je o kreditu u iznosu od 250 milijuna kuna.  Kredit za financijsku konsolidaciju, u iznosu od 120 milijuna kuna, te financiranje zbrinjavanja viška radnika, u iznosu od 130 milijuna kuna, odnosno ukupno 250 milijuna kuna, Vlada je HŽ Cargu odobrila u travnju 2014. godine, a tvrtka je taj kredit, koji je dobila od HPB-a i Croatia banke, trebala vratiti jednokratno, u roku godinu dana. Krajem svibnja prošle godine Vlada je odobrila izmjenu uvjeta zaduženja, kojima je bilo predviđeno da HŽ Cargo kredit otplati jednokratno, do 16. svibnja ove godine.  No, tvrtka se "još uvijek nalazi u procesu restrukturiranja i financijske konsolidacije te se suočila s nemogućnošću vraćanja kratkoročnog kredita. Banke nisu izvršile prisilnu naplatu budući da je HŽ Cargo pokrenuo pregovore s bankama kako bi refinancirao postojeću glavnicu kratkoročnog kredita u dugoročni kredit", navodi se u priopćenju Vlade koja je donijela odluke o izmjeni ranijih odluka o davanju suglasnosti za kreditno zaduženje HŽ Cargu te o državnom jamstvu za taj kredit. Kako se objašnjava u samoj odluci, novo zaduženje "neće povećati kreditnu zaduženost HŽ Carga niti ugroziti održivost jer tvrtka ima likvidni potencijal koji omogućava plaćanje mjesečnih anuiteta dugoročnog kredita u iznosu od oko 2,08 milijuna kuna mjesečne glavnice uvećano za kamate".  U objašnjenju same odluke se također navodi da bi njeno nedonošenje imalo za posljedicu aktiviranje državnog jamstva u punom iznosu od 250 milijuna kuna, što bi se naplatilo iz državnog proračuna, dok bi Ministarstvo financija tada regresno zatražilo plaćanje od HŽ Carga u jednokratnoj isplati. To bi dovelo do blokade žiro-računa HŽ Carga, a automatski i do blokade ovisnih društava, odnosno njihova stečaja, navodi se u obrazloženju odluke. Prema odluci koju je danas donijela Vlade, HŽ Cargo će kredit vraćati sukcesivno, u roku od deset godina od potpisa ugovora o kreditu i otplaćivati ga u jednakim mjesečnim ratama, a kamatna stopa je promjenjiva i trenutno iznosi 4,40 posto godišnje.  >> EK: Novi plan za HŽ Cargo ili mora u stečaj 