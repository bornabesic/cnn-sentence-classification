U programu Radio Dalmacije gostovao je potpredsjednik Vlade i čelnik Mosta Božo Petrov. Razgovaralo se o situaciji u državi i političkim aktualnostima. Prenosimo najvažnije naglaske razgovora. Jeste li pogriješili kada ste izabrali HDZ za svog koalicijskog partnera? - Ne bih rekao da sam pogriješio zato što se ona druga strana, koalicija Hrvatska raste, ponijela kako se ponijela. To je bila metoda isključenja, nakon toga smo dali priliku drugoj strani i s njima sastavili Vladu, trenutno jesmo u suradnji, nismo u braku, i nadam se da nam je isti interes - provođenje reformi. Je li to bio brak iz ljubavi ili interesa i jeste li pred razvodom, kako se čini? Ako želite nešto promijeniti u državi, morate preuzeti odgovornost, morate pokušati određene stvari provesti i to je razlog zbog čega smo s bilo kojom strankom išli formirati vlast. Nama bi bilo jednostavnije ostati u Saboru i promatrati što se događa i bildati sebi političke bodove. Nismo zbog toga ušli u politiku da bi stvarali stranku za idućih 50 godina. Što smo radili tri mjeseca? Većina stvari koje su išle iz Vlade u Sabor i obrnuto, je većinom ono što smo mi poticali. I racionalizacija troškova po ministarstvima i ukidanje ureda bivšeg predsjednika i što se tiče prijevoza đacima, u pripremi je prijedlog novog Ovršnog zakona, mjere u poljoprivredi, u tom ministarstvu nas je dočekao kaos, one sada idu u slijedeća dva tjedna... Najveći problem je kada u trenutku kada određene stvari predložite u Sabor, tipa beneficija zastupnika, dobijete ili pasivni ili aktivni otpor u smjeru da se HDZ i SDP slože u Saboru da se to ne napravi. Ono što ćemo mi predložiti u sljedećih tjedan i pol dana je način da primate plaću kao saborski zastupnik ovisno o tome koliko se pojavljujete na poslu. Ne postoji tvrtka u svijetu koja vam daje plaću od 16 tisuća kuna minimalno, a da se ne pojavljujete na poslu i da ne ponesete nikakvu odgovornost. I tu očekujem otpore, ali se nadam da će se stvari uspješno odraditi. Gdje je Most u toj priči, pada vam rejting, drži li vas zbog toga HDZ u šaci na neki način? Nas apsolutno nitko ne drži u šaci, ne interesiraju nas postoci, nama su u cilju promjene. Građani bi trebali vidjeti u zadnjih mjesec dana što se događa u Saboru i oni bi ih trebali kazniti, mediji bi o tome trebali pisati. Svi bi trebali biti aktivni. Građani su to prepoznali na prošlim izborima birajući vas, mislite li da ste propustili tu šansu koju ste tada dobili? Čak se i ne bih složio, mogli smo bildati postotke i pojaviti se za 4 godine. Morate preuzeti odgovornost. Svjestan sam da su očekivanja ljudi bila prevelika i da su oni htjeli promjenu preko noći, da su nekoga trebali optužiti, da zbog sustavnosti HDZ-a i SDP-a je bilo najlakše pustiti informaciju da je Most apsolutno krivac za sve. Most je cijelo vrijeme propagirao nestranačkog mandatara, uspjeli smo, tražili smo i ukidanje povlastica, i ukidanje Ureda, i mjere, mi smo sve to napravili, trudit ćemo se raditi i dalje, a sada je red na građanima da taj dio prepoznaju i pritisnu političare. Most je jedinstven, imamo dobro razrađen sustav u kojem smjeru želimo ići. Naša sloboda i naša prednost je da pojedinci unutar Mosta mogu davati izjave, a nisu posloženi po piramidalnom sustavu gdje je na vrhu faraon. Kako komunicirate s premijerom Tihomirom Oreškovićem i Karamarkom? Ministri u Vladi su u savršenoj koordinaciji i to zaslugom premijera, i to je ogromna prednost. Komunikacija je zadovoljavajuća s nekim članovima, s nekim vrhunska, ali bitno je da je komunikacija na nivou da se stvari mogu odrađivati. Nije problemu komunikaciji Vlade, već u komunikaciji između stranaka, ali i saborskih zastupnika. Usudio bih se reći da Vlada gotovo savršeno radi. Novi sukob između Mosta i HDZ-a oko policijskog kadra i Ine? Čuo sam u medijima da je puštena informacija, ja sam na tom sastanku bio prvih 10 minuta i nije bilo te izjave, volio bih da se predstavnici druge strane izjasne je li bilo. Ako je bilo to moramo reći da na takav način nema smisla razgovarati. Postavljati ultimatume, ucjene na račun oko čega smo se prvi dan pregovora dogovorili. Postavljanje ultimatuma neće proći. Znači, vi ste spremni na nove izbore? Mi smo bili spremni u svakom trenutku od izborne noći. Naša prednost je u tome što nismo ušli u politiku da od politike zarađujemo. Mi smo ušli stvari promijeniti, ako će to građani honorirati i prepoznati i dati nam glas- super, mi ćemo za njih raditi. Ako im je draži SDP, HDZ ili neka druga stranka, neka glasaju za njih. Gospodin Bandić već otvoreno neko vrijeme zagovara preslagivanje, neki čelnici drugih stranaka su za nove izbore. Što nas čeka? Ja ne vjerujem u preslagivanje niti da će se dogoditi novi izbori. Mislim da je potrebno biti razuman i oprezan iz razloga što je EU poslala jasnu poruku oko toga kao i kreditne agencije koje su jasno rekle što će se dogoditi ako se nastavi politička nestabilnost. Vlada je napravila dobar proračun , drugi je Akcijski plan reformi. Mnogo bi se toga stavilo na kocku, mislim da bi netko trebao biti jako odvažan i riskirati da bi zadovoljio svoje interese. Rušiti Vladu iz razloga što ne možete ostvariti interese - to je ono što se treba kazniti. Nadam se da svi žele dobro Hrvatskoj. Je li normalna ova situacija koja se događa na javnoj televiziji da je u stotinjak dana nove Vlade smijenjeno 70-tak urednika i novinara? Ne podržavam na bilo kakav način političke smjene. Ali, na žalost, ovo nije izoliran slučaj i to je nešto što se događa u Hrvatskoj i za vrijeme bivše Vlade, i one prije. Ali ono što najviše boli – što se događa s tim ljudima, što se događa s tim plaćama, znaju li ljudi da se njihove plaće ne mijenjaju kada odu s funkcija, jednostavno se čeka 4 godine pa se samo promijeni vodstvo, to se događa iz ciklusa u ciklus, a mi stvaramo sve veće i veće troškove. Što mislite o ministru Hasanbegoviću? Ono što je nama bilo bitno jest da se on jasno ogradi od bilo kakvih poveznica s bilo kojim režimom što je on jasno i napravio Da, ali nakon što je dobio packu. U trenutku kada se netko imenuje nemam sve podatke od njegovog rođenja do danas, s druge strane moramo dati mogućnost ljudima imaju mogućnost za ispričati se i za promijeniti se, ako je netko nešto zastupao prije 20 godina ne mora značiti da u 20 godina nije sazrio. Moramo biti društvo koje prihvaća isprike, koje daje isprike i koje daje druge prilike. Mislite li da je doveden da ‘sredi’ medije? Ne, ne bih se s tim složio. S druge strane, naravno da se treba paziti i mislim da to nije njegova intencija ali mislim da uvijek treba budno pratiti ono što se događa s medijima da se ne završi na kraju s tim Slažete li se s tezom da je u Hrvatskoj na djelu fašizacija društva? Ma ne bih se složio, mrzim na bilo kakav način ekstremizam, bio on desno ili lijevo, mislim da je i razina obrazovanja pala u Hrvatskoj zadnjih 20 godina, političari automatski imaju manji osjećaj za odgovornost za riječi koje izgovore, potpuno su slijepi, gluhi i potpuno neodgovorni za ono što se događa i što je posljedica njihovih riječi. Na tome treba poraditi. Ovo što se sada stavlja neki pridjev fašistoidni ili bilo što slično je pokazatelj male, ekstremne skupine ljudi koji su samo zbog mogućnosti nekakvog sudjelovanja u Vladi dobili mogućnost malo se jače medijski prezentirati. I to je ogroman problem. Mislim da bi oni to trebali riješiti unutar svojih redova. Ali ogromna većina saborskih zastupnika i Vlade nema nikakvog doticaja s takvom vrstom politike, dapače, suprotno. Kadrovira li Crkva u Hrvatskoj? Što se nas tiče, ne. Je li Lozančić bio osobni obavještajac Zorana Milanovića? Mene smeta takva tvrdnja jer, ako ćete nešto tako izreći, onda morate stvari istjerati na čistac. Ne možete optužiti nekoga, a da niste dali jasne dokaze jer to baca jako veliku mrlju na osobu poput gospodina Lozančića koja možda nije kriva. Ako je kriva, onda želim znati da je kriva. Ako stvarno postoje dokazi za takvu optužbu onda bi bilo minimalno korektno ili da se provede istraga ili da se na kraju povuku riječi. Kako biste, kao psihijatar, ocijenili stanje nacije? Ne bih miješao struku i javno djelovanje, svi moramo postati svjesni da smo i kao pojedinci odgovorni za to u kojem će se smjeru razvijati naše društvo. I kroz naš javni angažman i kroz naše riječi. Naravno, što ste istaknutiji u medijima, mislim da trebamo biti oprezniji i jako odvagati prije nego nešto kažemo. I u tom smjeru djelovati i davati ljudima drugu priliku', zaključuje Petrov za Radio Dalmaciju.