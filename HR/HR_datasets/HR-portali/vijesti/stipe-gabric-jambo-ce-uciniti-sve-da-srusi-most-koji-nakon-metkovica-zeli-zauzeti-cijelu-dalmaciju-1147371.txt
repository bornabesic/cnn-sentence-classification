Metković će na lokalnim izborima biti pod posebnim povećalom. Grad je to u kojem je nastao Most, odakle je započeo put prema Vladi i Saboru i od platforme nezavisnih lista postao nacionalna politička stranka. Četiri godine kasnije bit će zanimljivo vidjeti hoće li Metkovci opet birati opciju koja je njihov lokalni izum ili će se Most potopiti u gradu koji ga je iznjedrio. Stipe Gabrić Jambo (HSS) nada se slavodobitnom povratku u fotelju koju je grijao 16 godina, a onda su ga 2013. politički zelembaći za koje nitko izvan Metkovića nije ni čuo, kako sam kaže – pomeli. Iako se najžešća borba vodi između starih rivala, Mosta i Jambe, ne treba zanemariti HDZ-ova kandidata Dalibora Milana, a i SDP će najvjerojatnije kandidirati svog predsjednika ogranka Krešimira Kurana, pa možda i oni pomrse račune favoritima. Dug sve manji Teret obrane Mosta na plećima je 32-godišnje gradonačelnice Katarine Ujdur, koja je platformu osnovala zajedno s Nikolom Grmojom, a Metković vodi godinu dana, otkako je Božo Petrov u Zagrebu. Katarina Ujdur omiljena je u Mostu, prije tjedan dana izabrana je u Nadzorni odbor i dobila je samo 30 glasova manje od Nikole Grmoje. Diplomirana je ekonomistica. Bila je direktorica obiteljske tvrtke prije no što se počela baviti politikom. – Ne osjećam pritisak iako sam svjesna da će sve oči biti uprte u Metković. Nije mi to teret, s ponosom branim boje Mosta. Sada će biti lakše nego prije četiri godine. Rezultatima se dokazujemo. Vjerujem u pobjedu, ali ako građani odluče drugačije, neću se ljutiti ako izgubimo – kaže Katarina Ujdur. Pitamo je čime se Most može pohvaliti nakon četiri godine vladavine Metkovićem. – Nismo samo vratili dugove, pokazali smo Metkovcima drugo lice politike. Svatko može doći u gradsku upravu, svima nastojimo izaći u susret, a stranačke boje pritom ne igraju nikakvu ulogu. Svi su nam jednaki i dobrodošli – kaže Ujdur. Iznosi podatak da je ostalo oko tri milijuna kuna duga, a kada su preuzeli vlast, bilo ga je 18 milijuna. Odavno nisu na minimalcu, ali ne razbacuju se, svaku kunu okrenu tri puta prije nego što je potroše. Kao najvažniji ističe projekt kanalizacije vrijedan 274 milijuna kuna, za koji čekaju dozvole i ove bi godine radovi trebali početi. Taj projekt pripremao je i Stipe Gabrić Jambo koji ih optužuje kako su zbog neznanja i nesposobnosti krenuli od početka umjesto da uzmu novac i nastave gdje je on stao. Osobno jamčim da provodimo sva potrebna testiranja, uvijek smo zapošljavali prvog s liste, onoga tko ima najveći broj bodova Katarina Ujdur – Potpisali smo aneks ugovora sa Svjetskom bankom koji je potpisao bivši gradonačelnik i za iznos od oko 250 milijuna kuna dobili smo optimalno rješenje za javnu odvodnju grada Metkovića – tvrdi Ujdur. Parcijalno uvode kanalizaciju u ulice koje nisu pokrivene projektom, rekonstruirali su vodovodnu mrežu, idu u projekt energetski učinkovite javne rasvjete, nasip vrijedan 50 milijuna kn završen je u njihovu mandatu, nabraja Ujdur. Stvaraju klimu za investitore, milijun kuna uloženo je u gospodarsku zonu. Odgovorila je i na Jambine optužbe kako Most u Metkoviću zapošljava svoje članove, rođake i prijatelje. – Mi smo mala sredina, moguće je da smo zaposlili nekoga tko je glasao za Most ili je s nekim našim članovima u vezi, neke stvari se ne mogu izbjeći. Osobno jamčim da provodimo sva potrebna testiranja, uvijek smo zapošljavali prvog s liste, onoga tko ima najveći broj bodova. Ako netko ima primjedbi, neka se obrati inspekciji – poručila je Ujdur koju je svojedobno kaznilo Povjerenstva za izbjegavanje sukoba interesa jer je istodobno bila direktorica obiteljske tvrtke i zamjenica gradonačelnika. – Obiteljska tvrtka nije poslovala s Gradom, u svim javnim nabavama je navedena kao firma koja je izuzeta. U Gradu sam volontirala za kunu, a plaću sam dobivala u obiteljskoj firmi. Otac se šalio kako financira moj javni rad i da je u minusu otkako sam ja u politici – kaže Katarina Ujdur koja je dala otkaz u očevoj firmi. Sada je na plaći Grada od 8500 kuna. – To za gradonačelnika nije posebno velika plaća, Jambo je imao 13 tisuća, ali smatram da je za Metković moja plaća pristojna – govori Katarina Ujdur. Jambo ima računicu O Stipi Gabriću Jambi kaže da nema što reći jer je sve rečeno, a o ostalim kandidatima misli sve najbolje. – Drago mi je što imam kvalitetnu konkurenciju. Mislim da je pojava Mosta omogućila profiliranje konkurencije, vidjeli su da se vrijedi boriti. Što se tiče starog gradonačelnika, što je bilo, bilo je. O svima nama govore naša djela – kaže Ujdur. Most trenutačno u Gradskom vijeću Metkovića ima devet vijećnika, HSS-ovih je pet, a HDZ-ova tri, tako da sami imaju većinu. Katarina Ujdur ne razmišlja o budućim koalicijama, nada se da rezultat neće biti lošiji od prošlog. – Nakon izbora razgovarat ćemo sa svima kojima je na srcu boljitak Metkovića, a ni s kim nećemo trgovati niti dijeliti fotelje, kao što nismo činili ni na nacionalnoj razini – uvjerava nas Katarina Ujdur. Stipe Gabrić Jambo smatra da je Metković vodio puno bolje od Mosta. – Grad je bez perspektive i investicija, grad starih, bez vizije... Odlučio sam se vratiti i dati Metkoviću ono što zaslužuje. Zamislite, imate potpredsjednika Vlade i tri ministra s Neretve, a sad predsjednika Sabora, a da Metković ne dobije ništa. To je da ti srce pukne od tuge. Bio bih najsretniji čovjek na svijetu da je Božo Petrov u Zagrebu rekao da ga zanima Neretva i mandarina. Davor Romić je 53 milijuna kuna poticaja dao za djetelinsko-travne smjese i 45 milijuna za šećernu repu, a Neretvi ni lipu. Da je dao Neretvi, mandarina bi bila dvije i pol kune i ne bi 35 posto ploda ostalo na stablima. Sve bi cvalo – tvrdi Jambo. Što se mojih dugova tiče, Katarina laže. Neka objavi nalaz revizije Stipe Gabrić Jambo – Ja sam napravio kapitalne projekte, od arheološkog muzeja, prirodoslovnog, zgrade suda, dječje vrtiće... Oni u tri i pol godine, osim što se malo prpa u dvije-tri ulice, za što je Jambo ostavio novac, ne rade ništa. Ekipa neznalica! Gospodarska zona im je još u drači. To je jadan grad u kojem oni vladaju i jadna država u kojoj se oni pitaju! – poručuje bivši vladar Neretve. Uvjeren je da Metkovci pamte kako im je davao službeni Audi za prijevoz do splitskih i zagrebačkih bolnica i hvatao im veze kod liječnika. – Što se mojih dugova tiče, Katarina laže. Neka objavi nalaz revizije. Od nje lažu više samo Nikola Grmoja i Božo Petrov. Hvale se nasipom, a odluku da se gradi donijela je naša princeza Jadranka Kosor. Ona je žena, a imala je jaku onu mušku stvar kada se usudila donijeti odluku da radovi počnu bez građevinske dozvole, svjesna koliko je to važno Metkoviću – poručio je Stipe Gabrić Jambo koji nam je iznio i svoju kalkulaciju o izbornim rezultatima. – Prije četiri godine za Most je glasalo više od 4000 ljudi. Ove godine bit će bar 1000 manje jer toliko je mladih ljudi otišlo iz Metkovića dok su ga vodili Petrov i Ujdur. HDZ je dobio 1700 glasova, a Vlaho Orepić ih je izbrisao 600 koji su dolazili iz Hercegovine. Ja sam dobio 2850 glasova, to su moji stalni i sigurni birači. Bit će gusto, ali ja sam uvjeren da ću ih pobijediti. Neću ih pobijediti, pomest ću ih! Kad dobijem, sve ću vratiti na svoje mjesto. Prvo ću ukinuti naplatu parkiranja – puca Jambo iz svih oružja. Nudio je suradnju HDZ-u, da zajedno sruše Most, ali odbili su. – HDZ je prebahat. Htio sam se dogovoriti, oni nisu htjeli. HDZ je jednako Most, Most je jednako HDZ, kako u Metkoviću, tako i šire – kaže Jambo. Ipak, o kandidatu HDZ-a Daliboru Milanu ima dobro mišljenje, ali smatra da je u rukama starih stranačkih struktura i da su mu ruke vezane. Glasine kako su obiteljski i kumski povezani pa čak da su dužni jedan drugome, koje smo čuli na ulicama Metkovića, opovrgava. Dalibor Milan, 39-godišnji diplomirani pravnik, viši sudski savjetnik u sudu u Metkoviću, planira se uplesti i kao kandidat metkovskog HDZ-a za gradonačelnika pomrsiti planove i Jambe i Mosta. HDZ njegovom kandidaturom želi ponuditi novog čovjeka, dobro je poznat u Metkoviću. Pjevao je u bendu i svi s kojima smo razgovarali o njemu govore u superlativima. Milan smatra da na krilima niza pobjeda HDZ-a i on može dobiti izbore. – Nije postojala nikakva opcija da idemo s HSS-om. Isključujem koaliciju s Jambom i poslije izbora. Ne želimo povratak na staro, no ne želim reći da on ništa nije napravio, iza njega su ostali projekti. Imam potpunu samostalnost u sastavljanju lista i ponudit ću kvalitetne ljude koji će pomoći razvitku Metkovića iz kojega se mladi iseljavaju – kaže Milan. Kaže da se na početku vladavine Mosta osjetio pomak u transparentnosti i uštedama, ali stanje u gradu nije se popravilo i očekivanja ljudi nisu se ispunila. Ipak, suradnja s Mostom nije mu odbojna. – Ja ne vidim razloga zašto se politička situacija kakva je u državi ne bi preslikala u Metković – poručio je Milan. Svog kandidata imat će i SDP koji u Metkoviću loše stoji. Međutim, predsjednik njihove gradske organizacije Krešimir Kuran odvažit će se kandidirati za gradonačelnika, ako ga sljedeći tjedan prihvate stranačka tijela. – Ljudi koji se usude misliti drugačije od većine moraju imati mogućnost za koga će glasati, a to će biti lista SDP-HSU – kaže Kuran, profesor povijesti i zemljopisa te ravnatelj osnovne škole u Vrgorcu. Svjestan je da bi im i ulazak u Gradsko vijeće bio golem uspjeh. Podržava ga vrh SDP-a. U petak je u Metkoviću bio Davor Bernardić. Metković je važan i za lijevu opciju. U igri veliki ulog U utrku za mjesto dubrovačko-neretvanskog župana iz Metkovića se sprema Nikola Grmoja, Mostov “gromovnik” i odnedavno glavni tajnik stranke. – Idućeg tjedna sastat će se Predsjedništvo Mosta i donijeti odluku. Moji kolege smatraju da sam prepoznatljiv i da bih mogao dobiti dovoljan broj glasova u Županiji. Čujem da me se pribojavaju u HDZ-u. Ako Predsjedništvo tako odluči, i ja ću, kao i Kata, braniti boje Mosta. Cilj Mosta je ovladati Dalmacijom. Ako postanem župan, nedostajat će mi Miro Bulj, ali morat ću se pomiriti s tim – poručio je Nikola Grmoja. Na metkovskim ulicama rezultate lokalnih izbora ljudi su spremni prognozirati samo anonimno. Jedni hvale Most što je vratio Jambine dugove, drugi Jambu koji je gradio i tako ukrug. Ulog je velik. Izgubi li Metković, Most će znatno izgubiti na kredibilitetu na nacionalnoj razini, a ako Stipe Gabrić Jambo ne uspije u svom planu velikog povratka, bit će to politički udarac od kojega će se teško oporaviti. >> Grmoja nakon presude ravnatelju vrtića: Ovo je rezultat Mostovog uvođenja reda u Metkoviću Stipe Gabrić Jambo (HSS) Vladao je Metkovićem 16 godina, do pojave Mosta 2013. godine kada su ga svrgnuli politički anonimusi. Nije se libio nazvati ih sektom i žestoko kritizirati i u vrijeme kada je njegov HSS podržavao Vladu HDZ-a i Mosta. Uvjeren je da je bio bolji gradonačelnik i da će potopiti Most tamo gdje je i nastao. Katarina Ujdur (Most) Gradonačelnica je Metkovića godinu dana, otkako je Božo Petrov u Zagrebu. Omiljena je u Mostu, jedna je od osnivačica. Ima 32 godine, diplomirana je ekonomistica i prije ulaska u politiku bila je direktorica obiteljske tvrtke. Svjesna je da su izbori u Metkoviću pod povećalom, ali vjeruje u pobjedu. Dalibor Milan (HDZ) Diplomirani je pravnik, zaposlenik metkovskog suda. Prije je pjevao u bendu po čemu ga znaju u Metkoviću, a HDZ njegovom kandidaturom želi ponuditi novo lice. Odbio je koaliciju s Jambom, a nakon izbora ne bi imao ništa protiv da se u Metkoviću preslika situacija iz države, što znači suradnju s Mostom Krešimir Kuran (SDP) Još nije službeno kandidiran, ali vjerojatni je kandidat koalicije SDP-HSU. Iako je metkovsko biračko tijelo pretežito desno pa lijeva opcija nema nijednog gradskog vijećnika, ovaj profesor povijesti i zemljopisa, zaposlen kao ravnatelj osnovne škole u Vrgorcu, želi građanima dati mogućnost izbora. Ulazak u vijeće bio bi uspjeh. 