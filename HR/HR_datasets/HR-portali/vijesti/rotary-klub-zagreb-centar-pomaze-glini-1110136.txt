Polazeći od načela „Svaki Rotarijanac, svake godine u idealu služenja!“ Rotary klub Zagreb Centar spoznao je potrebu da služi i pomogne lokalnim zajednicama u Hrvatskoj. Glina je prepoznata kao područje koje je izrazito stradalo u vrijeme Domovinskog rata te je ekonomski i demografski devastirano u razdoblju nakon rata. Tijekom prošle godine pokrenut je projekt pod nazivom „Srednja škola Glina – gradimo most prema boljoj budućnosti“. - Kao što i sam naziv projekta govori cilj nam je pomoći lokalnoj zajednici u Glini da se kroz kvalitetnije obrazovanje djece i mladih stvore pretpostavke za što kvalitetniji život na tom području, kažu u Rotary Klubu Zagreb Centar. - Zajedno sa našim međunarodnim partnerima pripremili smo projekt kroz koji ćemo srednjoj školi u Glini kupiti opremu za unapređenje tehničke nastave vrijednu više od 110.000 dolara. Osim što se projektom izravno doprinosi obnovi života na glinskom području pokrenuli smo i lokalnu samoupravu da sudjeluje u projektu tako što će obnoviti sve učionice u koje će nova oprema biti instalirana. Naša želja je da se i mnogu drugi pojedinci ili organizacije povedu za našim primjerom i svojim radom i angažmanom učine život boljim tamo gdje je to potrebno, izjavio je voditelj projekta gosp. Ratimir Orešković. Dodao je i da cilj ovoga projekta nije samo prikupiti sredstva i donirati opremu, već je cilj i uspostaviti dugoročnu održivost projekta kroz obuku nastavnika, povezivanje obrazovnog sustava sa gospodarstvom, povezivanje djece i mladih sa vršnjacima iz cijelog svijeta, a što će osigurati trajnu vrijednost i napredak lokalne zajednice. Tako će se učenicima u Glini omogućiti da od sljedeće školske godine nastavu održavaju u novim učionicama, na novoj informatičkoj, elektrotehničkoj i foto opremi, da imaju sekciju robotike i da jednostavno budu konkurentni svojim vršnjacima iz razvijenog svijeta i izazovima budućnosti, te da unaprijede STEM ompetencije koje će im u tome pomoći. 