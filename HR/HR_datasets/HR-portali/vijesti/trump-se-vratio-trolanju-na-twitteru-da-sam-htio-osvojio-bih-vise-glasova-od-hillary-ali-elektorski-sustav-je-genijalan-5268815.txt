Donald Trump pobijedio je na američkim predsjedničkim izborima održanima prošli utorak, ali je osvojio manje glasova birača od Hillary Clinton. Naime, pobjednik američkih izbora je onaj kandidat koji osvoji najmanje 270 od ukupno 538 elektorskih glasova koliko ih dodjeljuje 50 država SAD-a, a Trump ih je jutro nakon izbora imao već zajamčenih 290, dok ih je Clinton imala 232. Pritom se još uvijek čekaju službeni rezultati iz države Michigan koji neće promijeniti pobjednika. Broj elektorskih glasova koji određena država je proporcionalan njihovoj populaciji pa ih tako Kalifornija ima 55, a Aljaska i Montana samo tri, a u gotovo svim državama kompletan broj elektorskih glasova ide onom kandidatu koji je osvojio najviše glasova birača u toj državi. Demokratski deficit ovog sustava krije se u mogućnosti da jedan kandidat osvoji više glasova na razini cijelog SAD-a, ali izgubi elektorsku bitku i time utrku za Bijelu kuću. To se dogodilo i na ovim izborima pa tako Clinton u trenutku pisanja ovog teksta ima 61.324.576 glasova, uglavnom zahvaljujući glasovima birača u mnogoljudnijim državama SAD-a kao što su New York i Kalifornija, dok ih Trump ima 60.526.852, dakle gotovo 800.000 manje od svoje konkurentice. Trump je ovakav izborni sustav komentirao u nedjelju izjavivši da je "nepravedan" i da bi preferirao da se predsjednik bira običnom većinom svih glasova. - Znate, netko osvoji 100 milijuna glasova, netko 90 milijuna, a vi pobijedite - rekao je Trump na emisiji CBS televizije 60 minuta. No, u utorak je promijenio svoje mišljenje te je na Twitteru napisao da bi on pobijedio i u takvom sustavu jer bi se, u slučaju da predsjednika ne biraju izravno elektori, nego svi birači, drugačije ponašao u izbornoj kampanji te bi se fokusirao na velike države koje je osvojila Hillary Clinton, poput New Yorka i Kalifornije. U sljedećoj je objavi napisao da je "elektorski sustav zapravo genijalan jer su u njemu važne sve države, uključujući i one manje. Tada se kampanja radi drugačije", zaključio je Trump koji je na prethodnim izborima 2012. godine žestoko kritizirao elektorski sustav nazivajući ga "katastrofom za demokraciju koja ismijava cijelu naciju", a u trenutku kada je bio uvjeren da gubitnik Mitt Romney ima više glasova od pobjednika Baracka Obame čak je pozivao i na revoluciju. Zbog činjenice da je Trump pobijedio usprkos tome što je dobio 800.000 glasova manje od Clinton demokratska senatorica Barbara Boxer iz Kalifornije u utorak je podnijela zakonodavni prijedlog da se elektorski sustav napusti. No, s obzirom da republikanci kontroliraju Kongres i Senat malo je vjerojatno da će njezin prijedlog naići na potrebnu potporu. Kako bi takav prijedlog bio amandman na američki ustav, to znači da bi ga trebalo ratificirati i tri četvrtine država SAD-a u roku od 7 godina nakon što prođe u Kongresu, što je još manje vjerojatno s obzirom da bi male države tim prijedlogom donekle izgubile na važnosti koju imaju u ovakvom izbornom sustavu. U povijesti predsjedničkih izbora SAD-a pet puta se dogodilo da pobijedi kandidat koji je osvojio manje glasova birača. Tri puta se to dogodilo u 19. stoljeću, a osim Trumpa taj je "podvig" uspio i Georgeu W. Bushu koji je 2000. godine osvojio pola milijuna glasova manje od Ala Gorea.