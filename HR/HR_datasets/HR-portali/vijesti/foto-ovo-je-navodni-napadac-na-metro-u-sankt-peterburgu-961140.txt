Foto: Hina, Twitter  DESET je osoba poginulo, a najmanje dvadeset ozlijeđeno u današnjoj eksploziji u metrou u Sankt Peterburgu. Policija je potvrdila da se radilo o terorističkom napadu, a u blizini metroa pronađena je još jedna neeksplodirana bomba. >> TERORISTIČKI NAPAD U ST. PETERBURGU Najmanje 10 ljudi poginulo, kamere snimile počinitelje  Eksplozija se dogodila između dvije postaje kada je vlak stigao na postaju Senaja Ploščad kod Tehnološkog instituta, rekao je izvor za Reuters. Iako su mediji isprva javljali da su se dogodile dvije eksplozije, ta je informacija naknadno demantirana.  Sedamanest vozila hitne pomoći upravo zbrinjava ozlijeđene. U evakuaciji stradalih korišteni su i helikopteri, javlja agencija TASS.  Sve su postaje podzemne željeznice zatvorene, javila je ranije agencija Interfax.  Objavljena fotografija navodnog napadača  Ruski online medij Fontanka objavio je fotografiju osobe za koju tvrdi da ju policija traži zbog krvavog terorističkog napada u kojem je u ponedjeljak na postaji podzemne željeznice u Sankt Peterburgu ubijeno devetero ljudi.   Zrnata fotografija prikazuje srednjovječnog čovjeka s bradom koji nosi crnu kapu.   Fontanka tvrdi da je taj muškarac ušao na stanicu Petrogradskaja dvadeset minuta prije no što se u vlaku dogodila eksplozija, pri čemu je poginulo najmanje 11 ljudi. Ruske televizije objavile su i snimku navodnog napadača. Na snimkama muškarac stoji na trgu Haymarket i gleda u mobitel, a potom odlazi s trga, potpuno miran. "Imao je prljave čizme i torbe iz kojih je dopirao čudan miris. Bio sam s njim na pokretnim stepenicama", ispričao je jedan od svjedoka napada. Izdane tjeralice za dvojicom osumnjičenika  Istraživački odbor, državno tijelo koje istražuje velike zločine, otvorilo je slučaj u kojem se cilja na terorizam, a vlasti su izdale tjeralice za dvije osobe zbog njihove navodne uključenosti u smrtonosni napad koji se dogodio na dan kad je taj grad posjetio predsjednik Vladimir Putin.   "Traže se dvije osobe zbog sumnje o planiranju eksplozija, od kojih se za jednu smatra da je postavila eksploziv u vagon metroa, a druga na stanici Trga revolucije", otkrio je izvor za Interfax.