Predsjednik HNS-a i potpredsjednik Hrvatskog sabora Ivan Vrdoljak izjavio je u nedjelju da je Vlada Zakonom o postupku izvanredne uprave preuzela odgovornost za sve što će uslijediti s Agrokorom, a tko će biti povjerenik za Agrokor ne zanima ga, već samo da bude brz i efikasan. "Opozicija neće definirati osobu koja bi trebala biti taj povjerenik, jedino su bitni brzi i efikasni rezultati. Kredit za Agrokor mora biti zatražen u jednom danu kako bi se poslala poruka dobavljačima da i dalje isporučuju svoje proizvode," rekao je. "Ivica Todorić i obitelj krivi za ovu situaciju, a u zadnja tri mjeseca Vlada se nije bavila time nego povijesnim arhivima," dodao je Vrdoljak. Situacija u Agrokoru zbog oklijevanja i neodlučnosti Vlade danas je znatno gora nego prije tri mjeseca, rekao je i dodao da je ministar Zdravko Marić 26. siječnja rekao da je sve pod kontrolom. "Odgovornost za njegovo prisustvo u Vladi nosi Plenković koji bahatošću i arogancijom pokušava sakriti nerad," kazao je Vrdoljak za posjeta Pirovcu, općini koju vodi HNS-ov načelnik Ivan Gulam.