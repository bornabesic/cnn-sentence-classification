Prijedlog akcijskoga plana za provedbu Strategije obrazovanja, znanosti i tehnologije 2017.-2019., koji je detaljno razradio sva područja obrazovanja, ali nije dao naputke kada počinje cjelovita kurikularna reforma, predstavljen je na sjednici Posebnoga stručnog povjerenstva za provedbu te strategije u četvrtak u Zagrebu. Nacrt plana razrađen je za sva područja, uključujući i predškolski odgoj koji nije bio uključen u prošli plan, rekla je predsjednica tog povjerenstva Dijana Vican i napomenula da se cjelovita kurikularna reforma nastavlja, ali njezin će početak uvjetovati ostvarenje jednakih uvjeta za sve učenike. Ministar znanosti i obrazovanja Pavo Barišić izvijestio je da je to povjerenstvo u tri mjeseca održalo 11 sjednica i postiglo vrlo visoku razinu suglasnosti, a na današnjoj sjednici, na kojoj je bio i predsjednik Vlade Andrej Plenković, predstavio je akcijski plan koji treba ići na uvid zainteresiranoj javnosti, a zatim na prihvaćanje. Usporedno je raspisan i javni natječaj za imenovanje članova Stručne skupine za provođenje kurikularne reforme koji je još otvoren i koji je izazvao zanimanje javnosti, rekao je Barišić. Tijekom 2017. kreće se s licenciranjem ravnatelja i izradom mreže ustanova odgoja i obrazovanja, rečeno je. Akcijski plan nije definirao hoće li u Hrvatskoj biti uvedena devetogodišnja osnovna škola ili će, kao do sada, ostati devetogodišnje obavezno obrazovanje u koje se računa i godina prije osnovne škole, rečeno je. To ovisi o rezultatima rasprave Stručne skupine, kao i pitanje kada će biti uvedena kurikularna reforma. Predsjednica povjerenstva je sklona da se najprije uvede eksperimentalna provedba kurikularne reforme koja bi bila podložna vanjskom vrednovanju.