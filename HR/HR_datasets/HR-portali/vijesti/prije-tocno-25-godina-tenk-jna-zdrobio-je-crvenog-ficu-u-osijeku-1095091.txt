Demonstrirajući silu po osječkim ulicama, tenk JNA  27. lipnja 1991. godine na raskrižju Vukovarske i Trpimirove ulice zdrobio je crvenog fiću u strašnom prizoru koji su objavile sve svjetske agencije. Ta je slika postala jedan od najprepoznatljivijih simbola Domovinskog rata i otpora agresiji. Točno 20 godina nakon događaja, na legendarnom je raskrižju postavljena instalacija u spomen crvenom fići kao trajni podsjetnik na Domovinski rat u Osijeku. Za postavljanje spomen-obilježja crvenom fići koji je u ratnom vihoru simbolizirao biblijsku borbu Davida i Golijata, Grad Osijek dobio je i dozvolu obitelji vlasnika vozila, danas preminulog hrvatskog branitelja Branka Breškića. Spomenik je postavljen u lipnju 2011. godine, dakako, s jednom promjenom – sada fićo gazi tenk.   