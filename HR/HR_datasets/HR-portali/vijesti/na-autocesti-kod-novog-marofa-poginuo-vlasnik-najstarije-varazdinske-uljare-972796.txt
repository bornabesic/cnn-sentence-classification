Foto: Hina U PROMETNOJ nesreći koja se u prijepodnevnim satima dogodila na autocesti Goričan-Zagreb, u blizini Novog Marofa, poginuo je muškarac. Varaždinske vijesti pišu kako se radi o vlasniku najstarije vidovečke uljare, Mladenu Županiću. Vidovčani su potreseni viješću o prometnoj nesreći u kojima je nastradao njihov sumještanin i poduzetnik. Prema informaciji iz Policijske uprave varaždinske muškarac je umro na mjestu nesreće nakon što se vozilo, iz još neutvrđenih razloga, prevrnulo na autocesti. Upravljao je autom preticajnom trakom u smjeru Varaždin - Zagreb. "Zbog nekretanja sredinom obilježene prometne trake, u jednom trenutku sišao u lijevo gdje je bočnim dijelom vozila udario u središnju odbojnu ogradu auto-ceste, a prednjim donjim postrojem vozila u betonski propust mosta. Uslijed navedenog, vozilo se višestruko prevrnulo, pri čemu je vozač ispao iz vozila te preminuo na mjestu događaja. Smrt je konstatirao liječnik Zavoda za hitnu medicinu Varaždinske županije. Očevid je obavio Općinski državni odvjetnik u Varaždinu uz stručnu pomoć policijskih službenika. Za vrijeme trajanja očevida zatvoren je promet navedenom dionicom auto-ceste u smjeru Zagreba od čvora Novi Marof do čvora Breznički Hum, te se isti odvija državnom cestom", priopćeno je iz varaždinske policije.