Hrvatski i srpski premijeri Andrej Plenković i Aleksandar Vučić zajedno će se u petak pojaviti na jednoj od panel-diskusija uglednog Svjetskog ekonomskog foruma u švicarskom Davosu, a društvo će im praviti još i ukrajinski predsjednik Petro Porošenko, austrijski ministar vanjskih poslova Sebastian Kurz i europski povjerenik Johannes Hahn, potvrđeno je Večernjem listu od dva različita izvora u Zagrebu i Bruxellesu. Iz Beograda, srpski premijer Vučić najavljuje kako će, barem on to tako očekuje, imati priliku razgovarati s Plenkovićem u Davosu i na zasebnom, bilateralnom sastanku, prvom takvom koji bi bio licem u lice, no to (još) ne potvrđuju iz Banskih dvora. Ipak, zajedničko pojavljivanje hrvatskog i srpskog premijera u Davosu planira se u vrijeme kad sve više dolazi u pitanje imidž koji Vučić nastoji graditi, imidž proeuropskog lidera i reformista, a posljednji u nizu događaja koji se u EU sve češće doživljavaju kao Vučićeve provokacije bilo je slanje nacionalistički obojenog vlaka na jednostrano uvedenoj liniji Beograd – Kosovska Mitrovica. – To će biti dio razgovora na Vijeću EU jer vidi se da je to provokacija – kaže diplomat zemlje članice EU koji je govorio pod uvjetom anonimnosti. No, unutar EU institucija ipak i dalje ima onih koji vjeruju da Vučić ima dobre namjere. – Premijer Vučić uvijek je vrlo zainteresiran da pridonese regionalnoj suradnji. Ne čini nam se da se to promijenilo – kaže jedan dužnosnik EU. Mnogi europski političari – i u Komisiji, i u Europskom parlamentu, a ponajprije u Europskoj pučkoj stranci (EPP) koja je nedavno primila Vučićevu Srpsku naprednu stranku u pridruženo članstvo – ne gledaju toliko na Vučićevu političku prošlost u kojoj je bio Šešeljev radikal i otvoreni zagovornik zločinačkog projekta Velike Srbije. Umjesto toga, gledaju na njega kao na preporođenog srpskog Europejca koji, baš zato što je bio nacionalist i radikal, može povesti Srbiju iz radikalnog nacionalizma prema Europi i “vrijednostima EU”. No, recentni događaji potiču sve više dužnosnika u EU da se pitaju je li Vučićeva proeuropska politika iskrena ili Vučić možda ipak kalkulira igrajući istodobno i na približavanje EU i na bliskost s Rusijom, grabeći svako malo priliku da isprovocira napetosti s nekim od svojih susjeda kako bi potom te iste napetosti “uspješno” smirivao. Naš sugovornik, koji je želio ostati anoniman zbog osjetljivosti diplomatskih odnosa, smatra da su Vučić, njegov ministar Ivica Dačić i predsjednik Srbije Tomislav Nikolić ohrabreni na nove provokacije činjenicom da u Bijelu kuću u petak useljava Donald Trump, puno skloniji Rusiji no Obama i žestoki kritičar Clintonovih, u čijem je mandatu iz Bijele kuće dano zeleno svjetlo za NATO-ovo bombardiranje Srbije s ciljem zaustavljanja Miloševićeve agresije i etničkog čišćenja na Kosovu. – Srbi računaju da će imati koristi od Trumpove vladavine, a računaju i da će na izborima u Francuskoj pobijediti opcija koja će tu zemlju snažnije povezati s Moskvom – kaže taj sugovornik. Takav razvoj događaja mogao bi značiti kraj EU kakvu poznajemo, raspad EU otvoreno zagovara i Trump, a Srbi u tome svemu navodno vide priliku da ponovno mijenjaju sigurnosnu arhitekturu na Balkanu. Vučić je preksinoć, gostujući na beogradskoj TV Pink, optužio kosovske Albance da su slanjem specijalnih postrojbi na granični prijelaz kojim je trebao proći sporni vlak željeli izazvati sukob u kojem bi, rekao je, “bilo mrtvih”. Također je otkrio kako je, netom prije polaska vlaka iz Beograda prema Kosovskoj Mitrovici, imao “težak razgovor” s predstavnicima visoke predstavnice EU za vanjsku i sigurnosnu politiku Federice Mogherini, u kojem se žalio i na vlasti Kosova, ali i na vlasti Hrvatske. Nabrojio je 14 događaja koji mu smetaju i koje je, kako kaže, “prešutio u 2016., a što je dolazilo iz Zagreba, iz zemlje EU”. Među ostalim, spomenuo je i “ustaško divljanje u Srbu”, i ukidanje presude Branimiru Glavašu, i “izvinjavanje zbog čokoladice”. Nakon što se s takvim popisom žalio dužnosnicima EU, s istim nabrajanjem hrvatskih grijeha želi doći i na bilateralni sastanak s Plenkovićem u Davosu. Kad je riječ o neprimjerenim izjavama njegovih izaslanika koji dolaze u Hrvatsku, poput Vladimira Božovića na božićnom domjenku SNV-a, Vučić je preksinoć izjavio da je Božović “pogriješio samo u dijelu sintagme koja govori o ‘svim raspoloživim sredstvima’”. – Ali Srbija će braniti Srbe. Inače, Plenković je ondje izgovorio strašne stvari o Srbima. Opet je Miloševićevu agresiju spominjao – rekao je srpski premijer. >> Vučićeva sugovornica napustila emisiju, on se sjetio Pernara: 'Ima onaj Hrvat koji to radi svuda' 