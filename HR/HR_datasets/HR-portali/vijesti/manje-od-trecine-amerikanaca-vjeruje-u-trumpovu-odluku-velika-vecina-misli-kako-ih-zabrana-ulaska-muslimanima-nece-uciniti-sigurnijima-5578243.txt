NEW YORK - Uvodeći privremenu zabranu ulaska za državljane sedam muslimanskih zemalja američki predsjednik Donald Trump rekao je da će to pomoći zaštiti SAD od terorizma, no manje od trećine Amerikanaca vjeruje da će ih taj potez učiniti sigurnijima, pokazala je u srijedu anketa Reutersa/Ipsosa. Anketa provedena 30. i 31. siječnja pokazala je da svaki drugi Amerikanac podupire zabranu, iako se pristaše demokrata i repubilkanaca u tome jako razlikuju. Četrdeset devet posto ispitanika slaže se s uredbom, a 41 je protiv. Oko 53 posto demokrata "jako se protivi" Trumpovu potezu, dok se 51 posto republikanaca s njome "jako slaže". Oko 31 posto ispitanika reklo je da se zbog zabrane osjećaju sigurnije, a 26 "manje sigurnima". Trideset i tri posto ispitanika reklo je da to neće ništa promijeniti ili da ne zna odgovor na pitanje. Trumpovom uredbom uvedena je zabrana ulaska u SAD državljana Irana, Iraka, Libije, Somalije, Sudana i Jemena. "Ovdje se ne radi o vjeri", rekao je Trump uvodeći zabranu u petak. "Ovdje je riječ o terorizmu i o tome da naša zemlja ostane sigurna", dodao je. Neki republikanski zastupnici kritizirali su odluku novog predsjednika, rekavši da bi mogla pomoći terorističkim organizacijama u novačenju novih militanata. Trostruko više demokrata nego republikanaca smatra da bi SAD trebao nastaviti primati izbjeglice i migrante, dok tri puta više republikanaca nego demorkata drži da je zabrana ulaska ljudi iz muslimanskih zemalja nužna kako bi se spriječili teroristički napadi.