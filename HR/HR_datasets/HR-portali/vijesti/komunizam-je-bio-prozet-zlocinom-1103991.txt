Ivo Lučić osudio je izjavu bivšeg premijera Zorana Milanovića koji je rekao da su osnivači i najbliži suradnici HDZ-a prokazani kao udbaški egzekutori. Smatra da je Milanovićeva izjava politikantska i licemjerna te da nije dostojna bivšeg premijera. Naglasio je da Mustač i Perković ne samo da nisu osnivači HDZ-a nego nikada nisu bili ni članovi stranke. Lučić objašnjava da su dvojica münchenskih osuđenika bila “pripuštena u vlast” jer je Tuđman stvaranje hrvatske države temeljio na pomirbi. – Ima jedna poslovica koja kaže da prijatelja treba držati blizu, a neprijatelja još bliže – ističe Lučić dodajući da su bivše komunističke strukture do jučer imale formalnu moć, dok danas imaju snažan neformalni utjecaj. Za Budimira Lončara, kojeg smatra pripadnikom te strukture, rekao je da je bio izrazito neprijateljski raspoložen prema hrvatskoj samostalnosti. Lučić naglašava da presuda Mustaču i Perkoviću samo potvrđuje da je komunistički sustav bio prožet zločinima. – Taj se sustav branio državnim terorizmom kao što je bilo ubijanje političkih protivnika, gušenjem ljudskih prava i ograničavanjem ljudskih sloboda. To se događalo cijelo vrijeme trajanja tog sustava. Naravno da oni koji su bili nositelji tog sustava i njihovi simpatizeri to ne žele prihvatiti – zaključuje Lučić.     ‘Osječke garaže’      – Žao mi je što se u hrvatskoj javnosti istodobno može čuti da se ubojstvo jednog hrvatskog čovjeka, s pravom, proglašava okrutnim zločinom, ali da se, kada neki hrvatski emigrant nekog ubije, to proglašava patriotskim činom. Danas zločin mora biti zločin, u bilo čije ime i u bilo koje vrijeme da je počinjen. To podrazumijeva i hladnokrvna ubojstva po osječkim garažama. Trebamo uzeti kao jedino mjerodavno da se ovdje sudilo za ubojstvo jedne osobe i da su za to osuđene tri osobe. Iz toga ne bih izvlačio zaključke o proglašavanju Jugoslavije i komunističkog sustava zločinačkim - kazao je povjesničar Hrvoje Klasić.    'Činjenice o bivšoj Državi’      – Najvažnije su činjenice koje su u tom procesu prezentirane i koje govore o sustavu i karakteru bivše države. Ono što mene zabrinjava, kao povjesničara koji se bavi istraživanjem Domovinskog rata, to je spoznaja da je ta mreža ili taj sustav postojao i tijekom Domovinskog rata. No i danas osjećamo njegove posljedice kroz brojne dezinformacije ubačene u hrvatski medijski prostor, a vezane su uz Domovinski rat, njegov karakter te pokušaj nametanja ravnoteže krivnje. Ona druga strana koju istražuju službe odnosi se na financijsku moć tih struktura - kazao je povjesničar Ante Nazor. >> 'Mustač je ovlastio Perkovića da počne pripreme za likvidaciju'. Tužitelj: Bit će poslani na odsluženje u Hrvatsku