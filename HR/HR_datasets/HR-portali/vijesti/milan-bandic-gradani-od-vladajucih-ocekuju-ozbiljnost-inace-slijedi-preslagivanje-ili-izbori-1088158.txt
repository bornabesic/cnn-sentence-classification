Zagrebački gradonačelnik i predsjednik stranke Bandić Milan 365 - Stranka rada i solidarnosti Milan Bandić istaknuo je danas kako hrvatski građani očekuju, od onih koji su dobili njihovo povjerenje, da se uozbilje, da sjednu skupa i da vide mogu li zajedno, a ukoliko ne, onda će se ili "presložiti" ili će se ići na nove izbore.  Bandić kaže kako je i dalje za "preslagivanje". "Što se tiče 'preslagivanja' i situacije koja je, najavljivao sam to prije mjesec i pol dana, i dalje stojim kod toga. Imati glave skupa jer Hrvatska  je umorna od podjela, umorna je od preslagivanja, umorna je od cirkusa koji se trenutno radi. Nazvao sam to danas 'Big Brotherom'. To nije dobro", poručio je u Bandić gostujući u Dnevniku HTV-a. Poručio je kako hrvatski građani, a među njima su i zastupnici u Klubu Bandić Milan 365 - Stranke rada i solidarnosti, očekuju od onih koji su dobili njihovo povjerenje, da se uozbilje, da sjednu skupa i da vide mogu li zajedno. "Ukoliko ne, onda će se ili presložiti ili će se ići na nove izbore. Nema drugog", istaknuo je Bandić. Na pitanje na koga računa u "preslagivanju" i koliko je to realno, Bandić je ogovorio da treba pustiti deset dana "da se stvar razvije do kraja". Politika je kompromis, ali treba biti čvrst "Sutra je novi dan. Politika je kompromis, ali treba biti čvrst. Treba imati principe", rekao je Bandić te poručio da su tri stvari jako bitne u ovoj situaciji u Hrvatskoj, a koje nemamo u zadnjih tri i pol, četiri mjeseca. "Prvo, da bi uspjeli, treba imati viziju, program i projekte. Drugo, morate imati stabilne i odgovorne partnere i treće - kvalitetne, stručne i kompetentne ljude. Što je Hrvatska dobila zadnja četiri mjeseca, sami ste svjedoci - sve osim toga", poručio je Bandić. Citirao je pokojnog zagrebačkog nadbiskupa, kardinala Franju Kuharića koji je 1969. na svećeničkom tečaju na Šalati rekao: "Ima istina od kojih se ne smije odstupati. Ima granica na kojima morate se zaustaviti i ima pozicija sa kojih ne smijete odstupiti ni uzmicati". Prema tome, zaključio je Bandić: "Ako je ikada vrijedila ta Kuharićeva iz 1969., vrijedi danas. Znači, od općine do državne razine morate imati čovjeka koji ima viziju, koji može donijeti odluku, koji preuzima rizik i koji može preuzeti odgovornost. Ovih četiri mjeseca smo sve vidjeli osim toga. To nije dobro i to treba što prije prekinuti", poručio je. Na pitanje očekuje li nakon jasnog približavanja HDZ-u da ga HDZ podupre u izboru za gradonačelnika na lokalnim izborima koji će se održati za godinu dana i je li s njima o tome već razgovarao, Bandić je odgovorio da nije razgovarao te poručio da su njegovi jedini koalicijski partneri, za koje vjeruje da će ga poduprijeti, njegovi sugrađani.  "Nisam razgovarao. Obnašam peti mandat za zagrebačkog gradonačelnika. To je prvi puta u povijesti da je netko dobio pet mandata zaredom, zahvaljujući mojim sugrađanima. Moji jedini koalicijski partneri koji će mene poduprijeti, kao i dosada, ili me neće poduprijeti, ali ja vjerujem da hoće, su građani grada Zagreba". Bandić je podsjetio da trenutno imaju koaliciju u zagrebačkoj Gradskoj skupštini, s deset gradskih zastupnika HDZ-a, na čelu s predsjednikom Gradske skupštine Andrijom Mikulićem i "stvari moraju funkcionirati".  Najavio je da će u pola osam otvori bazen Svetice, a za mjesec i pol dana produženu Branimirovu, a do konca godine puni profil Radničke te kako će na proljeće iduće godine početi spajati Kvaternikov trg sa Zračnom lukom tramvajem i kako će do konca godine napraviti 500 fasada u užem dijelu grada i u listopadu početi raditi sljemensku žičaru. To su, kaže, njegove preokupacije.   Na pitanje je li politički oportuno što je počeo u SDP-u, a sada je na neki način uz HDZ, Bandić je rekao da je on bio u SDP-u, ali kada je vidio da vodstvo te stranke nije ono za što se on borio, izašao je iz SDP-a. Rekao je i da je "on sve te ljude primio u SDP". "Želim im sve dobro, sretan put i mirno more, a Stranka rada i solidarnosti radi svoj posao, upravljamo sa pola Hrvatske, ulazimo u odgovornost upravljanja Gradom Zagrebom, odlučili smo o većini u Hrvatskom saboru i želimo biti i ubuduće odgovorni, stabilni partneri. Da ima stabilnosti i odgovornosti unutar koalicije na državnoj razni, mi danas ne bi govorili o ovim kategorijama. Na žalost je nema", ustvrdio je Bandić. Poruke iz Mosta o meni su licemjerne Zamoljen za komentar o tome što Most kaže, aludirajući na njega, da HDZ neće biti sretan s čovjekom koji ima toliko kaznenih prijava, a i da će neki reći da bi ključnom ulogom u novoj većini htio izbjeći sudsku odgovornost, Bandić je odgovorio da ne može nitko izbjeći sudsku odgovornost. "Ako to govori gospodin Božo Petrov onda je to trebao reći kada je izabran za potpredsjednika Vlade sa četiri glasa iz Kluba Stranke rada i solidarnosti. To se zove licemjernost, a ne politička uvjerljivost", ocijenio je Bandić.     Upitan je li se s novcem iz zagrebačkog proračuna, koji u 15 godina koliko je na čelu Grada iznosi oko 15 milijardi eura, ipak moglo napraviti više velikih infrastrukturnih projekata, poput podzemne željeznice, ukopavanja pruge ili žičare na Sljemenu, Bandić je rekao kako treba pričekati konac godine i svi ti projekti će biti realnost. "A što se tiče toga je li se moglo više - uvijek se može više. A jesam li radio dobro ili ne o tome su odlučili građani prije tri godine dajući mi peti mandat i tome će odlučiti građani na izborima 15. svibnja iduće godine. Kad bih sam sebe ocijenjivao, a to je teško, dao bih si prolaznu ocjenu, međutim, to najviše treba pitati naše sugrađane", poručio je Bandić. 