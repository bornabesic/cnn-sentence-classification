"Dan nakon jučer" naziv je nove knjige Jadranke Kosor koja je jučer predstavljena u punoj dvorani Europskog doma u Zagrebu, a izdavač je Ljevak. Na promociji ukoričenih tekstova koje je bivša premijerka i čelnica HDZ-a od kraja 2015. do veljače ove godine pisala na blogu i u kolumnama u slovenskom Dnevniku, analitičar Žarko Puhovski kazao je i to da činjenica što je Kosor nestala iz svoje stranke, s internetskih stranica HDZ-a i raznih protokola nije omaška, već se to događa kada se nekoga smatra opasnim te u nekih izaziva strah. - Pa je to za Jadranku Kosor jedan gotovo pa perverzni kompliment jer strah pokazuje poštovanje - istaknuo je Puhovski. Glavni urednik Dnevnika Miran Lesjak reče da je uz one koji protestiraju zbog Kosoričina pisanja u slovenskom mediju, tamo puno više onih koji hvale taj potez. - Ovo nije knjiga ni protiv koga. U njoj nema žala za prošlošću, nema mržnje, nema tračeva. Ovo je knjiga za promicanje i čuvanje pravne države i europskih vrijednosti - naglasila je J. Kosor. A na promociju njene knjige došli su: Vladimir Šeks, Josip Salapić, Mirela Holy, Radimir Čačić, Vesna Škare Ožbolt, Mate Meštrović, Krunislav Olujić, Mirjana Rakić...