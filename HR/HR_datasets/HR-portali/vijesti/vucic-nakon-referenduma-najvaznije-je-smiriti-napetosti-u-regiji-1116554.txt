 Srbijanski premijer Aleksandar Vučić ocijenio je danas da je nakon referenduma u Republici Srpskoj najvažnije smiriti napetosti u regiji. – Ako bilo tko misli da je rješenje u sukobima, mi ne samo da u tome nećemo sudjelovati već ćemo se oštro suprotstaviti jer za nas su mir i stabilnost osnovni uvjeti da bi se vidjeli rezultati našeg rada – rekao je Vučić novinarima tijekom posjeta središnjoj Srbiji. Srbijanski premijer je kao najvažniji rezultat referenduma, na kojem su u nedjelju Srbi u Republici Srpskoj izglasovali da i dalje slave 9. siječnja kao dan entiteta unatoč tomu što ga je ustavni sud BiH proglasio neustavnim, ocijenio to što je glasovanje proteklo bez incidenta i poručio da se treba okrenuti budućnosti te da je to u telefonskom razgovoru rekao i predsjedniku Republike Srpske Miloradu Dodiku, prenosi Radio-televizija Srbije (RTS). – To je najvažnije i u tome su svi suglasni, uključujući i (bošnjačkog člana Predsjedništva BiH Bakira) Izetbegovića – rekao je Vučić, naglasivši da će Srbija i ubuduće "činiti sve što može" da bi se stabilizirala situaciju u regiji. 