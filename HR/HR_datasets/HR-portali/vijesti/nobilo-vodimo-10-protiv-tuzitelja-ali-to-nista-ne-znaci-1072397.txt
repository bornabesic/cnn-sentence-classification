– Za sada vodimo 1:0, no to ništa ne mora značiti – kratko je Anto Nobilo, branitelj Petra Pripuza, sumirao što se jučer događalo na zagrebačkom Županijskom sudu gdje je održano optužno vijeće u aferi Agram. Riječ je o aferi koja je svojevremeno slobode stajala Milana Bandića, zagrebačkog gradonačelnika, a osim njega optuženo je još 15 osoba te dvije tvrtke. USKOK optužnicom  podignutom u prosincu 2105. Bandića i ostale tereti za niz koruptivnih djela, kojima je, prema optužnici, pričinjena šteta od oko 20 milijuna kuna. Sud je jučer trebao raspravljati o pravomoćnosti optužnice, no cijela priča za sada će završiti selidbom spisa na Vrhovni sud. Zahtjevi obrane Naime, obrana je tražila da se iz sudskog spisa kao nezakoniti dokazi izdvoje snimke tajno snimljenih razgovora te iskazi svjedoka ispitanih u USKOK-u. Za snimke su naveli da nalozi koje je izdao sudac istrage nisu valjano obrazloženi, dok im je u slučaju svjedočkih iskaza sporno što su svjedoci ispitivani u USKOK-u bez nazočnosti branitelja, što je inače sukladno Zakonu o kaznenom postupku. Sud je zahtjev obrane djelomično usvojio pa je tako iz spisa odlučio izdvojiti snimke tajno snimljenih razgovora, dok je drugi zahtjev obrane odbijen.  – Sud je kao nezakonit dokaz odlučio izdvojiti sve tajno snimljene razgovore i SMS-ove jer smatra da sudac istrage koji je izdao nalog za tajno prisluškivanje nije valjano obrazložio taj nalog. Podloga za takvu odluku suda je odluka koju je Europski sud za ljudska prava donio u slučaju Dragojević protiv Hrvatske – kazao je Nobilo. Na ovakvu odluku suda USKOK je najavio žalbu, a odvjetnik Veljko Miljević pak smatra da je odluka suda o izdvajanju tajno snimljenih razgovora kvalitetno obrazložena. Očekivano, USKOK ima sasvim drugo viđenje, što je objasnila Ksenija Krizman, zamjenica ravnateljice USKOK-a. Ista sutkinja – Nalog za tajno praćenje i prisluškivanje izdao je sudac istrage zagrebačkog Županijskog suda, a sada optužno vijeće tog istog suda kaže da je riječ o nezakonitom dokazu. U svojoj odluci sud kaže da nalozi suca istrage nisu dovoljno obrazloženi. Sud je naveo i da je razmatrao posebnu odredbu ZKP-a prema kojoj se i nezakoniti dokazi mogu upotrijebiti ako je riječ o nečemu od javnog interesa. No sud smatra da ovdje nije riječ o takvom javnom interesu. A to je pomalo neuobičajeno kada se zna da je u ovom predmetu optužen prvi čovjek Zagreba te kada se vidi šteta za Grad Zagreb – kazala je Ksenija Krizman. I dok će se USKOK žaliti zbog odluke suda o izdvajanju tajno snimljenih razgovora, obrane će se žaliti zbog odluke da u spisu ostanu iskazi svjedoka ispitanih u USKOK-u. A sve to znači da će odluka o pravomoćnosti optužnice biti prolongirana za nekoliko mjeseci, odnosno dok o žalbama stranaka u postupku ne odluči Vrhovni sud. Inače, zanimljivo je da je optužnim vijećem presjedala sutkinja Tanja Pavelin Borzić, koja je odlučivala i o optužnici protiv Bandića u slučaju Štandovi. Tu je optužnicu sud odbacio u srpnju 2015. na što se USKOK žalio Vrhovnom sudu, no o njihovoj žalbi još nije odlučeno. • >> Afera Agram: Dragutin Kosić priznao krivnju i osuđen po nagodbi na 10 mjeseci uvjetno