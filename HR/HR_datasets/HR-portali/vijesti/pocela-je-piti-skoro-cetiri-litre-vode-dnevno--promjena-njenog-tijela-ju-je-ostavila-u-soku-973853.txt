Foto: Instagram AMERIČKA učiteljica Alyssa Lusk tvrdi da je skinula skoro 25 kilograma tako što je počela piti više vode. Prema njenim riječima, na dan bi popila i do četiri litre vode, što je dvostruko više od preporučenog unosa. Tako bi u jednom tjednu popila nešto manje od 30 litara vode. Vaga je ovoj 27-godišnjakinji iz Mississippija pokazivala 90 kilograma u najtežoj fazi, a u to vrijeme nosila je veličinu 46. Kako kaže, nije mogla otići kupovati odjeću, a da to ne završi sa suzama. Danas nosi veličinu 38 i teži 65 kilograma. "U godinu dana udebljala sam se skoro 30 kilograma jer sam jela u fast foodovima i nisam uopće vježbala. Sjećam se da bih išla u trgovačke centre i plakala jer sam bila nezadovoljna svojim izgledom", priznala je za britanski The Sun. Onda je odlučila promijeniti svoj život. "Počela sam više šetati i paziti što jedem. Nakon što sam skinula devet kilograma, zaručila sam se i tad sam odlučila izgubiti još pet kilograma do vjenčanja. Promijenila sam stil života i počela piti skoro četiri litre vode dnevno, vježbajući pet do šest puta tjedno", rekla je, dodavši da je izgubila mnogo više od planiranog. Danas njen Instagram profil, na kojem dokumentira napredak, prati 11,500 ljudi. Jedina cijena koju je platila zbog mršavljenja bio je njen društveni život, jer je prestala izlaziti kako bi izbjegla nezdravu hranu. "Ljudi nisu razumjeli zašto ne želim doći na neku proslavu. Jednostavno morate odlučiti što vam je važnije, hrana ili vaš cilj. Danas se osjećam savršeno, moje samopouzdanje je veće, iako i ja imam dane kad se osjećam loše", kaže. Onima koji žele postići ono što je ona postigla savjetuje da krenu s malim promjenama, da najprije počnu piti više vode, a potom pratiti unos kalorija i vježbati tri puta tjedno.