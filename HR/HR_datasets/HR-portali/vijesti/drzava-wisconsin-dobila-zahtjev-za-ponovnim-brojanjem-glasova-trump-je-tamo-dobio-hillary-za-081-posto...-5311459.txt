Izborno povjerenstvo američke savezne države Wisconsin zaprimilo je zahtjev za ponovnim brojanjem glasova, piše BBC. Podsjećamo, Donald Trump je pobijedio u Wisconsinu i ta mu je pobjeda donijela 10 glasova u elektoralnom koledžu. Zahtjev za ponovnim brojanjem glasova predala je kandidatkinja za predsjednicu SAD-a Zelene stranke Jill Stein. Donald Trump je u Wisconsinu prema neslužbenim podacima pobijedio za 0,81 posto glasova. Stein je također najavila da će zatražiti ponovno brojanje glasova u Michiganu i Pennsylvaniji, državama u kojima je također pobijedio Donald Trump. Trump je u Michiganu prema neslužbenim podacima pobijedio za 0,23 posto glasova, dok je u Pennsylvaniji prema neslužbenim podacima pobijedio za 1,13 posto. Ispostavi li se da su glasovi u Wisconsinu krivo prebrojani i da je umjesto Trumpa u toj državi pobijedila Hillary Clinton, ishod predsjedničkih izbora ostat će nepromijenjen budući da Trump i bez tih 10 elektoralnih glasova ima više od potrebnih 270 elektoralnih glasova. Trump je naime osvojio 306 elektoralnih glasova, dok je Clinton osvojila 232.