Foto: Index, 123rf ŠKOLE u Slavoniji i Baranji masovno ostaju bez djece. Mnoge obitelji već su odselile iz Hrvatske, posebno iz Slavonije i Baranje. I ta iseljavanja ne prestaju.  Neki odlaze prije nego im djeca trebaju krenuti u školu, no ima i dosta slučajeva gdje odlaze usred školske godine. Neki ravnatelji kažu da su zbog sve manjeg broja djece prisiljeni podijeliti otkaze svojim nastavnicima.  Damir Mendler, ravnatelj OŠ Dr. Franjo Tuđman iz Belog Manastira, rekao nam je da stanovnici na žalost i dalje napuštaju Baranju. Najviše ih, kaže, odlazi u Njemačku i Irsku.  "Neki ostavljaju supruge s djecom pa prvo odlaze sami i nakon godinu-dvije, kad se snađu, povuku cijelu obitelj. To se itekako vidi po broju učenika u našoj školi. Prije smo upisivali po tri ili četiri prva razreda, a iduće školske godine ćemo upisati samo dva.  Ovdje posla nema, ljudi su prisiljeni otići. Vani im je bolje jer imaju posao i za njega dobivaju redovito plaću. Kako rade tako i zarade. Ovdje i ako rade, ne isplaćuje im se redovno", rekao je za Index ravnatelj Mendler. Iz Požege masovno sele u Njemačku  Iz OŠ Antun Kanižlić, koja se nalazi u Požegi, doznajemo kako ljudi masovno napuštaju taj grad.  "Sve je manje razrednih odjela. Prije smo imali po 5 razrednih odjeljenja, a sad imamo po tri. Razlog tome je naravno daleko manji broj učenika. Prije pet godina školu je pohađalo oko 1000 učenika, sada ih imamo 600. Vidljivo je manje djece, cijele obitelji napuštaju Hrvatsku i odlaze pretežno u Njemačku, bar što se tiče Požege i okolice", kazali su nam u školi.  Većina ih odlazi prije početka školske godine, iako im se i tijekom godine ispiše po pet-šest učenika koji odlaze jer su roditelji dobili posao u Njemačkoj.  U slavonskobrodskoj OŠ Vladimir Nazor rekli su nam da im se ove godine troje djece ispisalo jer su odselili u Norvešku, no oni ove godine nisu imali većih odstupanja u broju djece.  Ista je situacija i u Đakovu. Kako nam je rekao ravnatelj OŠ Ivan Goran Kovačić Tihomir Benke - situacija je poprilično loša. "Morao sam učiteljice proglasiti tehnološkim viškom"  Prije su njihova škola i OŠ I.G. Kovačić zajedno upisivale do 200 djece, a sada sve tri đakovačke osnovne škole zajedno upišu oko 170 djece.  "Ove godine našu školu pohađa 560 učenika, a prije smo ih imali 800. Ukidaju se odjeljenja. Upisivali smo 4 razreda po najmanje 20 đaka, a sad imamo 3 razreda. Upisat ćemo ih oko pedesetak. Svake godine unatrag par godina, upisujemo po razred manje. Loše je, uskoro ćemo moći raditi u jednoj smjeni zbog manjka učenika", rekao je ravnatelj Benke.  Roditelji im tijekom cijele godine dolaze sa zahtjevima za ispis djece. Masovno odlaze u Njemačku. Dvije godine zaredom morao je, kaže, proglasiti dvije učiteljice tehnološkim viškom.  Dodaje kako je problem i u tome što se mladi ne žene. Iz Osijeka sele i u Zagreb  "Evo gledam po nekim svojim profesoricama koje rade u školi, a ne udaju se. Ne stvaraju obitelji nema djece. Pa onda se neki kasno odluče na obitelj pa ne mogu više ni imati djecu. Sve to utječe, a uz to još veliki odljev stanovništva koji odlazi u inozemstvo. Cjelokupna situacija je poprilično loša. Ne znam kome ćemo uskoro imati predavati ako ne bude djece", zabrinut je ravnatelj.  Nešto je bolja situacija u osječkoj osnovnoj školi Franje Krežme. Ravnateljica Jadranka Jurić rekla nam je da godišnje imaju po 10 do 20 učenika manje. No ne odlazem kaže, svi u inozemstvo. Dosta ih se seli i u Zagreb.  "Smanjuje se broj djece. Malo-malo dobivamo zamolbe za ispise. Odlaze u Njemačku, Irsku i kao što sam već navela idu i u Zagreb. Imamo oscilacije. Ili je manje rođenih za pojedinu godinu upisa, ili su preselili bilo to unutar ili van zemlje", rekla nam je ravnateljica.