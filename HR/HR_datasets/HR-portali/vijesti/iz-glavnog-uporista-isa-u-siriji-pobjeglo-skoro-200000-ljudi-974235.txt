Foto: FAH  GOTOVO 200.000 ljudi napustilo je grad Raku u Siriji, glavno uporište skupine Islamske države na koju ofenzivu pripremaju međunarodna koalicija i njezini kurdsko-arapski saveznici, rekao je glasnogovornik koalicije.  "Raku je napustilo 200.000 ljudi, među kojima su 92.000" pronašle smještaj u izbjegličkim kampovima, rekao je u četvrtak pukovnik Ryan Dillon, glasnogovornik koalicije na videokonferenciji u Bagdadu.  Međunarodna koalicija pod američkim zapovjedništvom od studenog pomaže Sirijskim demokratskim snagama (SDF, arapsko-kurdski savez) koje se ističu u borbi s IS-om u Siriji, u ofenzivi za oslobađanje Rake.  SDF steže obruč oko grada, presjekavši sve njegove veze s vanjskim svijetom.  SDF je "odlučio pozvati civile da napuste" grad prije napada, dodao je Dillon.  Više od 320.000 ljudi je poginulo, a milijuni su raseljeni od izbijanja sukoba u Siriji u ožujku 2011.