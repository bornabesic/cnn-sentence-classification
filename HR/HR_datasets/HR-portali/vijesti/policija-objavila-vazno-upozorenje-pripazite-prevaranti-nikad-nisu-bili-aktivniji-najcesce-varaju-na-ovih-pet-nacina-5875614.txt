Zagrebačka policija obavila je analizu kaznenih djela drskih krađa i prijevara na štetu osoba starije životne dobi i ustanovila da se svake godine povećava broj upravo takvih zločina. Obzirom da su stariji građani u velikom broju slučajeva lakovjerni i u strahu ako žive sami, policija je objavila upute kako prepoznati lopova i što učiniti da se eventualna pljačka i napad unaprijed spriječi. Apeliraju na osobe starije životne dobi da ne puštaju u svoj dom nikakve službene osobe radi besplatne masaže, provjere novca, povrata poreza ili uzimanja otisaka prstiju s novčanica ili nakita, a osobama koje brinu o njima savjetuju da ih upute o mjerama zaštite kako ne bi postali žrtve. Objavu PU zagrebačke prenosimo u cijelosti: Analizom evidentiranih kaznenih djela na području PU zagrebačke tijekom 2016. godine, zabilježen je povećani broj kaznenih djela drskih krađa i prijevara na štetu osoba starije životne dobi, a taj trend je nastavljen i u 2017. godini. Počinitelji ovih kaznenih djela imaju različite načine počinjenja (modus operandi), a najčešći su slijedeći: Prvi način je da kada se počinitelj/ica osobama starije životne dobi (žrtvi) lažno predstavljaju kao medicinski djelatnici (djelatnici ustanova koje pružaju medicinske usluge) koji najčešće nude besplatnu masažu, a sve kako bi samo ušli u stan. Dok jedna osoba masira žrtvu, druga osoba pretražuje stan i traži novac i nakit iz stana ili kroz otključana vrata uđe u stan treća osoba koja također krade novac ili nakit. Drugi način je kada se počinitelj/ica lažno telefonski predstave kao zaposlenici poslovnih banaka, uvjeravajući žrtvu da su se pojavile lažne novčanice ili im je istekao rok i da će doći na njihovu adresu kako bi preuzeli novac, koji će im nakon provjere i vratiti. Ukoliko osoba odbije posjet zaposlenice banke, prijete zvanjem policije, privođenjem i pretragom stana.   Treći način je kada se počinitelj/ica lažno telefonski predstave kao zaposlenici poslovnih banaka te uvjeravajući žrtvu da kod kuće posjeduju novčanice kojima je istekao rok, da će doći na njihovu adresu kako bi im preuzeli novac, koji će im nakon provjere i vratiti. Ukoliko ih žrtva odbije i navede da se o tome brinu ukućani, prevaranti prekinu telefonski poziv na par minuta te opet nazovu žrtvu i uvjere je da su se čuli s ukućanima i da su oni odobrili predaju novca te da mogu slobodno predati novac osobi koja će doći na kućnu adresu. Četvrti način je kada se počinitelj/ica lažno telefonski predstave žrtvi kao policijski službenici koji su pronašli počinitelja kaznenog djela i da će doći na njihovu adresu po otiske prstiju na novčanicama i nakitu koje imaju u svom domu. Kada na adresu dođe lažni policijski službenik, žrtva joj lakovjerno predaje novčanice i nakit. Peti način je kada se počinitelj/ica lažno telefonski predstave žrtvi kao djelatnici porezne uprave i uvjeravaju ih da su dobili povrat novca, koji će im biti isplaćen tek kada uplate određeni iznos. Tada na adresu dolazi lažni zaposlenik/ica porezne uprave, a žrtva joj predaje novac. Prilikom počinjenja ovih kaznenih djela najčešće ne postoje svjedoci jer počinitelj paze kada dolaze na adresu, kuda ulaze i koga kontaktiraju. Osobe starije životne dobi (žrtve) savjetujemo da uvijek budu sumnjičavi i nazovu policiju na broj 192, kako bi se provjerili sumnjivi osobni ili telefonski zahtjevi nepoznatih „službenih“ osoba. Napominjemo da zaposlenici banaka, zavoda za zdravstveno i mirovinsko osiguranje, porezni i policijski službenici ne dolaze na adrese stanovanja i ne mijenjaju novac radi isteka, ne obavljaju povrat poreza, a policijski službenici ne dolaze na adrese stanovanja radi izuzimanja otisaka prstiju s novčanica ili nakita. U slučaju da policijski službenici dođu na adresu stanovanja, predstavljaju se službenom iskaznicom i značkom te za sva postupanja izdaju dokument odnosno potvrdu o privremenom oduzimanju predmeta.   Također apeliramo na osobe koje se brinu o osobama starije životne dobi koje same žive u stanu ili kući, da im daju jasne upute da ne puštaju u svoj dom nikakve službene osobe radi besplatne masaže, provjere novca, povrata poreza ili uzimanja otisaka prstiju s novčanica ili nakita. S obzirom da počinitelji ovih kaznenih djela iskorištavaju dob osoba, njihovu dobronamjernost i nepažnju, savjetujemo osobama koje se brinu o starijima da ih upute u učestalost prijevara na kućnom pragu i preventivnim mjerama zaštite koje sami mogu poduzeti da ne postanu žrtve.