Ruski ministar vanjskih poslova Sergej Lavrov izjavio je u utorak u Moskvi, na razgovorima sa svojim turskim kolegom Mevlutom Cavusogluom o Siriji, da neće biti "nikakvog popuštanja teroristima", nakon što je dan ranije ubijen ruski veleposlanik u Ankari.  Lavrov je turskom šefu diplomacije rekao da ubojstvo Andreja Karlova "nas sve prisiljava na još odlučniju borbu protiv terorizma" i potiče nastojanje da se postignu konkretni rezultati u trostranim razgovorima s Iranom oko Sirije "bez davanja bilo kakvih koncesija teroristima".    "Nadam se da će naši razgovori i trostrani sastanak s našim iranskim kolegom omogućiti postizanje sporazuma koji će kroz konkretne akcije unaprijediti rješavanje stanja u Siriji", rekao je Lavrov inzistirajući da neće biti nikakvog popuštanja teroristima. Dvojica šefova diplomacije osudila su sinoćnje ubojstvo kao gnjusan teroristički čin. Cavusoglu je u prvim reakcijama istaknuo kako je glavni cilj napada narušavanje odnosa između Rusije i Turske. Turski ministar kazao je kako će odgovorni za ubojstvo biti privedeni pravdi. Lavrov je zahvalio ruskim vlastima na istrazi koju su odmah proveli te dodao da je skupina ruskih istražitelja već stigla u Tursku kako bi nastavila ispitivanje svih okolnosti ubojstva. U pogledu situacije u Siriji Cavusoglu je rekao kako će Turska nastaviti zajedno s Rusijom ulagati napore na rješavanju situacije u Siriji. Rusija i Iran na suprotnim su stranama u odnosu na Tursku oko sukoba u Siriji. Moskva i Teheran podupiru Bašara al Asada, a Ankara one koji traže njegovo svrgavanje. No Rusija i Turska u posljednje su vrijeme blisko surađivale kako bi se evakuiralo pobunjenike i civile iz zaposjednutog Alepa.