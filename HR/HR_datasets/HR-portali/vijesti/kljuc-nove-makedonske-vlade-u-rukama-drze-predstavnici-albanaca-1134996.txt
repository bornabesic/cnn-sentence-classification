Makedonska konzervativna stranka VMRO-DPMNE osvojila je 37,96 posto glasova na jučerašnjim parlamentarnim izborima, dok su oporbeni socijaldemokrati (SDSM) osvojili 36,65 glasova, objavila je u ponedjeljak rano ujutro Državna izborna komisija. Rezultati se temelje na prebrojanih gotovo 98 posto glasova, a konačni rezultati izbora očekuju se u ponedjeljak oko podneva. Iz udruge Most koja prati izbore poručili su kako je utrka pretijesna kako bi se moglo procijeniti koliko će koja stranka dobiti mjesta u parlamentu. Tijekom večeri obje stranke objavile su pobjedu. Lider VMRO-DPMNE Nikola Gruevski proglasio je pola sata iza ponoći pobjedu te stranke na izborima. Istaknuo je kako to nije samo pobjeda koalicije koju predvodi VMRO-DPMNE već pobjeda Republike Makedonije. "Režim je pao" Pobjedu je proglasio i lider SDSM Zoran Zaev. "Režim je pao. Cijeli svijet bi trebao shvatiti da smo danas ispisali povijest", rekao je Zaev u obraćanju pristašama u Skopju ispred zgrade makedonske vlade.  Tko god će formirati Vladu, morat će tražiti koalicijskog partnera među strankama koje predsatvljaju etničke Albance, a koji čine otprilike jednu trećinu stanovništva Makedonije, navodi Reuters. Prijevremeni parlamentarni izbori u Makedoniji završili su bez izvješća o većim incidentima, premda su promatrači javljali o manjim nepravilnostima. Izbori su dogovoreni pod pokroviteljstvom Europske unije kako bi završila najgora politička kriza u 15 godina, uzrokovana žestokim sukobima makedonskih političara. Bivši konzervativni premijer Gruevski, koji je vladao gotovo deset godina, odstupio je s funkcije u siječnju u sklopu dogovora s EU.  Glavni protivnik Gruevskog je Zoran Zaev i njegov Socijaldemokratski savez Makedonije (SDSM), koji će pokušati stati na kraj vladavini VMRO-a i dokazati da je Gruevski korumpirani i iskvareni političar koji je zlorabio tajnu policiju kako bi prisluškivao više tisuća ljudi. Prijevremeni izbori dogovoreni su prije 18 mjeseci, no dvaput su otkazani jer je opozicija ustrajala na reformama kojima bi se eliminirao barem dio sivih zona za koje tvrdi da su Gruevskom i VMRO-u omogućili da manipuliraju i pobjeđuju na svim izborima od 2006. godine. Jedna od mjera je uključivala brisanje tisuća preminulih ljudi iz popisa birača, a drugom je preustrojen rad državnih medija.  Zaev je Gruevskog optužio i za ucjenu birača koji rade u velikom državnom aparatu i državno vođenom sektoru gospodarstva. >>Američki dužnosnik upozorava: Cijeloj regiji prijeti veći dolazak terorista >>Nakon sukoba Turske i EU, Makedonija postaje posljednja linija obrane? 