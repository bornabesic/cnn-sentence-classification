Čelnici Europske unije u srijedu su pozvali novog američkog predsjednika Donalda Trumpa na summit, upozorivši na nestabilnost međusobnih odnosa i potrebu za poštovanjem demokratskih vrijednosti. "Smatram da nijedna država danas ne može biti velika u izolaciji", rekao je predsjednik Europskog vijeća Donald Tusk, referirajući se na Trumpov slogan "Učinimo Ameriku ponovno velikom". "Europa i SAD jednostavno nemaju drugih opcija osim što bliskije suradnje", dodao je Tusk. Tusk i predsjednik Europske komisije Jean-Claude Juncker u zajedničkom pismu su napisali kako žele raspraviti o "izazovima bez presedana" poput Islamske države, konflikta u Ukrajini, te problematičnih pregovora o trgovinskom sporazumu između EU i SAD-a. "Htjeli bismo iskoristiti ovu priliku da vas pozovemo da što prije posjetite Europu u sklopu summita između EU i SAD-a. Ta će nam rasprava omogućiti da odredimo smjer naših odnosa u iduće četiri godine", napisalo je dvoje čelnika u pismu kojem čestitaju Trumpu na pobjedi. No, bivši poljski ministar Tusk u izjavi za novinare u sjedištu Europske unije zauzeo je trezveniji ton, podsjetivši da su Talijani, Irci, Poljaci, Nijemci i Španjolci pomogli izgraditi SAD. "Poštujemo demokratski izbor američkog naroda, no u isto smo vrijeme svjesni novih izazova koje ti rezultati donose. Jedan od njih je neizvjesnost oko budućnosti transatlantskih odnosa", rekao je Tusk. Referirajući se i na nedavnu britansku odluku da napusti Europsku uniju, Tusk je dodao: "Događajima koji se odvijaju proteklih dana i mjeseci treba pristupiti kao znakovima upozorenja svima onima koji vjeruju u liberalnu demokraciju". Europski ministri vanjskih poslova će na poziv visoke povjerenice za vanjsku politiku Federice Mogherini u nedjelju održati poseban sastanak u Bruxellesu na temu Trumpove pobjede. Održat će se "neformalna večera na kojoj će se razmijeniti pogledi na daljnje odnose između EU i SAD-a nakon američkih izbora", izjavila je glasnogovornica Federice Mogherini. Predsjednik Europskog parlamenta Martin Schulz je u odvojenoj izjavi pozvao Trumpa da pokaže "odgovornost" nakon što je vodio razdornu kampanju, te postao nosilac bijesa i strahova milijuna Amerikanaca. U međuvremenu, sam Trump je kao novoizabrani predsjednik već povukao prvi vanjskopolitički potez, a on nema veze s Europskom unijom. Iz Trumpova su tima, naime, najavili, da prvo što želi je čim prije sastati se s izraelskim premijerom Benjaminom Netanyahuom.