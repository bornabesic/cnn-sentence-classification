HDZ-ov član Odbora za unutarnju politiku i nacionalnu sigurnost, Željko Dilber, rekao je večeras u HTV-ovoj emisiji Otvoreno da se premijer Tihomir Orešković u slučaju Dragana Lozančića, kojem je ponudio savjetničko mjesto u Vladi, ponio kao kancelar, a ne premijer. - Ne mogu vjerovati da je predsjednica na neozbiljan način izrekla ovako teške optužbe, no ako je to rekla vjerojatno raspolaže nekim informacijama - kazao je Dilber osvrćući se na tvrdnju predsjednice da je Lozančić bio 'privatni obavještajac Zorana Milanovića'. Kazao je i da je danas načuo da Lozančić odlazi časno i bez mrlje s pozicije ravnatelja SOA-e. - Čemu supotpis premijera na njegovu ostavku ako ga postavlja na poziciju savjetnika u Vladu. Iznenađen sam, ovo mi liči na ponašanje kancelara, a ne premijera. Po ovome uzima više ovlasti nego što bi trebao imati - ocijenio je Dilber za HRT. Podsjetimo, predsjednica Kolinda Grabar-Kitarović danas je u intervjuu za HTV optužila bivšeg šefa SOA-e, Dragana Lozančića da je bio osobni obavještajac bivšeg premijera Zorana Milanovića. Nedugo nakon pojavila se informacija je premijer Orešković Lozančiću ponudio mjesto savjetnika.