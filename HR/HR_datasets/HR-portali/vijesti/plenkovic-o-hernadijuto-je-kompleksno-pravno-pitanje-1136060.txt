- Riječ je o vrlo kompleksnom pravnom pitanju koje podrazumjeva određene odluke Županijskog suda, ali o tome ne bih govorio sada - odgovorio je premijer Andrej Plenković večeras prilikom odlaska sa summita EU u Bruxellesu na pitanje o podnesku koji je Županijski sud uputio Sudu Europske unije zbog toga što neke države članice EU odbijaju ispuniti europskih uhidbeni nalog koji je Hrvatska izdala za predsjednikom Uprave Mola Zsoltom Hernadijem. Plenković je rekao novinarima kako s mađarskim premijerom Viktorom Orbanom nije na sastanku Europskog vijeća imao prilike razgovarati o problemima vezanim uz Mol i Inu. Na pitanje o tome hoće li njegova Vlada ispuniti zahtjev Europske komisije, koja prijeti tužbom pred Sudom EU protiv Hrvatske ako Hrvatska ne promijeni Zakon o privatizaciji Ine u odredbama koje državi kao manjinskom dioničaru daju psoebna prava, premijer Plenković je izbjegao precizan odgovor. - Problem je poznat, postoji niz godina, od pristupanja Europskoj uniji, riječ je i o poštovanju pravne stečevine EU, i o postojanju određenih iznimki kad je riječ o zaštiti nacionalnih interesa, ali isto tako i o opskrbi energentima. Prema tome, nastavit ćemo dijalog s Europskom komisijom. Ali na današnjem sastanku nije bilo vremena za tu vrstu razgovora. Predstavnici Hvratske će na diplomatskoj razini voditi daljnji dijalog s Komisijom - rekao je Plenković.