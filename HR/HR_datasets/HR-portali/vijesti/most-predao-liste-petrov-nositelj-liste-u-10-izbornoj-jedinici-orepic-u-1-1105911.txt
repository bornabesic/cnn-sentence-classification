Čelnik Mosta nezavisnih lista Božo Petrov potvrdio je u petak da će nositi Mostovu listu u 10. izbornoj jedinici, a Vlaho Orepić u 1., zagrebačkoj, odbacivši primjedbe da osobno ne ide u 1. jedinicu jer se uplašio sraza sa šefovima SDP-a i HDZ-a Zoranom Milanovićem i Andrejom Plenkovićem. – Meni je stalo do toga izazova (...) rekao sam da ću poslušati ono što kaže većina u Mostu, a većina je definirala da trebam nositi Desetu, jer je iz tog mjesta (Metković) krenula cijela ova politička priča i da bi bilo korektno i prema njima da krenem iz Desete izborne jedinice – rekao je Petrov uz smiješak nakon što je Most u petak predao svoje liste Državnom izbornom povjerenstvu (DIP).  Na novinarsku opasku da je na izborima u studenom bio 14. na listi, a sad je prvi, Petrov odgovara da je "nudio da drugi ljudi budu prvi", konkretno Ivan Kovačić, gradonačelnik Omiša, ali je na kraju odluka Mosta bila da se "stavi na prvo mjesto". – Ne bih imao problem da budem na bilo kojem mjestu u bilo kojoj izbornoj jedinici – kaže Petrov.  Grmoja drugi u 6. jedinici Potvrdio je i kako Most izlazi u svih 11 izbornih jedinica te da je u petak predao liste za prvih deset, a za 11. će predati sutra. Ostala imena s liste nije navodio, otkrio je tek da će glasnogovornik Mosta Nikola Grmoja biti drugi u 6. jedinici.  Milanovićev poziv HRT-u da u debatu Milanovića i Plenkovića pozove i Petrova, šef Mosta ne drži iskrenim.  – Da je Milanović to mislio iskreno, onda bi to uvjetovao, ali koliko znam nije, učinio je to pristojnosti radi. Mogu i ja pozvati sve građane Hrvatske da sutra dođu na Maraton lađa iako znam da četiri milijuna ljudi neće sutra doći u dolinu Neretve – poručio je Petrov.  >> Božo Petrov: Sve što rade SDP i HDZ vodi prema velikoj koaliciji da bi zakočili promjene 