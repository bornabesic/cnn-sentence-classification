Hrvatski nogometni savez (HNS) odgovorio je na stavove saborskih zastupnika Mosta nezavisnih lista, koji su na konferenciji za medije održanoj u četvrtak pozvali glavnog tajnika HNS-a Damira Vrbanovića na podnošenje ostavke zbog sudskog postupka koji se vodi protiv njega i braće Mamić, a u priopćenju za medije krovna nogometna organizacija ističe da "poštuje presumpciju nevinosti". "Za razliku od saborskog zastupnika Mosta Mire Bulja, Hrvatski nogometni savez poštuje jedno od osnovnih ustavnih načela, a to je presumpcija nevinosti. Kako Hrvatska kao moderna europska država vjeruje da je svatko nevin dok mu se ne dokaže suprotno, Hrvatski nogometni savez prepušta državnim institucijama da u pravednim postupcima utvrde opravdanost neke sumnje. Smatramo da je minimum građanske pristojnosti i poznavanja prava da se u bilo kojem postupku pričeka pravomoćna presuda prije nego što se indirektno osuđuje bilo koja osoba", stoji u priopćenju Hrvatskog nogometnog saveza objavljenom na njegovom službenom internetskom portalu. "Nadalje, žao nam je što se saborski zastupnik Mosta Marko Sladoljev pridružio sve dužoj listi javnih osoba koje bez argumenata i poznavanja materije govore o primjeni Zakona o sportu. Ponavljamo i po stoti puta, Hrvatski nogometni savez poštuje Zakon o sportu i nitko nije dao i jedan argument koji bi osporio tu tvrdnju", navodi se dalje u priopćenju HNS-a te zaključuje: "Podržavamo stav Mosta nezavisnih lista kako će se zalagati za provedbu aktualnog Zakona, no bilo bi dobro da se pojedinci bolje upoznaju s odredbama Zakona o sportu, kao i konceptom presumpcije nevinosti koji je među osnovnim načelima svake demokratski uređene zemlje."