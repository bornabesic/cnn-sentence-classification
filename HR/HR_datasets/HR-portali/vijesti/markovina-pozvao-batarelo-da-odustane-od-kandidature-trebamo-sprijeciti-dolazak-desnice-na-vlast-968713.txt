Foto: Index DRAGAN MARKOVINA pozvao je kandidatkinju SDP-a za gradonačelnicu Splita da odustane od kandidature. To je, drži Markovina, jedini način da spriječe dolazak desnice na vlast. Poziv je uputio prigodno na Dan pobjede nad fašizmom. "Čitav ga svijet obilježava, a u Splitu se taj datum nažalost ne može proslaviti tek protokolarnim osvrtom na prošlost, i to iz razloga što se nalazimo u situaciji u kojoj se suočavamo s čitavim nizom zabrinjavajućih tendencija. Dok su Splićani dva puta oslobađali vlastiti grad od okupacije u Drugom svjetskom ratu, danas živimo u gradu koji i dalje nema ulicu žrtava fašizma, ali zato ima spomenik nazvan po postrojbi inspiriranoj ustaškim zločincem Rafaelom Bobanom. Isključivi krivac za takvo stanje stvari je oportunistička politika SDP-a, koja je svoj logičan kraj doživjela u Baldasarovom mandatu", konstatira gradonačelnički kandidat Nove ljevice i Radničke fronte. "Neka Baja, Capo i Ranko podrže Batarelo da odustane od kandidature" Pravo pitanje za splitski SDP i Batarelo nije gdje su bili 1991., nego gdje su bili na Dan pobjede 2014. godine kada je Ivo Baldasar kao gradonačelnik i predsjednik splitskog SDP-a govorio na otvaranju neoustaškog spomenika, drži Markovina. "Svi pokušaji njihovog predstavljanja da su oni ljudi koji će graditi moderan i otvoren Split 21. stoljeća, padaju u vodu pred rezultatima njihove vlasti u protekle četiri godine. Zahvaljujući tom mandatu, u kojem je Batarelo bila zamjenica Ive Baldasara, sada se suočavamo s realnom opasnošću povratka Željka Keruma na vlast i još gorom činjenicom da se kao alternativa takvom scenariju nude HDZ i libertijanci iz stranke Pametno. Pozivam stoga Aidu Batarelo da na ovaj simbolični dan povuče jedini lijevi potez u političkoj karijeri i odustane od kandidature. Pozivam i veterane SDP-a Marina Jurjevića Baju, Vinka Bajrovića i Ranka Ostojića da je u tom potezu podupru. To je jedini način da spriječimo dolazak desnice na vlast i ponudimo istinsku lijevu alternativu kleronacionalizmu, prostornoj devastaciji Žnjana, Marjana, Trstenika i stare gradske jezgre te privatizaciji obalnog pojasa i javnih prostora u centru grada", pozvao je Markovina.    Batarelo: Markovina kroz prizmu popularizma i niskih strasti pokušava graditi ime na meni  Inicijativa nije pala na plodno tlo. Aida Batarelo ni ne pomišlja da odustane od kandidature. "Za razliku od povjesničara koji za svoj akademski neuspjeh opetovano krivi isključivo klerikalnu desnicu, a na Dan pobjede nad fašizmom kroz prizmu popularizma i niskih strasti svoje ime pokušava graditi na meni, ja u takvu polemiku ne namjeravam ulaziti. Odgovornost za ono dobro i ono loše oduvijek sam snosila sama, kako u dugogodišnjem radu u realnom sektoru, tako i u gradskoj politici. Članica sam SDP-a preko 20 godina, a na kandidaturu su me potaknuli upravo građani Splita, koji su to i prepoznali. Draganu, koji na svake izbore izlazi ili ne izlazi s novom listom, svakako i ovog puta želim što bolji uspjeh", odgovorila je Batarelo.