Foto: Index, N1 SDP-OVA kandidatkinja za splitsku gradonačelnicu Aida Batarelo danas se, sasvim neočekivano, pojavila na Facebooku i "lajkom" dala podršku Željku Kerumu koji je jutros otkrio da je bio u strahu od Opare koji ga je jučer konstantno provocirao na sučeljavanju u organizaciji Slobodne Dalmacije pa je na kraju nervozno reagirao te kočijaški nasrnuo na HDZ-ovog gradonačelničkog kandidata i brutalno ga izvrijeđao.  Evo što kaže Batarelo. "Ja to nisam napravila. Ne idem na Kerumovu stranicu uopće. Nema šanse. Nisam ni u Splitu. U Zagrebu sam, idem na prosvjed. U kampanji nisam lajkala ni Oparu s kojim sam Facebook prijateljica. Mislim da takve stvari nisu za kampanju. Imam četiri administratora, ali ne vjerujem da je itko to od njih napravio", kazala nam je Aida Batarelo. No, kako sugerira ova društvena mreža, Batarelo je lajkala Kerumovu objavu. Lajk i za Oparu Nakon par minuta javila nam se opet. "Sada sam lajkala jedan tekst o Opari na Dalmatinskom portalu. Namjerno sam to napravila jer mi je više dosta laži i podmetanja. Neki dan je Kerum na naslovnici Slobodne Dalmacije predstavljen kao lider ljevice u Splitu što nema veze s vezom", ogorčena je bila Batarelo, koja je na naslovnici u srdačnom zagrljaju s Kerumom. Moguće da su novinari nju, a i ostale SDP-ovce predoslovno shvatili, kada su proteklih dana više-manje otvoreno stali protiv Opare. Batarelo je, konkretno, navela da ona misli kako Kerum ima više šanse za pobjedu jer ima iskustvo u upravljanju velikim sustavima. Sve po strani, zadnje što SDP-ovcima odgovara je to da im nakon osam godina HDZ ponovno osvoji vlast u Splitu. A ako to ne žele, izbor u nedjelju im je jasan.