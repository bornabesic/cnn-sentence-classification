Kobna noć i jutro na hrvatskim cestama odnijeli su tri života Noćas, 19. svibnja, u prometnoj nesreći u Križevcima smrtno su stradale dvije osobe, a dvije su lakše ozlijeđene. Oko 2.05 sati vozač rođen 1989. godine je upravljao osobnim automobilom Mercedes koprivničke registracijske oznake Zagrebačkom ulicom u smjeru Koruške. Zbog neprilagođene brzine vozilom je sletio van kolnika u potok Koruška. Vozač i putnica na prednjem sjedištu rođena 2000. godine su od zadobivenih ozljeda na mjestu događaja preminuli. Putnici rođeni 1968. i 1971. su prevezeni u koprivničku bolnicu, gdje su im konstatirane lakše ozljede. Očevidom je na mjestu događaja rukovodila Zamjenica općinske državne odvjetnice u Bjelovaru. Zbog očevida je promet Zagrebačkom ulicom bio u prekidu i do 6.55 sati se odvijao obilaznim pravcem. Policijski službenici Policijske postaje Križevci o događaju će dostaviti izvješće nadležnom državnom odvjetništvu. Prometna nesreća dogodila se i na državnoj cesti D-8,  na nadvožnjaku pokraj trgovačkog centra Dalmare u Šibeniku u kojoj su sudjelovala tri automobila. Tri su osobe hospitalizirane, javlja Sibenik.in. Mladić koji je sudjelovao u sudaru tri vozila s još dvije je osobe hitno prebačen u šibensku Opću bolnicu. Teška prometna nesreća dogodila se i na Braču. Vozač kombija poginuo je, a suvozač je teško ozlijeđen u mjestu Dračevica gdje je vozilo sletjelo s ceste. Iz PU splitsko-dalmatinske izvijestili su da se prometna nesreća dogodila u 19.50 sati na županijskoj cesti. Unesrećeni su se vozili u kombi vozilu marke Mercedes, splitskih registarskih oznaka. 