Sjedinjene Države i Saudijska Arabija potpisale su danas ugovore vrijedne više od 380 milijarda dolara, prvog dana posjeta predsjednika Donalda Trumpa Ryadu, rekao je saudijski ministar vanjskih poslova Adel Al Jubeir. "Dvije zemlje su potpisale niz ugovora (...) Vrijednost investicija premašuje 380 milijarda dolara", rekao je Jubeir na zajedničkoj tiskovnoj konferenciji s državnim tajnikom Rexom Tillersonom. Službena saudijska agencija SPA izvijestila je o 34 ugovora na raznim poljima, poput obrane, nafte i zračnog prometa, ali nije navela njihovu ukupnu vrijednost. Čelnik Bijele kuće je nešto ranije bio rekao da su ugovori o prodaji oružja Saudijskoj Arabiji vrijedni 110 milijarda dolara. Saudijski kralj Salman je Trumpu uručio najvišu civilnu počast te države, zlatnu medalju kralja Abdulaziza, kao "izraz uvažavanja povijesnih i tijesnih veza Saudijske Arabije i SAD-a".  Trump je s kraljem Salmanom razgovarao o Siriji, nafti i oružju te Islamskoj državi. Kraljevina podupire sirijske pobunjenike koji se bore protiv snaga predsjednika Bašara al-Asada. Saudijska Arabija hvalila je Trumpovu administraciju kad je u travnju izvela niz napada na sirijsku vojnu bazu Šajrat iz koje je korišteno kemijsko oružje za napade na civile.