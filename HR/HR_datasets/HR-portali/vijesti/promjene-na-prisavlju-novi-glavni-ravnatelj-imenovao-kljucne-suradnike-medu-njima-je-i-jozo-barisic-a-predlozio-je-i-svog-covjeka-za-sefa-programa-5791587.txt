Kazimir Bačić, glavni ravnatelj HRT-a, u ponedjeljak je izabrao tri ravnatelja poslovnih jedinica javne radio i televizije na mandat od pet godina. Slijedom toga, Jozo Barišić postaje ravnatelj Produkcije, Mislav Stipić imenovan je ravnateljem Poslovanja, a Nikola Bonačić Krešić postao je ravnatelj radne jedinice Tehnologije. Bačić je od šest pristiglih molbi za mjesto šefa Programa, nakon razgovora sa svim kandidatima, odabrao onu Renata Kunića, nekadašnjeg pomoćnika glavnog urednika Informativnog programa za dopisničku mrežu te bivšeg glavnog urednika Informativnog programa HTV-a. O Kuniću će se u srijedu izjasniti kreativno osoblje HRT-a, ali njihovi glasovi nisu obvezujući. Nina Djurdjevic / CROPIX Renato Kunić   Podsjetimo, na natječaj za četiri čelna mjesta programskih jedinica na HRT-u stiglo je ukupno trideset i osam prijava, od čega najviše za mjesto šefa Tehnologije, a najmanje za mjesto ravnatelja poslovanja javnog medijskog servisa s godišnjim proračunom od 1,4 milijarde kuna, koje će sada preuzeti Mislav Stipić, donedavni v. d. ravnatelj Poslovanja.