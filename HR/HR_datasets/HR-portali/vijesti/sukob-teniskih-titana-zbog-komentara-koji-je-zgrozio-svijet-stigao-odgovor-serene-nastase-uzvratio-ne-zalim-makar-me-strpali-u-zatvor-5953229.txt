Nakon što je proteklih dana u javnost izašla još jedna u nizu skandaloznih izjava Ilie Nastasea, nekad prvog tenisača svijeta, Internet su preplavile reakcije iz sportskog svijeta. Naime, posljednja u nizu Nastasieva izjava, ona gdje se pita hoće li dijete Serene Williams biti 'čokolada s mlijekom', aludirajući na njezinu trudnoću s Alexisom Ohanianom, zgrozilo je kako teniski svijet, tako i samu Serenu koja je odlučila reagirati. - Osjećam se razočarano znajući da živimo u društvu u kojemu ljudi poput Ilie Nastasea mogu izjavljivati takve rasističke komentare – dio je izjave najuspješnije tenisačice svijeta. - Već sam jednom rekla, i govorim opet, svijet je toliko napredovao, a opet, imamo još toliko puno za razvijati se - dodala je Williams naglašavajući kako ju Nastaseova izjava, ali i sve slično tome neće zaustaviti u širenju ljubavi, svjetla i pozitivnosti te da će se nastaviti zauzimati za sve ono što na ovom svijetu smatra dobrim i ispravnim. Svjetska teniska federacija javno je obznanila da je protiv svih neprimjerenih komentara i postupaka 70-godišnjeg Nastasea pokrenuta istraga, a Williams koja s Alexisom Ohanionom, suosnivačem Reddita, očekuje svoje prvo dijete, im se na tome zahvalila. Nastase se s druge strane odbio ispričati: - Ne žalim makar me strpali u zatvor! Slučaj komentiranja Serenine nerođene bebe očito je bio potreban kako bi se bezobrazluku Ilie Nastasea stalo na kraj. Naime, uz sve ranije manje ili veće skandale, prošlu mu je subotu kao izborniku Rumunjske oduzeta akreditacija nakon što je na terenu u Constanti izvrijeđao Johannu Kontu i Anne Keothavong.