Oproštajno pismo za tragično poginule učenike Luku i Lanu Lovrić Osnovna škola na Bijelom Brijegu uputila je oproštajno pismo za tragično poginule učenike Luku i Lanu Lovrić, koji su poginuli pri padu aviona kod Mostara. “Tužne vijesti ne biraju ni mjesto, ni osobu, ni vrijeme. Ponekad dolaze očekivano, vrlo često sasvim iznenada, no gubitak dragih osoba ostavlja zauvijek dubok i bolan trag na svakome od nas. S ogromnom tugom javljamo svim prijateljima škole kako nas je jučer napustilo dvoje naše djece, dvoje naših učenika, dvoje prijatelja, dva naša ponosa i ptića, potraživši svoje mjesto na primjerenijem mjestu za anđele. Ovim putem izražavamo najiskreniju sućut obitelji kao i obiteljima svih nastradalih u stravičnoj nesreći koja je cijeli grad zavila u crno. Neka im Bog podari snagu da nauče živjeti s neizrecivom boli i gubitkom koji su ih zadesili. Dragi Lana i Luka, ovo nije zbogom jer nije konačno. Ovo je samo doviđenja jer ćemo se opet susresti, a do tada, čuvat ćemo vas u svojim mislima, molitvama i srcima”, navodi se u oproštajnom pismu Osnovne škole na Bijelom Brijegu. 