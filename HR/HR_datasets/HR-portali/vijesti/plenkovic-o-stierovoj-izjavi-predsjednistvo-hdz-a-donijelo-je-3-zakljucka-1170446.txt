Premijer i predsjednik Andrej Plenković tijekom boravka u Otočcu komentirao je jučerašnju izjavu političkog tajnika HDZ-a i ministra vanjskih poslova Davora Ive Stiera koji je kazao da mu je žao zbog raskida koalicije s Mostom te da je bilo najpoštenije ići na nove izbore. - Predsjedništvo HDZ-a je na dan kad je održana ta sjednica Vlade jednoglasno odlučilo o tri zaključka: da se podrži kraj suradnje s Mostom, da se razgovara s drugim strankama o rekonfiguraciji parlamentarne većine i da, ukoliko (ne uspiju op.a) takvi razgovori koji bi osigurali stabilnu vlast u Hrvatskoj i funkcionalnu Vladu, da se ide na parlamentarne izbore - rekao je Plenković.  Razgovori nakon lokalnih izbora Dodao je da su pritom vodili računa da su se u Hrvatskoj parlamentarni izbori održali i 2015. i 2016. godine.  - Kao predsjednik Vlade imam širu odgovornost za funkcioniranje hrvatskih institucija i želimo najprije da se završi ovaj ciklus lokalnih izbora i nakon toga ćemo krenuti u daljnje razgovore - kazao je Plenković i dodao da ne vidi razliku između onoga što je rekao Stier i zaključaka Predsjedništva HDZ-a.  "Najpoštenije bi bilo ići na nove izbore" Podsjetimo, Stier je jučer na upit Večernjeg lista u Bruxellesu kazao da je gradio "tu koaliciju HDZ-a i Mosta" i da mu je "žao da nije uspjela".  - Mi smo istoga dana imali raspravu na Predsjedništvu HDZ-a i, naravno, kao u svakoj demokratskoj stranci, postoji pluralnost različitih viđenja. Ja sam iznio svoje viđenje. Smatram da bi u takvoj situaciji najpoštenije bilo ići na nove izbore. Međutim, naravno da se moraju uzeti u obzir i ona razmatranja koja su naglašavala kako je Hrvatska već 2015. i 2016. imala parlamentarne izbore. I u tom segmentu se napravio jedan zaključak koji je, rekao bih, kompromisan, da se pokuša vidjeti prvo što se tiče te nove većine u Saboru, a onda i drugi element, spremnost HDZ-a da se ide i na parlamentarne izbore. To je bio zaključak. Mislim da se ne treba toga bojati – rekao je Stier.     