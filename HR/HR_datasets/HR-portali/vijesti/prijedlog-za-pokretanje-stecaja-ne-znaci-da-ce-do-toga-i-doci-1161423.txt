Iz Konzuma su u četvrtak, komentirajući prijedlog tvrtke Ovum iz Zagreba za otvaranje stečajnog postupka nad Konzumom zbog duga od 9,5 milijuna kuna, poručili da je legitimno pravo vjerovnika da podnese takav zahtjev, no da sam zahtjev ne znači i da će doći do pokretanja stečaja., niti da će to utjecati na ciljeve restrukturiranja. "Vezano uz brojne upite o pokretanju stečaja Konzuma, možemo reći da je legitimno pravo vjerovnika da podnese takav zahtjev, no sam zahtjev ne znači da će doći do pokretanja stečaja. Važno je naglasiti da ovaj izolirani slučaj predmetnog zahtjeva ni na koji način neće utjecati na postizanje ciljeva svih aktivnosti vezano uz proces restrukturiranja", poručili su iz Konzuma. Naglasili su i da se u ovoj situaciji pokazuje koliko je važno povjerenje svih uključenih strana i da svojim postupcima mogu doprinijeti smirivanju situacije. "Samo u takvim okolnostima tim za restrukturiranje može postići likvidnost i provesti restrukturiranje kompanije. Zato još jednom apeliramo na naše partnere da u narednim danima imaju strpljenja i povjerenja u stručni tim koji radi na restrukturiranju kompanije", naglašavaju iz Konzuma, poručujući i kako vjeruju da se "svi slažemo da samo stabilan Konzum može uredno plaćati dobavljače i plaćati dugove". U srijedu je Nadzorni odbor Konzuma donio odluku da predsjednika Uprave Slavka Ledića i člana Uprave Domagoja Jelenca zamijeni Teo Vujčić, dosadašnji predsjednik Uprave Dijamanta u Zrenjaninu. Kasno sinoć sastali su se premijer Andrej Plenković i glavni direktor za restrukturiranje Agrokora Antonio Alvarez III, a nakon razgovora su poručili da je najvažnije vratiti povjerenje u koncern, kako vjerovnika, tako i dobavljača i kupaca. "Mislim da je to najbitnija poruka javnosti, medijima i za sve aktere u ovoj cijeloj situaciji... najbitnije je da se u ovom trenutku i zakonskim okvirom i signalom prema potencijalnim kreditorima pošalje poruka povjerenja, restrukturiranja, dugoročne održivosti poslovanja kompanije i stabilnosti hrvatskog gospodarstva", rekao je Plenković. Alvarez je, pak, kazao kako je situacija u Agrokoru jedna od najtežih s kojom se dosad susreo. "Riječ je o trgovačkom lancu pred kojim su brojni izazovi i zapravo je najveći problem gubitak povjerenja. Da nije došlo do tog gubitka povjerenja, mogli bismo reći da kompanija posluje i radi uobičajeno", rekao je Alvarez. >> Sve je jasnije da se standstill neće dogoditi, morat će se primijeniti 'lex Agrokor' >> Ivan Todorić bio mu je vjenčani kum, a danas Ivan Valentić traži stečaj Konzuma