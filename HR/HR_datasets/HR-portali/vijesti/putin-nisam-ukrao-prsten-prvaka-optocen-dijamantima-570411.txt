Glasnogovornik ruskog predsjednika Vladimira Putina demantirao je optužbe o krađi Super Bowl-prstena, prenosi New York Post. Robert Kraft, vlasnik ekipe američkog nogometa New England Patriots, optužio je Putina da mu je ukrao prsten koji se dodjeljuje pobjednicima natjecanja Super Bowl. Kraft je na gala večeri u Waldorf-Astoriji u četvrtak rekao da se krađa dogodila 2005. godine. – Izvadio sam prsten i pokazao ga Putinu, a on ga je stavio na prst i rekao: "Mogao bih ubiti nekoga ovim prstenom". Ispružio sam ruku, a on ga je stavio u svoj džep, okružila su ga trojica KGB-ovaca te su izišli – rekao je Kraft. Dodao je da je poslije pokušao vratiti prsten, no dužnosnici Bijele kuće savjetovali su mu da prsten tretira kao dar, u najboljem interesu američko-ruskih odnosa. Putinov glasnogovornik Dmitrij Peskov ponudio je drukčije viđenje priče. Obje strane slažu se da je prsten promijenio vlasnike za Kraftova posjeta Petrogradu 2005. godine, no Peskov tvrdi da je doista bila riječ o daru. – To što gospodin Kraft sada govori je čudno. Stajao sam 20 centimetara od njega i gospodina Putina te sam vidio i čuo kako mu je gospodin Kraft darovao prsten – kaže Peskov. U svakom slučaju, prsten od 4,94-karatnog zlata sa 124 dijamanata nalazi se u knjižnici u Kremlinu.