Župan splitsko-dalmatinski Zlatko Ževrnja i kandidat HDZ za župana na lokalnim izborima u svibnju ocijenio je smiješnom i nedopustivom izjavu jednog od čelnika Mosta Nikole Grmoje koji je rekao kako je čuo da Ževrnja "odustaje od kandidature za župana ali ne svojom voljom, nego da ga HDZ pokušava zamijeniti radi loše situacije oko Zlatnog rata", plaže u Bolu na Braču. "Rekao bih da su te prvoaprilske, prvotravansjke šale daleko iza nas i zaista je smiješno i nedopustivo od gospodina Grmoje da se miješa u tuđe stvari," rekao je Ževrnja kratko za Hinu u petak. Gmoja je ranije u petak izjavio kako je čuo da Ževrnja odustaje od kandidature za župana splitsko-dalmatinskog te kako Mostov kandidat za splitsko-dalmatinskog župana Miro Bulj ima velike izborne šanse. "Čuo sam nekakve informacije da Ževrnja odustaje od kandidature, ali ne svojom voljom - nego da ga HDZ pokušava zamijeniti, radi loše situacije oko Zlatnog rata. Međutim tko god bude kandidat HDZ-a - nije samo Ževrnja odgovoran. Ovu odluku donijeli su županijski vijećnici HDZ-a i Kerumovi vijećnici. Mislimo da Miro Bulj ima velike šanse, bez obzira tko mu bude protukandidat", kazao je Nikola Grmoja. Županijska skupština odlučila je u utorak da od 1. siječnja 2018. sljedećih 15 godina Zlatnim ratom treba gospodariti zagrebačka tvrtka "Sport B" d.o.o. Posljednjih 12 godina koncesiju je imala bolska komunalna tvrtka "Grabov rat". Za koncesiju tvrtki "Sport B" glasovala su 24 vijećnika HDZ-a, HGS-a i HČSP-a, devet SDP-ovih vijećnika bilo je protiv, a pet suzdržano. Ponuda bolske tvrtke "Grabov rat" proglašena je nepotpunom. Odluka je izazvala burne reakcije Boljana te oporbe u Županijskoj skupštini.