U Srbiji je na pomolu veliki politički obrat: Tomislav Nikolić odlučio je kandidirati se za još jedan predsjednički mandat! Ovu su vijest u srijedu navečer, pozivajući se na neimenovane izvore, odvojeno objavili Sputnjik, N1 i Večernje novosti. Nikolić je odluku, koja nesumnjivo neće naići na dobar odjek kod premijera Aleksandra Vučića, navodno donio tijekom proslave svog 65. rođendana. Podsjetimo, predsjedništvo Srpske napredne stranke (SNS), čiji član bio Nikolić, u utorak je jednoglasno odlučilo da Aleksandar Vučić bude predsjednički kandidat te stranke. Tu odluku još formalno treba potvrditi Glavni odbor. - Predsjednik Srpske napredne stranke Aleksandar Vučić obavezuje se da u najboljoj vjeri nastavi razgovore sa sadašnjim predsjednikom Republike, Tomislavom Nikolićem, i pokuša osigurati puno državno jedinstvo svih odgovornih faktora u Republici Srbiji, u namjeri da se Srbija obrani od snaga prošlosti i osigura njen dalji napredak - navedeno je u objavi SNS-a od prije dva dana. Predsjednik Srbije Tomislav Nikolić izjavio je poslije da nije iznenađen jednoglasnom odlukom Predsjedništva SNS-a da Vučić bude predsjednički kandidat stranke, ali srpski mediji su javili da je zbog te odluke bio prilično bijesan, iako je samo nekoliko sati ranije izjavio da se nema namjeru kandidirati protiv Vučića. Tanjug je izvijestio da je kasno u srijedu uspio telefonski stupiti u kontakt s Vučićem, koji je na pitanje za komentar Nikolićevih namjera samo šutio. Šef srbijanske diplomacije i predsjednik Socijalističke partije Srbije Ivica Dačić, koji podržava Vučićevu kandidaturu, izjavio je da je, ako je to točno, Nikolićeva odluka sramotna te da će on i drugi koalicijski partneri samo još žešće stati uz Vučića jer je najbolje podržati kandidata koji će pobijediti.