Suočena s mogućnošću izlaska države iz vlasništva Podravke, koprivnička je vlast pokrenula inicijativu da se država odrekne deset posto svoga udjela u kompaniji za račun lokalne zajednice. – Ako se već nešto mora provesti zbog viših ciljeva, za koje još ne znamo koji su, država treba po pet posto svojeg vlasničkog udjela u Podravki prenijeti na Grad Koprivnicu i Koprivničko-križevačku županiju, čime bi se kroz razvoj Podravke i kroz isplatu dividende vraćao trud koji je godinama ulagan u razvoj naše kompanije – izjavio je koprivnički dogradonačelnik Mišel Jakšić (SDP). Izrazio je očekivanje da će se inicijativi priključiti županijski dužnosnici, na što je ubrzo dobio odgovor. – To bi bilo u interesu građana Koprivnice, ali nisam siguran da postoji zakonska osnova za takvu inicijativu – kazao je dožupan Ivan Pal (HSS) i podsjetio kako je sličnu inicijativu iznosio Zvonimir Mršić (SDP) dok je bio koprivnički gradonačelnik, ali ne i nakon što je postao šef Podravkine uprave. Koprivničko je poglavarstvo pod Mršićevim predsjedanjem 2007. donijelo zaključak o podnošenju zahtjeva Vladi za prijenos 25 posto plus jedne dionice u vlasništvo Grada Koprivnice. Zahtjev je gradska uprava ponovila još nekoliko puta, ali nikad nije dobila službeni odgovor Vlade. O tome je lani progovorio bivši potpredsjednik Vlade Damir Polančec (HDZ) na suđenju za “aferu Spice”. Kazao je kako Vlada Mršićev zahtjev nikad nije razmatrala jer je bio neutemeljen. – Mršić je jako dobro znao da za zahtjev Koprivnice nema realne podloge jer Grad Koprivnica nije imao neriješenih imovinskopravnih odnosa s Podravkom ili državom – kazao je Polančec i taj zahtjev nazvao “čistom populističkom podvalom”. Nakon što je Mršić 2012. došao na čelo Podravke, dogradonačelnik Jakšić izjavio je kako koprivnički zahtjev za državne dionice “više nije aktualan”. – Sada je novi moment jer uskoro ćemo možda raspravljati da netko želi preseliti sjedište kompanije iz Koprivnice – objasnio je Jakšić novi obrat. 