Predsjednik Matice hrvatskih sindikata Vilim Ribić govoreći o 100 dana Vlade ustvrdio je kako Hrvatska i s ovom Vladom tapka u mraku i ponovno nema ekipu koja može prepoznati najbolje interese zemlje i artikulirati nacionalno osviještenu politiku niti je spremna na dijalog. Ribić je na konferenciji za novinare upozorio kako Vlada i dalje ne rješava problem duga zaposlenicima u javnim službama, a mogući sudski sporovi mogu ugroziti fiskalnu stabilnost zemlje. Porezna reforma najviše je donijela najbogatijima, mrvice srednjem sloju,a najsiromašnjima ništa i povećavanje socijalne nejednakosti u društvu protivno je nacionalnoj koheziji, rekao je Ribić. Naveo je kako su u Vladinom programu znanost i obrazovanje navedeni kao prioritet, ali se to u proračunu ne vidi. Premijer se pohvalio povećanim izdvajanjima za branitelje i obranu, ali to nije baš pohvalno za zemlju iz koje ljudi iseljavaju, smatra Ribić. Dodao je kako je u vrijeme masovnog iseljavanja nužno dizati cijenu rada, a ne plaćati dodatno već pristojno plaćene prošle zasluge, pri čemu se posebno osvrnuo na mirovine pripadnika HVO-a. Kupnju INA-e  u vrijeme prelaska na alternativne izvore energije smatra dvojbenom, a prodaju HEP-a štetnom i nedovoljno promišljenom. Uvođenje eura ocijenio je kao opasno poigravanje nacionalnim interesima i gubitak monetarnog suvereniteta. Niz potrebnih reformi nisu artikulirane ni raspravljene, a o njima čak više ne govori ni Most, ustvrdio je Ribić. Vlada najavljuje kupnju eskadrile borbenih zrakoplova, koja se procjenjuje na 7 milijardi kuna, a ne mogu puno pomoći u borbi protiv terorizma koji se čini vjerojatnijim sigurnosnim problemom, no dopušta da Trumpove izjave o NATO-u i Putinova politika na Balkanu mijenjaju okolnosti. U vezi s nastavkom pregovora sa sindikatima javnih službi oko povećanja osnovice plaća za šest posto na temelju sporazuma vezano uz rast BDP-a u dva uzastopna tromjesječja za više od dva posto, Ribić je rekao da Vlada pitanje treba shvatiti ozbiljno i započeti i pregovore. Na upit koliki je iznos duga koji bi trebao biti isplaćen zaposlenicima na temelju tog sporazuma, Ribić je rekao kako se ovisno o metodologiji radi o 1,5 do 2,8 plaća. "Vlada mora voditi politiku koja će zaustaviti iseljavanje što je izravno povezano s politikom plaća, koja je od vitalnog nacionalnog značaja i podizanje standarda, jer ljudi moraju imati perspektivu i treba im dati nadu."  Upitan koliko će još čekati na početak pregovora, Ribić je rekao još neko vrijeme i da će danas o tome razgovarati. Sindikatima na raspolaganju stoje razni oblici sindikalnog djelovanja, pravo na štrajk imamo prema odredbama tog sporazuma, o tome intenzivno razgovaramo u tijelima sindikata, a i s članstvom uskoro krećemo u konzultacije. 15. veljače je datum kada ćemo imati konačnu potvrdu da nisu isplatili plaće po obavezama iz sporazuma, poručio je Ribić. Odgovarajući na upit o mogućima tužbama u slučaju neisplate, Ribić je rekao kako bi se one odnosile na 2016. i siječanj 2017. godine.  Predsjednik Nezavisnog sindikata zaposlenih u srednjim školama Branimir Mihalinec upozorio je kako 12. ožujka istječe temeljni i granski kolektivni ugovori i produžena primjena pravnih pravila izmjena i dopuna osnovice za plaće u javnim službama, koji je Vlada pokušala opstruirati pokušajem prijevare građana i sindikata. Vlada pokušava svim smicalicama ne započeti pregovore, jer je nevjerojatno da Vladin povjerenstvom za reprezentativnost 5 mjeseci ne može utvrditi reprezentativnost sindikata. Očito se pokušava, kako je rekao u pregovore uključiti "žute sindikate" koji će ih pokušati opstruirati. Vlada ne želi razgovarati o ispunjenju sporazuma pa se čini kako to sve više prelazi u domenu pravosuđa, smatra Mihalinec. Ne započnu li pregovori inicirat ćemo ih štrajkovima, prosvjedima i svim što sindikatima stoji na raspolaganju. Vlada neka se čuva i zna da smo spremni to učiniti,a pokazali smo da to i možemo. Pregovori trebaju završiti do 12. ožujka za temeljni kolektivni ugovor i tri vrlo važna granska kolektivna ugovora u sustavu obrazovanja - osnovnog, srednjeg i visokog. Očekujemo da se Vlada uhvati u koštac s realnošću, tražimo djela i rješenja, ne pristajemo da ih Vlada  odgađa i prepušta nekome drugome, rekao je Mihalinec. Predsjednica Sindikata Hrvatskih učitelja Sanja Šprem upozorila je kako je za Vladu ostvarenje sporazuma o povećanju osnovice plaća postao pravno upitan tek kad ga je trebalo realizirati.  >> Velika analiza Večernjeg lista: Što je Vlada napravila u prva tri mjeseca?