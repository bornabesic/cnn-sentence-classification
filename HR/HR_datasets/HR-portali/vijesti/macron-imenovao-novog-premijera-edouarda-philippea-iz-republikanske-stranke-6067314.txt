Novi francuski predsjednik Emmanuel Macron imenovao je u ponedjeljak konzervativnog premijera što je potez kojim želi proširiti svoju političku privlačnost i oslabiti svoje konkurente pred izbore u lipnju. Edouard Philippe, (46) zastupnik i gradonačelnik Le Havrea, dolazi iz umjerenog krila glavne stranke desnog centra, Republikanske stranke. Macron je obećao okončati politiku u kojoj se već desetljećima u Francuskoj izmjenjuju lijeve i desne stranke a njegova stranka Republique en marche (REM) stara samo godinu dana sada treba stvoriti široku bazu potpore pred parlamentarne izbore. Philippe je bliski suradnik bivšeg premijera Alaina Juppea koji vodi umjereno krilo Republikanaca i nagovijestio je da će pomoći Macronu. S druge strane, Macron je svojom odlukom da ne suprotstavi kandidata REM-a bivšem socijalističkom premijeru Manuelu Vallsu u njegovoj izbornoj jedinici vezao Vallsa i otežao ponovno ujedinjenje razjedinjene ljevice.  Ovo je prvi puta u modernoj francuskoj povijesti da je predsjednik imenovao premijera izvan svog tabora, a da na to nije bio primoran porazom na parlamentarnim izborima. Macronova pobjeda bila je sama po sebi potres na sceni na kojoj su desetljećima dominirale dvije stranke, lijeva i desna. Philippe je počeo političku karijeru kao socijalistički aktivist blizak tadašnjem premijeru Michelu Rocardu a potom se okrenuo nadesno. Pravnik po profesiji, radio je kao direktor za javna pitanja u državnoj kompaniji za nuklearnu energiju Arevi između 2007. i 2010. a potom je postao zastupnik 2012. i gradonačelnik Le Havrea 2014. Prošle je godine radio za Juppeovu kampanju na republikanskim predizborima a potom se priključio predsjedničkoj kampanji Francois Fillona. Napustio ga je kada je izbio skandal oko navodnih lažnih poslova njegove supruge.