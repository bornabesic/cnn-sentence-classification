“Strah nas je bilo u Njemačkoj. Nismo se osjećali ugodno na ulici. Nitko nema ništa protiv da dolaze obitelji, ali mi smo vidjeli samo mlade muškarce...”, govore Georg i Doris Kirsch, bračni par koji je iz Njemačke emigrirao u Mađarsku, u gradić na obali Blatnog jezera. Sigurni su da će ostatak života provesti u Mađarskoj. Sve više Nijemaca ide putem bračnog para Kirsch, nezadovoljni njemačkom politikom dobrodošlice migrantima. U Mađarskoj su našli oni što su željeli – žilet-žicu kojom se premijer Viktor Orbán ogradio od migranata koji dolaze iz islamskog svijeta. “Kada hodam ulicama rodnoga grada, gotovo više i ne mogu čuti jednu rečenicu koja je ispravno izgovorena na njemačkom. To je indicija da su i manji njemački gradovi postali prepuni stranaca – govori za Bavarsku televiziju Michael Müller, koji planira napustiti posao informatičara u Njemačkoj i nakon odlaska u prijevremenu mirovinu živjeti u Mađarskoj. Müller kaže da se u Orbánovoj Mađarskoj osjeća puno sigurnije jer nema puno izbjeglica, a na terenu je znatno više policije. Trgovci nekretninama kažu da se trend dolazaka u Mađarsku iz Njemačke povećao nakon rujna prošle godine kada je Mađarska odlučila podići zid protiv izbjeglica i migranata. “Od deset kupaca iz Njemačke, osam ih kaže da su da su ovdje došli zbog izbjeglica”, kaže trgovac nekretninama Ottmar Heide. “Ne znamo uopće tko su ti ljudi koji stižu u Njemačku. Ne želim griješiti dušu, ali oni su nam strani i u panici smo što se još može dogoditi kada ondje sagrade džamije”, kaže Simone Luther. Puno niži životni troškovi možda su i veći razlog od migranata što se mnogi Nijemci sele u Mađarsku. 