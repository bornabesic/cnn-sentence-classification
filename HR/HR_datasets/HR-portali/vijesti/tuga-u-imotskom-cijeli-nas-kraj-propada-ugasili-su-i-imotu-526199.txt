Ovo je državna firma, pa kad premijer Plenković, ministrica Dalić i ministar Marić mogu spašavati Agrokor, koji je u privatnom vlasništvu, mogu i nas, razočarani su radnici Imote. Nakon Napretka, Agrokoke, Imostroja i Trimota, u Imotskoj krajini zatvara se i vinarija Imota. Sredinom svibnja tvrtka je proglasila stečaj nakon što joj nije pomogla ni predstečajna nagodba iz 2014. godine. - Sve su nam uništili i od nekada bogatoga kraja napravili sirotinju. Dolaze po glasove od izbora do izbora, obećavaju i nikad niti jedno obećanje nisu u ovih dvadeset i sedam godina, koliko su na vlasti, ispunili - tvrde radnici. - Ako su vladajući mogli smisliti ‘lex Agrokor’, zašto ne uvedu i ‘lex Imota’. Zašto se nama ne isplate naše plaće. I naša djeca trebaju jesti i školovati se - tvrde Smiljana Klapirić i Senka Biočić. Dodaju kako za 75 radnika nije isplaćeno zadnjih pet plaća, koje su oko 2500 do 3000 kuna. Vinarija Imota je 99-postotnom vlasništvu države, te je proglašena firmom od posebnog strateškog značenja. Račun joj je 2014. godine bio odblokiran, a vjerovnici su joj oprostili 70 posto od 98 milijuna kuna duga, a preostalih 30 posto trebala im je isplaćivati u 48 mjesečnih rata. Tvrtka je najviše dugovala Poreznoj upravi, ujedno najvećem dioničaru, s 94,18 posto udjela, koji joj je, od 29 milijuna kuna carinskih obveza, otpisao 20,32 milijuna, pa je vinariji ostalo platiti 8,71 milijun kuna. Od 34,5 milijuna kuna poreznih obveza otpisano joj je 24,15 milijuna, pa je trebala u ratama dati 10,35 milijuna. Radnici će sada dobiti otkaz jer Imota ni nakon svih tih otpisa dugova i povoljnijih aranžmana nije uspjela vraćati dugove.