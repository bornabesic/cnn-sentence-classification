I učitelji i učenici moraju biti u korak s novitetima u tehnologijama. Drago nam je što je naša škola sudjelovala u radionicama o novim tehnologijama. Nadamo se da će takvih radionica biti što više. Izjavio je to Petar Zelić, ravnatelj Osnovne škole Galdovo iz Siska. Više od 60 učenika OŠ Galdovo i Osnovne škole “Mato Lovrak” iz Petrinje, koji inače nemaju priliku raditi na pametnoj ploči i tabletima, nedavno su u zagrebačkoj Osnovnoj školi Trnsko prošli radionice iz robotike, “smart matematike” i osnova programiranja. Kako OŠ Trnsko već drugu školsku godinu koristi mBot robote s ciljem jačanja vještina iz STEM područja kod učenika, održana je radionica robotike “mBot moj prvi roBot“. Učenici gostujućih škola su tako, uz pomoć robotičara škole Trnsko, sudjelovali u pisanju programa putem logičkih blokova, prebacivanju programa na programski jezik koji robot razumije te u kontroli robota kod izvršavanja postavljenog zadatka. U sklopu radionice “smart matematika“ održan je sat matematike pomoću pametne ploče i tablet računala. Cilj takve nastave je podizanje obrazovanja učenika na višu razinu te vizualizacija pojedinih nastavnih područja kako bi ih se učinilo zanimljivijima i manje apstraktnima za učenike. Radionicu o osnovama programiranja putem alata Scratch održala je Nika Tilić iz udruge Programerko, koja se bavi poticanjem razvoja informatičkih vještina kod djece školske dobi. - Osnovna škola Trnsko jako puno ulaže u podizanje IKT kompetencija kod svojih učitelja. Suradnike nalazi u sustavu, ali i u tvrtkama kao što je Microsoft, koje nude svoju pomoć u korištenju digitalnih materijala u nastavi. Svjesni potrebe za stjecanjem novih znanja i vještina u suvremenom poučavanju, učitelji sudjeluju u europskim projektima i programima usmjerenima na jačanje digitalne kompetentnosti. Svakodnevnim sudjelovanjem u odgojno-obrazovnom radu uočili smo potrebu da nastavi pridodamo što više istraživačkog i projektnog sadržaja. Škola smo koja nosi ime Inovativna škola, na taj način dajemo na znanje sebi i drugima da želimo bolje i kvalitetnije za naše učenike. Zahvalni smo svima koji u nama i našim učenicima vide potencijal za kvalitetnu budućnost - rekao je Josip Petrović, ravnatelj Osnovne škole Trnsko. 