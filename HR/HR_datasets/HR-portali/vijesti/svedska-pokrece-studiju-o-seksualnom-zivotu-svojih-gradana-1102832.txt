Švedski ministar zdravstva Gabriel Wikstrom smatra da se politika spolnog zdravlja stanovništva ne bi smjela voditi samo problemima, već i ugodnijim aspektima spolnosti i seksualnog užitka, zbog čega vlasti te zemlje kane pokrenuti trogodišnju studiju o seksualnom životu svojih građana, prvu u posljednjih 20 godina. Ankete čije rezultate objavljuju tabloidi ukazuju na to da Šveđani imaju sve manje spolnih odnosa, rekao je Wikstrom u dnevnome listu Dagens Nyheter. Nova studija, po njegovu mišljenju, trebala bi pokazati je li to točno i ako jest, zašto. Jedan od razloga, piše ministar Wikstrom, mogao bi biti stresan način života.  Istraživanje će provesti švedska Agencija za javno zdravlje, a konačni rezultati bit će poznati u lipnju 2019.  Wikstrom smatra "paradoksom da je, iako se čini da je tema seksa prodrla u sve pore modernoga društva - od oglašivanja preko društvenih mreža i medija do svakodnevnog života - ona i dalje obavijena plaštom srama... i u potpunosti izostaje iz bilo kakve političke debate". Fokusiranje na probleme poput spolnih bolesti, neželjene trudnoće ili silovanja te isključivanje tema o pozitivnim seksualnim iskustvima, baca potpuno pogrešno svjetlo na zdravstvenu politiku, smatra švedski ministar. "A kako bismo i promijenili sadašnje stajalište kada je tolikim ljudima, od roditelja i učitelja do visokih političkih dužnosnika, očigledno vrlo neugodno zapodijenuti razgovor o seksu?", zaključuje Wikstrom.  >> Sramota je da djeca u 21. stoljeću spolni odgoj stiču na ulici 