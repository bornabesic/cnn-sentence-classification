Foto: FaH, Screenshot: Google Maps  MLADIĆ od 20 godina brutalno je pretučen na zagrebačkom jezeru Jarun. Napad se dogodio u nedjelju po noći, a nakon što je nesretni mladić pronađen ispred noćnog kluba Aquarius, završio je u Kliničkoj bolnici Dubrava s teškim ozljedama lica i glave, među kojima je i fraktura lubanje.  Brutalan napad na mladića istražuje policija, koja ne želi davati nikakve dodatne informacije dok ne završi kriminalistička obrada.  "Odvezen u kritičnom stanju, smrskana mu je lubanja"  Njegova prijateljica uputila je apel Zagrepčankama i Zagrepčanima na Facebook grupi Zakaj volim Zagreb.  "Možda ovo nije mjesto za ovakve stvari. Ali dragi sugrađani i sugrađanke, molila bih vas za pomoć. U noći na nedjelju ispred kluba Aqauriusa na Adidas partiju napadnut je moj prijatelj bez imalo povoda jer se našao na krivom mjestu u krivo vrijeme. Dečko je odvezen sa hitnom u kritičnom stanju radi smrskane lubanje. Trenutno se nalazi u teškom stanju na traumatologiji te ide na operaciju. Molila bih sve koji su se u subotu nalazili u Aquariusu ili u tom trenutku prolazili, a imaju neke informacije o tome tko su osobe koje su mu nanijele teške tjelesne ozljede da se sa svim informacijama jave u inbox", stoji u objavi mladićeve prijateljice na Facebooku, koja je u međuvremenu uklonjena.