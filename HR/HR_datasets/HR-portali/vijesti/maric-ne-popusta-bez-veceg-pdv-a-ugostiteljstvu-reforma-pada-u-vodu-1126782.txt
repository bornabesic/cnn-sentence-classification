Ministarstvo financija i službeno je pokrenulo javnu raspravu o poreznim zakonima koji bi se morali izglasati do kraja ove godine kako bi primjena počela od siječnja. Konačni stav Vlade trebao bi se iskristalizirati do četvrtka i redovite sjednice Vlade, dokad bi premijer Plenković morao presjeći između dvojice svojih ministara: financijaša Zdravka Marića koji je iznio cijeli posao i novog ministra turizma Garija Capellija koji se javno suprotstavio prijedlogu za povećanje stope PDV-a u ugostiteljstvu. Most također šalje poruke da zakone treba doraditi, a najsporniji im je upravo dio vezan uz ugostiteljstvo. Ništa od moratorija U Ministarstvu financija odgovaraju da kod PDV-a u ugostiteljstvu ne dolaze u obzir bilo kakvi ustupci te traže da se stopa vrati s 13 na 25 posto. – Reforma je cjelovita, jedna stvar vuče drugu i bilo kakvi ustupci u tom dijelu mijenjaju cijelu reformu. Nema alternative, može se razgovarati o finom usuglašavanju, ali ako se napravi ustupak u smislu uvođenja moratorija, pada cijela reforma – tvrde u Ministarstvu financija. Osim odustajanja od smanjenja PDV-a u ugostiteljstvu, Cappelli je alternativno spomenuo i moratorij na povećanje, odnosno jednogodišnju odgodu primjene većeg PDV-a. Ministarstvo financija i stručnjaci koji su pripremili podlogu za zakonske promjene tvrde da će se u dvije godine porezna presija države smanjiti za oko 3,6 milijardi kuna (1 posto BDP-a), s tim što će se porezni prihodi države u 2017. godini smanjiti za otprilike dvije milijarde kuna. Većina tog rasterećenja otići će na smanjenje poreznog opterećenja plaća, no isto tako pojeftinit će struja i repromaterijal u poljoprivredi. Više od te svote država ne može prepustiti poreznim obveznicima a da ne ugrozi državni proračun i nastojanje Vlade da manjak državne blagajne zadrži na 2% BDP-a. Marić stoga neprestano ponavlja da poreznu reformu treba gledati u cjelini pa tako i ugostitelje podsjeća da se malim poduzetnicima znatno smanjuje porez na dobit, PDV za smještaj ostaje po nižoj stopi, smanjit će se ulazni troškovi poduzetnika, a većina malih ugostitelja bit će ispod praga za ulazak u sustav PDV-a koji će se dići na 300.000 kuna. Kao jedan od argumenata protiv većeg PDV-a ugostiteljima spominje se i 7 milijardi eura investicija u turizmu, ali u Ministarstvu ističu da ne stoji taj argument ugostitelja jer su investicije znatno skromnije. Godine 2014. ukupna vrijednost svih investicija u hrvatskom ugostiteljstvu bila je 88 milijuna kuna, a u hotelijerskoj branši 3 milijarde kuna. Niži PDV ugostitelji nisu iskoristili ni da smanje cijene ni da povećaju zaposlenost. Prema konzervativnoj procjeni Ministarstva financija, učinak promjene PDV-a na ugostiteljstvo kreće se oko jedne milijarde kuna, a stručnjaci koji su radili na reformi tvrde da će tu milijardu uglavnom platiti strani turisti, a ne domaći korisnici ugostiteljskih usluga. Povećanje PDV-a u ugostiteljstvu temelj je svim ostalim promjenama u sustavu tog poreza jer će, primjerice, isporuka struje biti jeftinija za oko 900 milijuna kuna, a za 170 milijuna kuna smanjit će se porezne obveze u poljoprivredi. Paušal ostaje Ministarstvo financija odbija i prigovore zbog proširenja plaćanja doprinosa na drugi dohodak jer nije korektno da 144.000 građana plaća doprinose, a više od 217.000 primatelja drugog dohotka ne. Umjetnici će i dalje imati pravo na korištenje paušalnog troška od 55 posto nakon kojeg će im se obračunati doprinosi, a autori 30 posto. Kad je riječ o olakšicama u sustavu poreza na dohodak za potpomognuta područja i grad Vukovar, one će se ubuduće koristiti kod isplate mjesečne plaće, a ne nakon godišnjeg obračuna. Nakon 2018. kao uzdržavani članovi moći će se prijaviti samo roditelji i djeca, i ti su obveznici dobili godinu dana da promijene porezne kartice. >> Primorsko-goranski ugostitelji najavili dvosatno prosvjedno zatvaranje lokala >> Skok PDV-a za turizam na 25% uništit će 10.000 radnih mjesta 