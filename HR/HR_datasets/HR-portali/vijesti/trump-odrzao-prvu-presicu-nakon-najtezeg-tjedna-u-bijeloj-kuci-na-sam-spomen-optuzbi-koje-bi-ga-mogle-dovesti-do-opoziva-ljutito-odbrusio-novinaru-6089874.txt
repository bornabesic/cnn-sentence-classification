Donald Trump prvi put je odgovarao na novinarska pitanja nakon serije novih otkrića o njegovim mogućim vezama s Rusima, navodnog pokušaja utjecanja na smijenjenog direktora FBI-a Jamesa Comeyja i postavljanja specijalnog tužitelja na čelo istrage o svim tim pitanjima. Istragu će od sada, kao što je poznato, voditi Robert Mueller, bivši direktor FBI-a, čiji su izbor pozdravili demokrati i republikanci. Muellera je na mjestu direktora FBI-a upravo naslijedio James Comey kojeg je Trump smijenio prošli tjedan. Neovisni Mueller je imenovan nakon što je procurio sadržaj Comeyjeve bilješke u kojoj stoji da ga je Trump tražio da odustane od istrage protiv njegova bivšeg savjetnika za nacionalnu sigurnost Michaela Flynna, koji je morao dati ostavku nakon samo 24 dana na dužnosti jer se utvrdilo da je lagao potpredsjedniku SAD-a Mikeu Penceu o svojim razgovorima s ruskim ambasadorom u SAD-u Sergejem Kisljakom. Trump je u četvrtak izašao pred novinare nakon razgovora s kolumbijskim predsjednikom Juanom Manuelom Santosom. Međutim, novinare u Bijeloj kući najmanje su zanimale teme sastanka s nedavnim dobitnikom Nobelove nagrade za mir. - Poštujem odluku da se imenuje specijalni tužitelj, ali smatram da je sve ovo lov na vještice. Istraga o vezama s Rusima samo dijeli državu... Pričamo samo o takvim stvarima, a zanemarujemo velike pozitive promjene u našoj državi. Puno sjajnih stvari se ovdje događa, od gospodarskog rasta do zapošljavanja, e to su stvari na koje se želim fokusirati. OK, Rusija je tu, ali moj prioritet je SAD - rekao je Trump koji je ubrzo izravno upitan je li nagovarao Comeya da okonča istragu protiv Flynna. - Ne, sljedeće pitanje!, odbrusio je novinaru. Ubrzo je i pojasnio svoje viđenje situacije oko Comeyja. - Dobro znate da je Comey bio izrazito nepopularan, čak su i demokrati ružno pričali o njemu. Njegov nastup na saslušanju u srijedu, dan prije smjene, je bio baš grozan. Napravio je strašnu pogrešku u izlaganju. FBI pod njegovim vodstvom i nije imao neku reputaciju, a s novim direktorom čije ću ime uskoro objaviti, društvo u agenciji će biti oduševljeno. Riješit ćemo brzo ovu situaciju i srediti situaciju u vojsci, gospodarstvu, zdravstvu... - rekao je Trump. O eventualnom opozivu Trump je samo odmahnuo rukom. - Ma to je smiješno, pa to svi znaju. Milijuni vas gledaju i slušaju što govorite i pitaju se 'pa što ovi rade?', rekao je još Trump. KOLIKE SU OVLASTI SPECIJALNOG TUŽITELJA MUELLERA I KAKO ĆE IZGLEDATI NJEGOV POSAO?Kolike ovlasti ima? Ovlasti američkog državnog odvjetnika. Može sazvati veliku porotu, izdavati subpoene, podići optužnicu za kazneno djelo i voditi sudski postupak. On će u praksi vjerojatno imati veću kontrolu nad agentima FBI-ja. Kome podnosi izvješća i može li ga Trump otpustiti? Budući da se glavni državni odvjetnik Jeff Sessions izuzeo iz istrage, Mueller odgovara njegovom pomoćniku Rodu Rosensteinu. Ali pravilo kaže da ga Mueller ne mora izvještavati svakodnevno. Rosenstein može blokirati neke njegove postupke, ali to mora prijaviti Kongresu. Rosenstein ga može otpustiti, ali mora imati valjan razlog. Trump ga u teoriji ne može otpustiti, ali može to naložiti Rosensteinu i može otpustiti Rosensteina. Koliki budžet ima i kako izgleda njegov posao? Ima 60 dana da predloži proračun koji se dogovara s ministarstvom i Rosensteinom. Svake godine mora ga predložiti do srpnja. Mueller može privremeno zaposliti svoje odvjetnike i pomoćnike, ali obično se oni dodjeljuju iz ureda ministarstva. Imat će pristup istim onim agentima koji sada rade na slučaju. Koji će utjecaj imati na istragu Kongresa? Mueller će najvjerojatnije imati nadzor nad informacijama koje ministarstvo dijeli s Kongresom te zahtjevima koje šalje kongresnim odborima kako bi se zaštitilo osjetljive svjedoke ili bi se izbjeglo puštanje u javnost potencijalnih tragova u istrazi. Tko je Robert Mueller?Od dugogodišnjeg parničara Muellera, koji je državnu karijeru počeo na različitim pozicijama unutar ministarstva pravosuđa, na mjestu šefa FBI-ja dulje je bio samo kontroverzni J. Edgar Hoover, piše CNN u Muellerovu profilu. Nakon isteka desetogodišnjeg mandata, Kongres je Muelleru jednoglasno produljio mandat za dvije godine, a jednoglasno je Mueller i postavljen na čelo FBI-ja, na prijedlog tadašnjeg predsjednika Georgea W. Busha. Na čelo FBI-ja došao je samo nekoliko dana prije napada na Ameriku 11. rujna 2001. Nakon odlaska iz FBI-ja Mueller se bavio nekoliko medijski vrlo eksponiranih slučajeva. Primjerice 2015. je vodio istragu o postupcima NFL-a nakon snimke na kojoj igrač Ray Rice udara zaručnicu. Kompanija Booz Allen Hamilton angažirala ga je da izvrši reviziju sigurnosti tvrtke nakon uhićenja kontraktora koji je navodno ukrao državne tajne. Mueller je FBI vodio u vrijeme velikih promjena nakon napada 11. rujna. Njegov mandat obilježio je rast snage al-Qa'ide, u to je vrijeme pojačan američki sustav nadzora, a povećala se i opasnost od tzv. domaćeg terorizma, piše još CNN. Muellerov položaj razlikuje se od položaja neovisnog savjetnika kakav je bio Ken Starr, istražitelj bivšeg predsjednika Billa Clintona u devedesetima. Zakon koji je omogućavao takav status je istekao je, a nije obnovljen 1999. godine. Zanimljivo je i da je Mueller, kojega neki već zbog izrazite profesionalnosti i čvrstoće kada je riječ o podložnosti političkim utjecajima nazivaju potencijalnom novom Trumpovom noćnom morom, već jednom bio blisko vezan uz sudbinu otpuštenog šefa FBI-ja, Jamesa Comeyja. Comey je 2004. godine bio vršitelj dužnosti ministra pravosuđa jer je ministar John Ashcroft bio u bolnici. Usprotivio se programu nadzora bez sudskog naloga i zbog toga došao u sukob s vladom. Comey se usprotivio odluci da se produlji program nadzora zbog sumnji u legalnost programa. Mueller se pridružio Comeyju kada je ovaj zaprijetio ostavkom ako se program na prekine, a Muellerove bilješke su potvrdile Comeyjevu verziju događaja.