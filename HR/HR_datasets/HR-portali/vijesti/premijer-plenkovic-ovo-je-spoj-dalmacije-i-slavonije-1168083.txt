Predsjednik Vlade Plenković čestitao je pobjedniku današnje Svečane alke u Vukovaru Anti Zorici, istaknuvši kako je to spoj Dalmacije i Slavonije, Sinja i Vukovara, naše povijesti, naše tradicije i baštine, s puno simbolike domoljublja, obrane i svega onoga što čini našu kulturu i našu tradiciju. Svečana Sinjska alka, koja se održala u Vukovaru pod visokim pokroviteljstvom predsjednice Republike Hrvatske, posvećena je  bila Vukovaru i svim hrvatskim braniteljima u Domovinskom ratu. Cjelokupni prihod od prodaje ulaznica donirat će se Centru za djecu s teškoćama u razvoju Juraj Bonači Split, podružnici Sinj. Čestitavši pobjedniku Svečane alke Anti Zorici, premijer je istaknuo kako je ovo "spoj Dalmacije i Slavonije, Sinja i Vukovara, naše povijesti, naše tradicije i baštine, s puno simbolike domoljublja, obrane i svega onoga što čini našu kulturu i našu tradiciju". "Vukovar je simbol hrvatske slobode, simbol Domovinskog rata, simbol obrane Hrvatske", rekao je premijer te izrazio oduševljenje ovim jedinstvenim poklonom Sinjana Gradu heroju, ali i gostoprimstvom Vukovaraca - "velikim slavonskim srcem", navodi se u priopćenju iz Vlade. Predsjednica Republike Grabar-Kitarović ponovila je potrebu kontinuiranog davanja priznanja svim hrvatskim braniteljima koji su svojim životima podnijeli najveću žrtvu za slobodnu, demokratsku Hrvatsku i izrazila nadu da će Vlada RH i Hrvatski sabor uskoro donijeti novi zakon o hrvatskim braniteljima te tako poslati snažnu poruku za zaštitu dostojanstva Domovinskog rata, stoji na kraju priopćenja. 