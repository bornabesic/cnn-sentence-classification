STOCKHOLM - Veteran svjetske politike Carl Bildt na svojem je Twitter računu napao ruske državne medije i čelnika Wikileaksa, Juliana Assangea, nakon što je primjetio da je Russia Today na Twitteru postavila link na e-mailove iz kampanje Hillary Clinton prije nego što je to učinio Wikileaks. - Stvarno je impresivno što su ruski državni mediji pisali o Wikileaks objavi prije nego što je objavljena. Kontakti su bitni, napisao je Bildt. Bildt je uz svoju objavu priložio i usporednu sliku Twitter računa RT America i službenog Wikileaks profila, na kojoj je vidljivo kako je RT objavio vijest o e-mailovima punih pola sata prije Wikileaksa. Brojni su korisnici Twittera potom skrenuli pozornost Bildtu da vrijeme objave na Twitteru i vrijeme objave članka nisu jedno te isto. E-mailovi iz kampanje Hillary Clinton bili su dostupni na stranicama Wikileaksa nekoliko sati prije nego što je Wikileaks objavio tu informaciju na Twitteru. Podsjetimo, američki izvori tvrde kako je za hakiranje e-mailova odgovorna ruska obavještajna zajednica, koja preko Wikileaksa pokušava utjecati na američke predsjedničke izbore. Ubrzo nakon objave e-mailova, ekvadorska vlada ukinula je pristup internetu Julianu Assangeu, koji se od 2012. nalazi u azilu u ekvadorskoj ambasadi u Londonu. Carl Bildt bivši je švedski premijer, koji je od 1995. godine bio posebni poslanik Europske unije za bivšu Jugoslaviju i jedan od organizatora Daytonske konferencije. Nakon završetka rata u Bosni bio je prvi Visoki predstavnik u Bosni i Hercegovini, a od 1999. do 2001. godine bio je posebni izaslanik generalnog tajnika Ujedinjenih naroda za Balkanske zemlje.