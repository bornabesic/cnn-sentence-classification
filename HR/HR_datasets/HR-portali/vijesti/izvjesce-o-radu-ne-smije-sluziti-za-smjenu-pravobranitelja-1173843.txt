Pravobraniteljica za djecu Ivana Milas Klarić jučer je Ministarstvu za demografiju, obitelj i mlade poslala primjedbe na nacrt Zakona o pravobranitelju za djecu. Mandat jedna ili osam godina Pravobraniteljica smatra da tri skupine odredaba u navedenom nacrtu ne odgovaraju demokratskim standardima i jamstvima neovisnosti institucija za zaštitu ljudskih prava, a to su: način imenovanja pravobranitelja za djecu, mogućnosti razrješenja zbog neprihvaćanja izvješća o radu te prijelazne i završne odredbe. – Činjenica da pravobranitelja za djecu predlaže Vlada, a ne Sabor, znači da izvršna vlast predlaže osobu kojoj je jedna od funkcija upravo kontrola rada tijela izvršne vlasti. Nesumnjivo je primjerenije da tu zadaću obavlja Sabor kao najviše predstavničko tijelo građana i nositelj zakonodavne vlasti, sastavljeno od predstavnika različitih parlamentarnih stranaka. I dalje je predviđeno razrješenje dužnosti pravobranitelja za djecu i njegova zamjenika u slučaju neprihvaćanja godišnjeg izvješća o radu. Već smo upozorili na nužnost izmjene te odredbe. Mandat pravobranitelja određen je na osam godina, a mogućnost razrješenja zbog neprihvaćanja izvješća o radu svake godine, zakonom određeni mandat od osam godina pretvara zapravo u mandat na jednu godinu. Takvo bi rješenje odudaralo od dosegnutih međunarodnih standarda u definiranju ovlasti nacionalnih neovisnih tijela za zaštitu ljudskih prava. Zato predlažemo da neprihvaćanje izvješća pravobranitelja za djecu u Saboru ne bude propisano kao razlog za razrješenje – navodi Milas Klarić. Ide li se na smjenu A kako u nacrtu novog zakona, u prijelaznim i završnim odredbama, piše da će stupanjem zakona na snagu Sabor pokrenuti postupak izbora pravobranitelja za djecu, a mandat ranijeg pravobranitelja trajat će do izbora novog, Milas Klarić drži da se ovime “nedvojbeno omogućuje smjena sadašnje pravobraniteljice koja je imenovana 1. travnja 2014. i čiji mandat traje do 2022.”