Nacionalna središnjica za usklađivanje traganja i spašavanja na moru (MRCC Rijeka) izvijestila je Ministarstvo mora, prometa i infrastrukture o koordiniranoj spasilačkoj akciji prema jednom brodolomcu čija se brodica nasukala na poluotoku Pelješcu. MRCC Rijeka zaprimila je noćas u 1.17 sati posredstvom Županijskog dojavnog centra ŽC 112 Dubrovnik poziv s nasukane brodice na zapadnom dijelu poluotoka Pelješca, o čemu je obaviještena Lučka kapetanija Dubrovnik, odnosno, nadležna Lučka ispostava Korčula, čiji djelatnici su radi mogućnosti lakše i brže evakuacije unesrećenog angažirali plovilo Lučke uprave Korčula. U spasilačku akciju isplovili u 01.24 sata, prema rtu Lovište, gdje se brodica nasukala. Dolaskom na poziciju pronađena je nasukana i polupotopljena brodica sa jednim članom posade, B.M. (rođen 1949. godine), hrvatski državljanin te ujedno vlasnik brodice, koji je u pomorskoj nesreći zadobio ozljedu glave sa vanjskim krvarenjem. U trenutku pronalaska ozlijeđeni brodolomac bio je pri svijesti i pokretan te je prevezen u luku Korčula u 2.40 sati i odakle su ozlijeđenoga u daljnje postupanje preuzeli djelatnici korčulanske Hitne medicinske pomoći. Nasukana brodica i dalje se nalazi na poziciji pomorske nesreće i trenutno ne predstavlja opasnost sigurnosti plovidbe u tom području. Očevidom na poziciji nasukanja nije uočeno onečišćenje mora i morskog okoliša, u trenutku nesreće na moru su vladali povoljnu vremenski i plovidbeni uvjeti. Uzrok ove pomorske nesreće utvrdit će se očevidom, nakon otpuštanja ozlijeđenog brodolomca sa bolničkog liječenja.