U napadu u Nici u kojem je ubijeno najmanje 84 ljudi, a stotine ih je ozlijeđeno, po sadašnjim saznanjima nema stradalih Hrvata, izjavio je u petak ministar vanjskih i europskih poslova Miro Kovač osudivši teroristički napadi. "U kontaktu smo s hrvatskim veleposlanstvom u Francuskoj, a ja osobno i s hrvatskom zajednicom u Nici. Po našim saznanjima zasad nema stradalih hrvatskih državljana", rekao je Kovač novinarima.  Jedna Hrvatica koja se nalazi na usavršavanju u Nici, a koja je ondje bila s majkom u telefonskom razgovoru za RTL ispričala je trenutke straha koje je proživljavala tijekom napada.   'Bilo je prestrašno' "Povodom proslave pada Bastille, održavao se vatromet na plaži u Nici. Bila sam ondje s majkom i prijateljima. Poslije vatrometa smo se uputili prema kući. Nastao je stampedo i panika. Svi su počeli trčati i bježati, pa smo tako počeli bježati i mi. Bilo je apsolutno prestrašno. Majke su bježale s djecom, ja sam bježala sa svojom majkom. Nisam znala što da radimo. Samo sam govorila - trči - trči. Bježi, maknimo se! Moja mama nije mogla trčati dovoljno brzo. Pokušali smo se skriti negdje u hotelu na Promenadi. Vratar je rekao strogo ne. Gosti su smjeli ući, ali nas je potjerao. Posrijedi je bila strašna situacija, takva panika. A čovjek je vidio ljude kako bježe, kako trče, i nije ih htio pustiti. Apsolutno prestrašno!", rekla je. 'Ljudi su masovno bježali od obale' Za RTL se javila i Sanja Šumar Maidnal, koja je svjedočila tragediji, a koja 16 godina živi u Nici, kamo je došla iz Beograda. "Sinoć kad se to dogodilo bila sam na nekih 150-200 metara od mjesta na kojem se kamion zaustavio. Srećom, odmah nakon vatrometa sam sa svojom kćeri otišla u kafić pa smo bile na sigurnom. U trenutku kad se čula pucnjava, ljudi su masovno krenuli trčati bježeći od obale", kaže Sanja. Policija ubila napadača Podsjetimo, napadač za volanom kamiona zabio se u mnoštvo ljudi koji su u četvrtak slavili Dan pada Bastille u Nici, ubivši najmanje 84 i ozlijedivši stotinu ljudi u činu koji je francuski  predsjednik Francois Hollande nazvao terorističkim. Prije no što ga je policija upucala napadač, kojeg je policija identificirala kao 31-godišnjeg francuskog državljanina porijeklom iz Tunisa otvorio je i paljbu. Otprije je poznat policiji zbog sitnog kriminala, ali ne i obavještajnim službama, tvrde izvori. Lokalni mediji javljaju da je vozač bio mještanin Mohamed Lahouaiej Bouglel, ali policija tu informaciju nije objavila. Ministar unutarnjih poslova Bernard Cazeneuve rekao je kako je osamnaestero ljudi među ozlijeđenima u kritičnom stanju. 