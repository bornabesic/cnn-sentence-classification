Deset filipinskih vojnika je poginulo, a osam ih je ranjeno u zračnim napadima vlastite vojske tijekom pokušaja povrata grada Marawija koji su zauzeli islamistički militanti, potvrdio je u četvrtak filipinski ministar obrane.   "Skupina naših vojnih vojnika pogođena je vlastitim zračnim napadima ... deset poginulih i osam ranjenih", napisao je ministar obrane Delfin Lorenzana u tekstovnoj  poruci novinarima. "Zbog loše koordinacije udarili smo po svojim ljudima", naveo je Lorenzana u poruci u kojoj nije precizirao gdje se incident točno dogodio. Filipinske oružane snage vojnim operacijama pokušavaju ukloniti teroriste, povezane s Islamskom državnom, koji već desetak dana pod okupacijom drže dijelove Marawija.