Predsjednik Sabora i čelnik Mosta Božo Petrov komentirao je današnju trosatnu raspravu Odbora za Ustav o tome treba li iz Jasenovca ukloniti HOS-ovu ploču s pozdravom ''Za dom spremni'' i zamijeniti je novom bez pozdrava te ustvrdio kako bi je svakako trebalo ukloniti – ako je riječ o provokaciji – a on misli da o tome nije riječ. – Naravno da treba postojati konsenzus u društvu po tom pitanju, ali nažalost, javnost je toliko dugo zadnjih nekoliko godina namjerno polarizirana, namjerno radikalizirana desno i lijevo, tako da je zapravo pitanje jesmo li uopće spremni na neki konstruktivan način raspraviti što se dogodilo u hrvatskoj prošlosti u zadnjih 50-60 godina, govorim i o Drugom svjetskom ratu i o Domovinskom ratu. Kao predsjednik Sabora pokušat ću potencirati da se naprave sjednice, smatram da je to bitno, ali na konstruktivan i pomirljiv način. Istina treba ugledati svjetlo dana neminovno, ali to je način izmirenja i okretanja prema budućnosti – najavio je Petrov te dodao kako bi nam dobar primjer mogla biti Slovenija. Prisjetio se svoje posjete Hudoj jami. – Tada je jedan član komisije rekao da je bio u obitelji onih koji su bili na strani partizanskoj i da je njemu trebalo dugo vremena da prihvati sve ono što se tamo događalo, ali da mu je izrazito drago zbog svega što se dogodilo jer je Slovenija konačno okrenuta prema budućnosti. Naravno da to trebamo napraviti, ali kao društvo trebamo, pogotovo svi zastupnici u Saboru, imati mogućnosti o tome otvoreno razgovarati, ne nabijati krivnju, nego zatvoriti temu i okrenuti se budućnosti – kazao je Petrov. Dodaje i kako bi se trebao znati način na koji je ploča u Jasenovcu postavljena da bi se to jasno moglo komentirati. – Naravno da će netko govoriti da su neke HOS-ove udruge registrirane za vrijeme prvog predsjednika, neke za vrijeme premijera Račana, no to nije bitno. Ako se provocira na takav način i ako je to stavljeno s provokacijom, treba se maknuti, a ako nije stavljeno s provokacijom, ne shvaćam zašto bi to netko tumačio kao provokaciju. To je jako bitno, budući da nisam u toj temi, taj dio ne mogu toliko jasno reći treba li se maknuti ili ne treba. Ako je stavljeno s provokacijom, treba. Ako je u blizini logora, po meni bi bilo poželjno da se ta ploča makne, ali ne iz zato što to u grbu nije dopušteno... Da sam na njihovu mjestu, ako nekome moj grb smeta, ja bih to maknuo da ne provociram. Ali s druge strane, smeta me radikaliziranje lijeve strane koja sve doživljava kao provokaciju, a na kraju se događaju samo podjele pa je na kraju pitanje može li se uopće o nekim stvarima konstruktivno razgovarati jer se sve doživljava kao provokacija – objasnio je Petrov. Upitan je misli li da bi se političari uopće mogli dogovoriti o prošlosti uz tolike podjele među njima, ali i u društvu. – Ja mislim da bi trebali, nije pitanje mogu li nego trebaju li, a trebaju zbog hrvatskog društva i budućnosti – uvjeren je Petrov. Osvrnuo se i na blokadu poglavlja 26 Srbiji i odluku srpskog premijera Aleksandra Vučića da zbog toga napusti Bruxelles. – Mislim da je potpuno neprimjerena reakcija Srbije na bilo što, što se događa u pregovorima. Ja bih postavio pitanje kako je to Hrvatska trebala reagirati u postizanju euroatlantskih integracija, jesmo li mi trebali tako svaki put reagirati kada bismo doživjeli ne otpor, nego sugestije što se treba napraviti. Za mene je potpuno normalan proces i Srbija će, nadam se, uskoro shvatiti da postoje uvjeti koje treba zadovoljiti da bi mogla pristupiti EU – zaključio je Petrov. >> Petrov: Baš mi je drago da ispadam maneken za neke popuste koji imaju svi građani Hrvatske