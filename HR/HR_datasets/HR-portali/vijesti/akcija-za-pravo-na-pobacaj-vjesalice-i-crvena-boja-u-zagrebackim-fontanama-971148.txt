RANO jutros u neke od zagrebačkih fontana je ubačena crvena boja, na njima su ostavljene žičane vješalice i naljepnice s porukom "Nećemo natrag!". Radi se o akciji za seksualna i reproduktivna prava žena, a poruka je na nepristajanje na zabranu pobačaja, piše Libela. Akcija je organizirana uoči sutrašnjeg Hoda za život, poručuju anonimne aktivistkinje. "Hod za život zapravo je usmjeren protiv žena. Koliko god se organizatori trudili ne spomenuti riječ pobačaj u svom kvaziljudskopravaškom diskursu i baljezganjima o životu, ovdje se radi upravo o tome: pokušaju da se ženama uskrati pravo na legalan, dostupan i siguran pobačaj", kažu aktivistkinje. Fontane na Trgu žrtava fašizma, Tomislavovom trgu i Zrinjevcu su prikaz onoga što se događa kod ilegalnog pobačaja u nesigurnim uvjetima, poručuju aktivistkinje i dodaju: "Ako obiteljaši uspiju u svojoj namjeri vraćanja pobačaja u ilegalu, čekaju nas i scenariji izvođenja pobačaja poput ovoga sa žicanom vješalicom, u kojima su životi žena izravno ugroženi. Žene neće odustajati od pobačaja, samo će ti pobačaji biti rađeni ilegalno i u nekim slučajevima u nesigurnim i krajnje opasnim uvjetima po živote žena". "Nećemo dopustiti da žene umiru zbog obiteljaških vizija žena kao strojeva za rađanje. Nećemo dopustiti da nam oduzmu ono za što smo se kroz povijest izborile. Nećemo dopustiti da buduće generacije žena žive u nekoj verziji distopije, slične onoj iz romana Sluškinjina priča. Nećemo natrag!", zaključuju aktivistkinje.