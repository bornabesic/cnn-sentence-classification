Ministar obrane Damir Krstičević proširit će savjetnički tim koji će državnom vrhu, tijekom procesa izbora novog borbenog lovca za Hrvatsko ratno zrakoplovstvo, sugerirati izbor modela zrakoplova. Dosadašnji savjetnički tim čine umirovljeni generali i bivši zapovjednici HRZ-a Josip Štimac, Vlado Bagarić i Josip Čuletić, a Krstičević će ga bitno ojačati. Novi ministar u igru ubacuje dvije letačke legende, jedne od najboljih ratnih pilota HRZ-a, tek umirovljenog brigadira Ivana Selaka i pukovnika Ivicu Ivandića. Ta dvojica pilota MiG-ova 21 vjenčani su kumovi i zajedno su 1992., svaki u svom MiG-u, prebjegli na hrvatsku stranu. Krstičević će tim generalima i pilotima pridružiti još jednog člana tima, Gordana Kolaka, dojučerašnjega gospodarstvenika i financijaša te bivšeg predsjednika uprave tvrtke DOK-ING, koja je nakon karlovačke tvrtke HS Produkt druga po izvozu vojne opreme u Hrvatskoj. Kolak će raditi na izradi financijskih modela nabave borbenih zrakoplova. Ministar Krstičević će istodobno i u MORH-u osnovati posebnu komisiju s jednakim ciljem – “skenirati” sve i izabrati najbolju i održivu varijantu. Dosadašnji savjetnički tim, koji je oformio još prethodni ministar obrane Josip Buljević i u igri ostavio južnokorejski FA-50 i švedski Gripen, a eliminirao američki rabljeni F-16 i francuski Rafale. Novi ministar, logično, želi sada stvari malo vratiti unatrag, kako bi cijeli proces imao pod kontrolom, a i zbog toga da se ne bi izložio mogućim pričama i kritikama o bilo kakvom pogodovanju. – Ovo je šira priča, uključiva za sve, tako da ćemo razmotriti sve pristigle ponude, a stižu nam i nove – kaže Krstičević, misleći primjerice na ponudu američkog proizvođača Textron AirLanda, koji u američku vojsku uvodi svoj model Scorpion. Riječ je, doduše, o suvremenom, ali napadačko-izvidničkom zrakoplovu, koji je podzvučni, dakle nije borbeni lovac. U MORH-u, dakle, žele izmjeriti koje su potrebe HRZ-a, a nakon što je postalo izgledno da idemo u nabavu nove eskadrile. – Idemo u taj proces pametno, odgovorno i sustavno, to je generacijsko pitanje. HV nije isti imamo li borbene avione ili ne, niti može nastaviti punu pobjedničku tradiciju izgubi li tu komponentu – kaže ministar. On ne želi da se “ponove devedesete kada smo bili razoružani”, te potiče nabavu nove borbene eskadrile, “što je posao za nekoliko vlada, saborskih saziva, to je nadstranačka priča i treba nam široki politički konsenzus”, kaže. Može se procijeniti da se u promišljanje o izboru zrakoplova tako vraćaju, uz Gripen i FA-50, i rabljeni izraelski F-16 i francuski Rafale, a u igru ulazi i Scorpion. Pri tome je jasno da će piloti u savjetničkom timu više razmišljati o pravom borbenom lovcu, dok će financijaši sigurno veću pozornost obraćati na dva do tri puta jeftinije južnokorejce i Scorpione. Ministar ne isključuje ni jednu od navedenih mogućnosti, jer HRZ će tim izborom definirati sve svoje potrebe. Što se tiče mogućnosti nabave zrakoplova, predstoji lobiranje unutar Vlade RH, s obzirom na to da je ministar financija Zdravko Marić već izrazio svoju rezerviranost prema tim željama vojnika. Na izravno pitanje novinara, reagirao je na Krstičevićeve ambicije odgovorom kako “ne moramo žuriti s tim pitanjem, te da se već moglo shvatiti kako on nije baš nešto pretjerano popustljiv”. To je, međutim, tek djelomično točno jer je, kada je u pitanju bilo stvarno i realno povećavanje vojnog proračuna, zborio slično, no na kraju je ipak uvećao vojni proračun za dodatnih gotovo 400 milijuna kuna, na ukupno 4,385 milijardi kuna. Odluka o nabavi nove eskadrile “kuhat će se” tijekom 2017., a onda bi, potkraj iduće godine, trebalo izabrati “pobjednika”. Za pretpostaviti je da će neki od ponuđača, pogotovo oni koji već 10 godina čekaju da se RH odluči nabavlja li nove ili rabljene zrakoplove, prilagoditi svoje ponude tako da će RH moći i otplaćivati taj kredit. Nova užurbanost oko pitanja nabave borbene eskadrile sigurno ne bi bila takva da premijer susjedne Srbije Aleksandar Vučić nije slavodobitno sjeo u kabinu MiG-a 29, kojih će Rusija šest donirati Srbiji. Ti zrakoplovi nisu novi, ali proći će modernizaciju i nikako nije riječ o “starim kantama”, kako su to neki u RH krivo tumačili. RH, kako kažu u državnom i vojnom vrhu, ne ide u utrku u naoružavanju sa Srbijom, ali neće se ni praviti kao da se ondje ništa novo ne događa. Gripen Šveđani već 10 godina strpljivo čekaju da RH nabavi isti avion kao i Česi i Mađari - Gripen FA-50 Povoljna je cijena (oko 30 mil. dolara), školsko-borbeni avion, nije lovac Rafale Izuzetan borbeni zrakoplov, kupuje ga Indija, no izuzetno je i skup Scorpion Novi napadno-izviđački zrakoplov s dva motora stoji manje od 20 milijuna dolara, ali nije lovac F-16 U EU nema više polovnih F-16 na raspolaganju, očito se u igru vraćaju noviji izraelski F-16 >> Rusija Srbiji poklanja MiG-ove, tenkove i borbena vozila. Vučić: 'To će dramatično poboljšati sposobnosti naše vojske' 1. Josip Čuletić General-pukovnik i bivši zapovjednik HRZ-a 2. Ivan Selak Brigadir, umirovljeni probni pilot MiG-ova 21 3. Josip Štimac General-bojnik, umirovljeni zapovjednik HRZ-a 4. Ivica Ivandić Umirovljeni pukovnik HRZ-a, letač na MiG-u 21 5. Vlado Bagarić General-bojnik, bivši zapovjednik HRZ-a 6.  Gordan Kolak Financijaš, član Vijeća za domovinsku sigurnost