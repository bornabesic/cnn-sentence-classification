Deseci tisuća hodočasnika slijevali su se danas od ranih jutarnjih sati u Međugorje, gdje se obilježavala 35. obljetnica međugorskih ukazanja, koja su započela 24. lipnja 1981., ali se za početak uzima 25. lipnja jer su prvoga dana vidioci pobjegli od straha i tek su sljedećeg dana počeli komunicirati s Gospom i ta ukazanja, kod nekih od njih, traju još i danas. Osim hodočasnika iz Bosne i Hercegovine i Hrvatske, u Međugorje su došli hodočasnici iz cijeloga svijeta. Prema informacijama Informativnog ureda u međugorskom svetištu, došli su hodočasnici iz Meksika, Brazila, Argentine, Švicarske, Libanona, Južne Afrike, Poljske, Belgije, Češke, Šri Lanke, Slovačke, Italije, Španjolske, SAD-a, Rumunjske, Mađarske, Portugala, Koreje i ostalih zemalja. Franjevački župni ured organizirao je prihvat hodočasnika od prvih jutarnjih sati, pa su mise počele u pet sati ujutro, a pred ispovjedaonicama cijeloga dana bili su dugi redovi za ispovijed. Veliko je zanimanje hodočasnika, kao i uvijek, za poruke vidiocima, no budući da im je prema uputama iz Vatikana preporučen diskretniji nastup, vidioci minimalno sudjeluju u programu u svetištu. Primjerice, poput Ivana Dragićevića, Marije Pavlović i Jakova Čole, koji su u subotu s vjernicima nakon mise molili samo Marijin „Veliča“. Nekoliko tisuća vjernika bilo je i na ukazanju vidioca Ivana Dragićevića na Podbrdu (mjestu prvoga ukazanja) u subotu uvečer u 22 sata. Vidioci Ivan Dragićević i Marija Pavlović, također, svakoga jutra u 6 sati, osim nedjelje, mole krunicu na Podbrdu, gdje im se u molitvi pridruži mnoštvo hodočasnika. Vidioci se drže vatikanskih naputaka i čekaju da se objave rezultati vatikanske komisije o Međugorju.