Bez ukupno 700.000 kuna ostale su dvije starije Zagrepčanke, koje su nasjele na priču lažnih policajaca, odnosno lažnih bankarica. Kako je priopćila policija, 93-godišnjakinja je u utorak između 8.30 i 9 u Gajnicama u stan pustila muškarce koji su joj se predstavili kao policajci Tražili su je da im da novac kako bi provjerili serijske brojeve novčanica jer istražuju razbojstvo, a ona im je predala 500.000 kuna. Istog dana, oko 17 sati, na isti način 83-godišnjakinja je prevarena na Trnju. Nju su okrale dvije žene koje su se predstavile kao bankarice, a odnijele su joj 200.000 kuna. S obzirom na to da su ovakve pojave sve češće te da je obrazac isti – prevaranti zovu mahom starije građane, kojima se lažno predstavljaju kao bankari ili policajci, tvrdeći da provjeravaju neispravne novčanice, tražeći da im ih građani predaju radi provjere – policija još jednom upozorava građane da budu oprezni. Stoga, kažu u policiji, građani ne bi trebali nikome, ni direktno ni putem telefona govoriti da imaju novac kod kuće, svoj PIN ne bi trebali davati nikome, uključujući i službenike u banki, a ni u stan ne bi trebali puštati nepoznate osobe. Od onih koji im dolaze na vrata tvrdeći da su bankari, policajci, električari, inkasatori... građani bi trebali zatražiti službene isprave, a ako sumnjaju na osobe koje im se tako predstavljaju, trebali bi nazvati policiju prije no što tim osobama novac predaju. >> Policija traži pomoć: Jeste li vidjeli ove prevarante? 