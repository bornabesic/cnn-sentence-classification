Župnik iz Gradišta Alojzije Asić dobio je infarkt te je hospitaliziran, doznaje Večernji list. – A tko poslije svega može biti dobro? To novinare i ne interesira. Ja sam prebolio infarkt. Molio bih da me ne uznemiravate – rekao je Asić kada smo ga nazvali, javljajući nam se s fiksnog telefona iz župnog ureda, poslije čega nam je spustio slušalicu.   Podsjećamo kako je župnik Asić hrvatskoj javnosti postao poznat nakon nedavnog slučaja kada je najavljivao da dječaku koji ima Downov sindrom neće uručiti sveti sakrament prve pričesti na oltaru crkve. Nakon velikog pritiska javnosti, ipak je odlučio dječaku dozvoliti da prilikom prve pričesti bude s ostalom djecom. O tome je li župnik imao zdravstvenih problema, razgovarali smo i s nekoliko mještana. – Ne znam ništa o tome. Drži mise, a viđamo ga i u selu. Vjerujem da bi se znalo da je imao ozbiljnijih zdravstvenih problema – rekao nam je jedan od mještana Gradišta. U selu se govori i kako je župnik odustao od odlaska iz sela te da je započeo s prikupljanjem potpisa kako bi i dalje ostao župnik u Gradištu.  Podsjetimo, Asić je postao poznat široj javnosti zato što nije dopustio da 11-godišnji Adam Kadić, dječak s Downovim sindromom, na prvoj pričesti bude s ostalom djecom na oltaru. Svećenik je popustio tek nakon pritiska javnosti iz cijele Hrvatske. – Sretna sam jer je naš Adam ipak primio prvu pričest iako će nam taj gorak okus ostati zauvijek u sjećanju. Ne mogu vjerovati što nam se sve dogodilo i kroz što smo posljednjih tjedana prolazili kao obitelj. Sada nam je svima ipak lakše – rekla je tada dječakova majka Slavica Kadić za Večernji list. Sam Asić unatoč kritikama poručio je da je čiste savjesti. U razgovoru za Večernji list Asić je rekao kako je isto radio i prijašnjih godina kada je na prvim pričestima imao bolesnu djecu.  – Na probama sam prvopričesnicima stavljao u usta neposvećene hostije kako se ne bi uplašili. Taj dječak nije htio primiti hostije. S njim je bio i njegov brat pa smo nekako zajedno uspjeli, ali on ih je ispljunuo. Stoga sam roditeljima rekao da s njim to vježbaju kod kuće. Rečeno mi je da su vježbali, ali to nije bilo tako – rekao je Asić. 