Ispitivanjem trojice svjedoka bez prisutnosti javnosti danas je nastavljeno suđenje umirovljenom srpskom generalu Borislavu Đukiću optuženom za miniranje brane na Peruči 1993. Sudac Slavko Lozina pristao je svjedoke ispitati iza zatvorenih vrata jer je riječ o bivšim pripadnicima srpskih postrojbi - dvojici Srba iz Knina i Šibenika te Hrvatu iz Drniša. Kako se doznaje na sudu svjedoci su govorili o svojim saznanjima o događajima vezanima uz branu na Peruči iako nitko od njih trojice tijekom tih ratnih djelovanja nije bio raspoređen na tom mjestu. Suđenje se ispitivanjem novih svjedoka nastavlja 10. siječnja. Tužiteljstvo Đukića tereti da je kao zapovjednik 221. motorizirane brigade 9. kninskog korpusa nakon naredbe zapovjednika korpusa i Srpske vojske krajine generala Ratka Mladića i Mile Novakovića zajedno s majorom Milanom Koricom, zapovjednikom pogranične milicije SAO Krajine, izdao zapovijed o rušenju brane s 30 tona eksploziva. Eksplozija je prouzročila izravnu štetu od 90 milijuna kuna, a na sanaciju je potrošeno dodatnih deset milijuna tadašnjih njemačkih maraka. Na optuženičkoj klupi u Splitu našao se samo Đukić jer je Mladić u Haagu, Korica je nedostupan, a Novaković je preminuo prošle godine te je taj dio spisa izdvojen. >> Umirovljeni general JNA uhićen u Crnoj Gori zbog ratnog zločina u Hrvatskoj