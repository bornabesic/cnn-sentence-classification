Napadača na novinara Domagoja Margetića, koji ga je u utorak u ranim popodnevnim satima na zagrebačkom Kvaternikovom trgu prvo napao verbalno, a potom i fizički, uhitila je zagrebačka policija, neslužbeno se doznaje danas u Policijskoj upravi zagrebačkoj (PUZ). Kako se doznaje, policija je uhitila jednu osobu, koja je na kriminalističkom istraživanju, a ostale pojedinosti znat će se sutra. Inače, Margetiću je, prema njegovoj telefonskoj izjavi danoj HND-u, u utorak, prišao muškarac za kojeg je mislio da mu želi postaviti neko pitanje, ali mu je ovaj povikao da će ga "ušutkati". U nizu prijetnji navodno mu je rekao "nećeš ti meni više pisati" te ga je počeo tuči. Napadač, za kojega Margetić misli da bi mogao imati četrdesetak godina, ubrzo je pobjegao s mjesta napada.  Na Margetićev poziv policija došla na mjesto događaja, a pozvana je i hitna medicinska služba. Domagoj Margetić novinar je koji istražuje kriminal i korupciju u hrvatskom društvu te uređuje emisiju Necenzurirano na TV mreži. >> 'Policija zataškava tragove koji bi mogli dovesti do osobe koja me napala i laže da nisam ozlijeđen' >> HND: Domagoj Margetić napadnut i pretučen u središtu Zagreba 