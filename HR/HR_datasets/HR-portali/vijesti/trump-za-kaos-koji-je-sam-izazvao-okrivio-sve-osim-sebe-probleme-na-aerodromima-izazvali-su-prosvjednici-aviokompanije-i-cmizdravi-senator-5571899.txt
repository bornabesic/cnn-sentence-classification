Američki predsjednik Donald Trump je u ponedjeljak odgovornost za probleme u američkim zračnim lukama nakon potpisivanja protuimigrantske uredbe prebacio na tisuće prosvjednika koji su se bili okupili kako bi izrazili nezadovoljstvo njome i na informatički problem u aviokompaniji Delti. "Velike probleme u zračnim lukama prouzročili su kvar računala u Delti, prosvjednici i suze senatora Schumera (demokrat)", poručio je američki predsjednik na Twitteru, istaknuvši da je uhićeno tek 109 osoba od 325.000 ljudi koliko ih svakodnevno ulazi na teritorij Sjedinjenih Država. Tajnik za domovinsku sigurnost John Kelly "je rekao da je sve dobro prošlo, uz manje probleme. AMERIKA PONOVO MORA BITI SIGURNA!", dodao je predsjednik u poruci na društvenoj mreži. "Pokušati pronaći teroriste prije nego uđu u našu zemlju nije nimalo zabavno. Pogledajte što se događa u svijetu!". Izvršnom uredbom koju je predsjednik potpisao u petak i kojom se državljanima sedam muslimanskih zemalja (Iran, Irak, Libija, Somalija, Sudan, Sirija i Jemen) privremeno zabranjuje ulazak na američki teritorij i na 4 mjeseca zabranjuje ulazak izbjeglicama, podigao je buru u SAD-u i u inozemstvu. Prenagljena primjena uredbe koja je stvorila zbrku na granici potaknula je nekoliko sudaca da privremeno ponište primjenu nekih odredbi i tako spriječe trenutačan izgon putnika uhićenih u zračnoj luci, koji su doputovali s važećim vizama i dozvolama trajnog boravka u SAD-u.