Bošnjaci će Dan Republike Srpske obilježiti sjećanjem na žrtve genocida u Srebrenici Niti jedna institucija u RS-u danas ne radi kako bi što veći broj građana mogao obilježiti 9. siječanj, Dan RS, inače odlukom Ustavnog suda BiH proglašen neustavnim. Na ulicama se nalazi više od tisuću pripadnika policije. Pripadnici Trećeg puka Oružanih snaga BiH, njih 46 i pripadnici MUP-a RS postrojeni su na Trgu Krajine. Starješina počasne jedinice Oružanih snaga BiH predao je raport predsjedavajućem Predsjedništva BiH Mladenu Ivaniću. Nakon što je primio raport, predsjedavajući Ivanić se pridružio predsjednicima Republike Srpske i Srbije, Miloradu Dodiku i Tomislavu Nikoliću koji prisustvuju svečanom defileu pripadnika policije RS-a povodom Dana RS. Ova počasna jedinica OSBiH ne sudjeluje u svečanoj paradi, već je samo predala raport predsjedavajućem Predsjedništva BiH, tako je Ivanić opravdao njihovo prisustvo. Ivanić je jučer, kada je također počasni vod OS BiH bio postrojen u Banjoj Luci, gdje je položio vijenac stradalim u proteklom ratu, rekao da on kao član Predsjedništva BiH ima pravo na počasnu jedinicu Oružanih snaga BiH. “Ja sam odlučio, a ne oni, da hoću da imam počasnu jedinicu i njihova obaveza je bila da ispune moje naređenje. Vrlo jasno i svjesno to radim, zato što želim da pokažem da u ovoj zemlji nema pokušaja da se netko disciplinira”, rekao je tada Ivanić novinarima. U paradi također sudjeluju pripadnici policije, specijalne policije, hitne pomoći, vatrogasci, poštari, spasioci i kudovi. Postrojavanje je izvršeno uz zvuke “Marša na Drini”. Iz reakcija međunarodne zajednice, koja  BiH drži pod protektoratom, jasno je kako se prešutno dopušta da RS svakim danom sve više stječe obilježja suvereniteta, u odnosu na BiH. Stoga, komentirajući nazočnost počasne postrojbe Oružanih snaga BiH, Dodik je rekao da ga to ne interesira jer je riječ o “snagama NATO”. Iz njegove retorike, kao i nazočnosti srbijanskog predsjednika Nikolića, jasno je kako se ovdje radi o geopolitičkom nadmetanju u kojem vlasti u Sarajevu nitko ništa ne pita. “Bosna i Hercegovina moći će opstati jedino ukoliko se ukinu sve ovlasti koje su joj dane kao državi u protekla dva desetljeća i ukoliko se one vrate entitetima”, izjavio je Dodik uoči početka obilježavanja 9. siječnja kao praznika RS. “RS je odlučna da živi svoj život kao država i odlučna je da sukladno Daytonskom sporazumu upražnjava svoja izvorna prava”, kazao je Dodik novinarima prije nego što se zaputio na crkvenu liturgiju koju je u prijepodnevnim satima predvodio poglavar Srpske pravoslavne crkve (SPC) Irinej koji je u Banja Luku doputovao kako bi i osobno sudjelovao u obilježavanju 9. siječnja. Irinej je po dolasku u Banja Luku kazao kako je RS “Božje djelo” nastao da bi se sačuvali Srbi. Dodik je pak obilježavanje 9. siječnja iskoristio kao povod za ponavljanje tvrdnji o RS kao državi te kako bi ponovo zaprijetio raspadom BiH za koju je ustvrdio kako je neodrživa. “RS nitko neće zadržati u BiH ukoliko joj se ne vrate izvorne daytonske ovlasti za koja je ona primarno zainteresirana”, kazao je Dodik. Pripreme za današnje obilježavanje Dana RS-a, na kojem se očekuju nastupi stotina izvođača, zborova  i kulturno-umjetničkih društava trajali su danima, a Banja Luka je još ranije osvanula okićena zastavama. Međutim, nisu zastave jedino što se moglo vidjeti. Da, Dodik ima itekako ozbiljne namjere i da pri tome ne želi nikakve smetnje, organizator je vrlo jasno pokazao na probi tokom koje su ulicama defilirali pripadnici policije sa dugim cijevima i oklopna vozila sa strojnicama. Ambasada SAD: Oni koji ne poštuju odluku Ustavnog suda BiH moraju za to odgovarati! Nepoštivanje odluke Ustavnog suda Bosne i Hercegovine predstavlja kršenje vladavine prava, a oni koji to čine, moraju za to odgovarati, kazali su „Dnevnom avazu“ u Uredu za odnose s javnošću Ambasade Sjedinjenih Američkih Država (SAD) uoči današnje proslave. Poručili su da se “ovdje se ne radi o praznicima, nego o vladavini prava”. “Sjedinjene Države podržavaju postojanje i status Republike Srpske i Federacije BiH u okviru suverene Bosne i Hercegovine, kao što je i zajamčeno Deytonskim mirovnim sporazumom – stav je Ureda za odnose s javnošću Ambasade SAD-a. Naglasili su da je “neodgovorno stavljati Oružane snage BiH u središte ove rasprave”. “Ujedinjenje Oružanih snaga Bosne i Hercegovine (OSBiH) u 2005. godini predstavlja jednu od najvažnijih i najuspješnijih reformi koje je BiH poduzela nakon Deytona, i dokaz je što ljudi u BiH mogu ostvariti kada rade zajedno. Pozivamo sve strane da demonstriraju odgovorno vodstvo, suzdrže se od zaoštrene retorike i poštuju lanac zapovijedanja u OSBiH – kazali su u Ambasadi SAD-a u Sarajevu. Bošnjaci će Dan Republike Srpske obilježiti sjećanjem na žrtve genocida u Srebrenici Članovi udruga koje okupljaju obitelji Bošnjaka iz Srebrenice ubijenih u genocidu 1995. okupit će se u ponedjeljak u memorijalnom centru u Potočarima kako bi iskazali nezadovoljstvo obilježavanjem 9. siječnja kojega vlasti Republike Srpske smatraju za dan tog entiteta. Izražavajući ogorčenje činjencom da će se u ponedjeljak na ulicama Banje Luke slaviti datum koji je 1992. označio početak ratnih razaranja i stradanja članovi udruga koje gaje sjećanja na bošnjačke žrtve iz istočne Bosne u priopćenju dostavljenom medijima u nedjelju podsjetili su kako je uz krajnje problematičan povijesni kontekst riječ o obilježavanju datuma što ga je Ustavni sud BiH proglasio neustavnim i diskriminirajućim prema Hrvatima i Bošnjacima. “9. siječnja je dan kada je počeo genocid u Bosni i Hercegovini jer su tog 9. siječnja 1992. doneseni svi strateški planovi i odluke koje su imale za cilj uništenje BiH i ubijanja jednog naroda”, stoji u priopćenju uz ocjenu kako su oni koji su donijeli odluku da taj datum proslavljaju zapravo odlučili slaviti ubijanje i genocid. “Dok oni slave ubijanje, mi još uvijek tragamo za kostima naših najmilijih, iako oni koji slave znaju gdje su tijela naše djece”, stoju zajedničkoj izjavi bošnjačkih udruga. Stier – svjedočimo procesu eskalacije tenzija u BiH Ministar vanjskih i europskih poslova Davor Ivo Stier rekao je u ponedjeljak u Podrutama da obilježavanje Dana Republike Srpske, unatoč suprotnoj odluci ustavnog suda BiH, svjedoči procesu eskalacije tenzija u Bosni i Hercegovini.  “To nije proces koji je započeo danas i ima poticaj nekih čimbenika međunarodne zajednice jer dopuštaju da se to u ovom trenutku odvija bez većih reakcija”, kazao je Stier. “Nekada su hrvatski čelnici bili sankcionirani za puno manje stvari”, dodao je. “To danas nije i vjerojatno neće biti slučaj. Trebamo zato mirne glave gledati ovaj proces”, kazao je. “Hrvatska je dala veliki doprinos u Bosni i Hercegovini, ali često puta je nakon toga dobivala samo optužbe da je bila samo agresor i naši časnici dobivaju optužnice. U tim i takvim okolnostima jedino što danas želim reći jest pozvati sve aktere u BiH da na miran, odgovoran način, za stolom, pronađu rješenje za otvorena pitanja koja postoje među trima konstitutivnim narodima”, rekao je Stier.