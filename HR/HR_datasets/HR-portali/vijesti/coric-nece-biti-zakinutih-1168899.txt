Nijedna osoba koja odlazi u mirovinu 2019. godine neće biti zakinuta, njihove mirovine neće biti manje, obećao je jučer ministar rada i mirovinskog sustava Tomislav Ćorić koji pokušava smanjiti političku štetu do koje je došlo nakon što je Vlada prihvatila trogodišnji program konvergencije za razdoblje 2017.-2020. U njemu stoji da “umirovljenici koji će primati mirovinu iz oba stupa neće imati dodatak od 27% na dio mirovine koji se isplaćuje iz prvog stupa”. Ministar sad šalje umirujuće poruke i kaže da “Republika Hrvatska ima godinu i pol dana da zakonski pristupi rješenju ove situacije”. Prema ministrovim informacijama, 2019. godine prve uvjete za prijevremenu mirovinu imat će 400 žena rođenih 1962. godine, no kasnijih godina taj će se broj povećavati. Mini reforma mirovinskog sustava Treba li vjerovati najavi koja dolazi par dana uoči lokalnih izbora ili onome što piše u službenom dokumentu Vlade, vidjet ćemo za koji mjesec kad ministar Ćorić predloži mini reformu mirovinskog sustava, također najavljenu u dokumentima koji su otišli prema Bruxellesu. Problem dodatka na mirovine osiguranika drugog stupa nije od jučer, za njega se zna dulje od desetljeća i nije vezan uz početak rada drugog mirovinskog stupa, nego je vezan uz prelazak na računanje mirovine iz prvog stupa na osnovi cijelog radnog vijeka. – Kad smo se 2007. godine izborili za isplatu dodatka, mislili samo da je 2019. godina daleko i da će se to riješiti. Sad smo u 2017. godini, a još nemamo rješenje – kaže Silvano Hrelja, predsjednik Hrvatske stranke umirovljenika. Da se pita Sindikat umirovljenika i njegovu predsjednicu Jasnu A. Petrović, problem bi se riješio ukidanjem drugog stupa i prebacivanjem svih uplata u javni mirovinski sustav. Rasprava o opravdanosti drugog stupa stara je koliko i mirovinska reforma. Kapitalizirana štednja za buduće mirovine nikad nije “sjela” postojećoj umirovljeničkoj populaciji, dok su mlađi skloniji tome da se dio mirovinskih doprinosa štedi za buduće mirovine. Srećom, osiguranici 2. stupa koji odlaze u invalidsku mirovinu pošteđeni su problema vezanih uz dodatak na mirovinu jer je zakon iz 2014. propisao da se kod izračuna njihovih budućih mirovina obavezno izradi usporedba primanja iz oba stupa te se isplaćuje povoljniji iznos. Trenutačno se samo dvije invalidske mirovine isplaćuju iz oba stupa. Lani su u invalidsku mirovinu s prosječne 53 godine otišla 2802 radnika, a mirovina im je za 23 godine staža 1704 kuna. 