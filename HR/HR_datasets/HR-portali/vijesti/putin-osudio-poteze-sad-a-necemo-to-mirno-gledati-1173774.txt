Ruski predsjednik Vladimir Putin rekao je da su dijelovi američkog antiraketnog sustava u Aljasci i Južnoj Koreji izazov za Rusiju te da Moskva nije imala izbora nego da sama ojača svoje snage. Putin je na ekonomskom forumu u Sankt Peterburgu rekao da Rusija ne može mirno gledati druge kako jačaju svoje vojne sposobnosti uz rusku granicu na Dalekom istoku na isti način kao što je učinjeno u Europi, prenosi Reuters. Rekao je da Moskvu posebno zabrinjavaju postavljanje američkog sustava THAAD u Južnoj Koreji te planovi jačanja Fort Greelyja, američke lokacije za lansiranje antibalističkih raketa na Aljasci. - To uništava stratešku ravnotežu u svijetu - rekao je Putin, dodajući da je riječ o vrlo ozbiljnom i alarmantnom procesu. - Zar bismo to trebali samo mirno gledati? Naravno da ne. Razmišljamo kako reagirati na te izazove. To je za nas izazov - rekao je Putin. Washington koristi Sjevernu Koreju kao izgovor za širenje vojne infrastrukture u Aziji na isti način kao što je koristio Iran kao izgovor za razvoj raketnog štita u Europi, optužuje Putin. On je dodao da su Kurilski otoci na Dalekom istoku na koje Moskva i Tokio polažu teritorijalno pravo "baš pogodno mjesto" na kojem bi Rusija mogla razmjestiti svoju vojnu tehniku kao odgovor na takve prijetnje.  Ruski ministar obrane Sergej Šojgu prošle je godine rekao da Rusija planira razmjestiti neke od svojih najnovijih raketnih sustava za obranu i dronova na te otoke, kako bi dodatno naoružala vojne postrojbe koje se već tamo nalaze. Spomenuo je i izgradnju ruske vojne baze na tim otocima. Pritom je naglasio kako smatra da Rusija time ne pokušava jednostrano militarizirati otoke, već da se radi o odgovoru na koji je bila natjerana onim što se događa u regiji.