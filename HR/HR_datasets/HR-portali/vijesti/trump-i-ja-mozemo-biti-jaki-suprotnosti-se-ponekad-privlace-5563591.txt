Vjerujem da američki predsjednik i ja možemo stvoriti jaku osobnu vezu. Uostalom, znate da se ponekad suprotnosti privlače, rekla je optimistično britanska konzervativna premijerka Theresa May uoči sastanka s Donaldom Trumpom. Jučer su se njih dvoje trebali prvi put sastati, a sve je zanimalo kakva će se kemija među njima razviti. Naime, tradicionalno posebni odnosi Amerike i Velike Britanije dobrim dijelom počivaju na međusobnim simpatijama njihovih lidera. Kombinacija May-Trump na prvu ne zvuči obećavajuće, ali prvi je korak s američke strane učinjen s obzirom na to da je May prva strana liderica s kojom se Trump sastaje kao predsjednik Amerike. May se prvoga dana posjeta SAD-u susrela s vodećim republikancima u Philadelphiji odakle je poslala nedvosmislenu poruku Trumpu. "Ne smijemo ponoviti stare pogreške u vanjskoj politici. Britanija i SAD nikad više ne smiju intervenirati u unutarnje stvari suverenih zemalja i modelirati svijet na svoju sliku", istaknula je May, pokazujući britanski okret od politike liberalnog intervencionizma njezinih prethodnika Tonyja Blaira i Davida Camerona. Izjava Therese May pokazuje da je na liniji s Trumpovom proklamiranom politikom. May smatra da SAD i Britanija trebaju imati ulogu lidera te se uhvatiti u koštac s globalnim izazovima poput rata u Siriji i borbe protiv tzv. Islamske države. Međutim, May nije sklona Rusiji poput Trumpa, koji je rekao da s Moskvom želi surađivati u Siriji,i ako se nešto pokaže problematičnim u njihovoj vezi to će biti Kremlj. May je snažno upozorila Trumpa da se treba paziti Moskve i da se prema Vladimiru Putinu trebaju postaviti s pozicije sile. Na Zapad će pasti sjena ako se to ne učini, upozorila je May. Međutim, Trump je za danas, dan nakon primanja May, najavio telefonski razgovor s Putinom. Neki ruski i američki mediji spekulirali su da Trump već ima sastavljen ukaz kojim se ukidaju ili ublažavaju sankcije Rusiji zbog Ukrajine. Očekuje se da će o tome biti riječi u razgovoru s Putinom. May je trebala početi jednosatnim razgovorom u Ovalnom uredu. Tamo će je "nadzirati" bista Winstona Churchilla, britanskoga premijera iz Drugoga svjetskog rata koju je bivši predsjednik Barack Obama uklonio, a Trump vratio u ured. Upravo je Churchill bio kreator "posebnog odnosa SAD-a i Velike Britanije", koji May dolazi učvrstiti u vrlo turbulentnim vremenima i za SAD i za Veliku Britaniju. Nakon Brexita Britancima treba svaki saveznik, a pogotovo tradicionalno najvažniji - SAD. Očekuje se da May postavi temelje za buduće trgovinske pregovore.   Američko-britanska posebna veza učvršćena je osamdesetih godina kada su na političku scenu stupili Margaret Thatcher i Ronald Reagan. U jeku hladnog rata njih su dvoje bili političke srodne duše. "On je drugi najvažniji muškarac u mom životu nakon mog supruga", rekla je jednom prilikom Thatcher. Laburist Tony Blair bio je lojalan republikancu Georgeu W. Bushu s kojim se pronašao u borbi protiv terorizma. Dok je cijeli svijet bio protiv, Blair i Bush zajedno su 2003. izvršili invaziju na Irak. Barack Obama i David Cameron zajedničku su točku pronašli u sportu, igrajući košarku i stolni tenis te se prijateljski kladeći na svoje timove na svjetskim prvenstvima. May su, pak, uoči dolaska u SAD bačeni klipovi pod noge po pitanju Trumpova šovinizma. Odgovarajući na pitanje kako komentira njegov odnos prema ženama, May je rekla da ne podržava njegove ispade, ali je naglasila da se i on sam za neke incidente ispričao. To se nije svidjelo feministicama u Britaniji. Što bi mogle biti zajedničke točke May i Trumpa? Pitanje u kojemu se slažu je pojačanje trgovine između dviju zemalja. No, NATO je kamen spoticanja. May je izjavila da je posvećena Savezu, dodajući da će to prenijeti Trumpu. Složiti bi se trebali po pitanju imigracije. Naime, May dijeli Trumpovo mišljenje, iako je, dakako, diplomatičnija u javnim izjavama. Kad je riječ o klimatskim promjenama, May "radi na poštivanju Pariškog sporazuma", ali njezin stav zapravo nije posve jasan. Kao i Trump, podržava ekološki vrlo štetno crpljenje nafte iz škriljevca.