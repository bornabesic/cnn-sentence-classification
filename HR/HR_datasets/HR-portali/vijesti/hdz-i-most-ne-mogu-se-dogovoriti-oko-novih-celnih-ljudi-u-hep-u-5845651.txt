Na jučerašnjoj sjednici Vlade, obilježenoj prvenstveno događajima oko Agrokora, očekivalo se razrješenje aktualne Uprave na čelu s Pericom Jukićem i Nadzornog odbora HEP-a kojeg vodi Nikola Bruketa. To je, među ostalim, dan prije najavio i ministar državne imovine Goran Marić. No, do promjena u HEP-u, zasad, nije došlo. To bi mogao biti i dobar pokazatelj da se Most i HDZ, odnosno premijer Andrej Plenković i šef Mosta Božo Petrov, ne mogu dogovoriti oko ključnih kadrova. Iz visokih izvora Vlade, pak, demantiraju nesuglasice oko izbora novih ljudi u HEP-u te poručuju da zbog Agrokora kadroviranje u HEP-u nije došlo na red. Inače se o novim imenima u HEP-u zasad samo spekulira, najnovije ime koje je isplivalo u javnost, i to iz Vladinih krugova, jest ono Ante Samodola, nekadašnjeg šefa Hrvatske agencije za nadzor financijskih usluga. Upravo tu, navodno, zapinje jer se dio ministara ne slaže s izborom, a ni HEP-ovi sindikati nisu najsretniji. Perica Jukić, koji je samo dan prije najavljene smjene potpisao ugovor o nabavi plina s Inom kojemu se, uzgred, neko vrijeme opirao, tako ostaje na čelu HEP-a barem još tjedan dana. Iz Mosta neslužbeno kažu kako žele da što prije krenu javni natječaji za imenovanje čelnih ljudi u državnim tvrtkama, pa tako i u HEP-u. U Vladinu imenovanju novih članova Uprave i Nadzornog odbora HEP-a vide, kako kažu, samo privremeno rješenje do raspisivanja najtečaja. Najvjerojatnije će se pitanje kadrovske križaljke u HEP-u rješavati na idućoj sjednici. Ili, u krajnjem slučaju, dok ne izniknu imena koja će odgovarati i političarima i sindikatima. Jedino što je sigurno, poručuju iz Vlade, u Upravi neće biti nitko iz sadašnje strukture Uprave HEP-a.