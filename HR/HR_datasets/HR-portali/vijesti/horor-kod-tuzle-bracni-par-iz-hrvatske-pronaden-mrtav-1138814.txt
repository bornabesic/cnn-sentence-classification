Bračni par iz Hrvatske pronađen je u srijedu navečer mrtav u mjestu Ratkovići kod Čelića na širem području Tuzle, a rezultati provedenog očevida pokazuju kako je najvjerojatnije riječ o ubojstvu i samoubojstvu, potvrdio je u četvrtak Hini glasnogovornik tužiteljstva Tuzlanske županije Admir Arnautović. Supružnici Ishak (62) i Bahira (51) Junuzović pronađeni su mrtvi u zaključanoj obiteljskoj kući u Ratkovićima nakon što je lokalna policija dobila informaciju kako ih članovi obitelji ne uspijevaju kontaktirati. Arnatović je kazao kako je istraga utvrdila da je Bahira preminula zbog višestrukih ozljeda nožem koje su joj nanesene po vratu dok su na tijelu supruga Ishaka pronađene smrtonosne ubodne ozljede za koje se zasad pretpostavlja da ih je sam sebi nanio. Konačni uzrok smrti bit će utvrđen obdukcijom čiju je provedbu naložio sudac istrage. Da je riječ o ubojstvu i samoubojstvu, u županijskom tužiteljstvu pretpostavljaju i na temelju činjenice da je pronađeno i oproštajno pismo koje pojašnjava motive ovog čina. Arnautović o potankostima iz pisma nije mogao govoriti dodajući kako to ne dopušta ova faza istrage. Ishak Junuzović je, prema dostupnim informacijama, umirovljeni policajac, a automobil kojim su supružnici doputovali u BiH imao je registracijske oznake Rijeke. >> Muškarac (28) uhićen zbog sumnje da je ugušio svoju desetomjesečnu kćer