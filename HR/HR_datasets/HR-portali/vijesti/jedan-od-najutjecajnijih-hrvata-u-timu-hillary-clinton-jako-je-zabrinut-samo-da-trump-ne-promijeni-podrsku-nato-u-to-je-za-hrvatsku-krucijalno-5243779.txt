Predstavnik hrvatske zajednice u Nacionalnom odboru američke Demokratske stranke Steve Rukavina izrazio je u srijedu zabrinutost glede vanjskopolitičkih smjernica novoizabranog predsjednika SAD-a Donalda Trumpa. "Mnogo je pitanja oko toga što bi ovaj izborni rezultat mogao značiti za američku vanjsku politiku. Nadamo se da se ništa neće promijeniti oko potpune podrške NATO savezu što je od velike važnosti za američko-hrvatske odnose", rekao je Rukavina za Hinu u srijedu. On je ukazao na to da bi na kraju izbornog procesa kandidatkinja Demokratske stranke Hillary Clinton mogla sakupiti više glasova birača od protivnika Donalda Trumpa ali da je zbog američkog izbornog sustava pobjeda u rukama protivnika. Rukavina je atmosferu u Javits centru u New Yorku gdje je Hillary Clinton pripremala pobjedničko slavlje opisao kao "trezvenu". "Prevladavalo je stanje šoka i tuge zbog toga što nije došlo do povijesne pobjede jedne žene na predsjedničkim izborima u SAD-u", rekao je Rukavina, koordinator unutar Nacionalnog odbora za etničku koordinaciju demokratske stranke (NDECC). On je jučerašnje izbore opisao kao izbore prosvjeda građana koji žele promjene. "Jučerašnji izbori protiv establišmenta su bili jasan poziv na promjene. Mnogi Amerikanci se osjećaju zapostavljeno i vjeruju da Trump može stvoriti nova radna mjesta i potaknuti gospodarstvo", zaključio je Rukavina.