Standstill aranžman, odnosno moratorij na postojeće bankarske obveza Agrokora stupa na snagu danas, a u slijedećim danima doći će i do ubrizgavanja dodatnih sredstava u koncern, njegova aktivnog restrukturiranja, što znači i promjenu menadžmenta, najavljeno je u petak nakon sastanka banaka i dobavljača Agrokora.   Član Uprave Erste banke Christoph Schoefboeck objasnio je kako su predstavnici banaka danas intenzivno i konstruktivno razgovarali s predstavnicima dobavljača.  "Zaključili smo da će banke krenuti s moratorijem na postojeće bankarske obveza Agrokora. Tako želimo omogućiti da prvenstveno dobavljačima možemo izići u susret i omogućiti nastavak operativnog poslovanja Agrokora", rekao je, navodeći kako su za to potrebne daljnje promjene. Predsjednik Uprave Sberbank Hrvatska Mario Henjak je istaknuo kako imaju "jasan plan, jasne korake što sve treba napraviti u sljedećim danima - od usuglašenosti s postojećim vlasnicima i menadžmentom Agrokora, promjene menadžmenta, preko ubrizgavanja dodatnih novčanih sredstava u kompaniju i aktivno restrukturiranje kompanije".  Posebno će se voditi računa o dvije komponente - trenutnim zaposlenicima Agrokor grupe i svim dobavljačima, posebno malih i srednjih poduzetnika.   Na pitanje vezano uz promjene u menadžmentu Agrokora te što će biti s obitelji Todorić, Henjak je kazao kako će upravljanje kompanije biti povjereno međunarodnim stručnjacima, posebno iz područja maloprodaje (retail), koje danas pokriva Konzum, a dodatne promjene bit će u dijelu vođenja kompanije u smislu financija. Na ponovni upit što će biti sa sadašnjim vlasnikom Agrokora, rekao je kako to nije pitanje za njega. "Na čelu plana restrukturiranja bit će novi menadžment. Osobe još ne znamo, izabiremo ih mi svi skupa", kazao je Henjak. Na pitanje kolika je vrijednost ovog bankarskog aranžmana odgovorio je: "Ne bih o iznosima, ali veći dio ukupnog kreditnog duga". Dodao je i kako su rokovi za provođenje ovog procesa vrlo ambiciozni. "Rokovi su zapravo od sada. Danas nastupa standstill", rekao je.  Na pitanje kako gleda na ulogu države i zakon o sistemski važnim tvrtkama, Henjak je rekao kako zapravo dijele želju i stav države da stabilizira gospodarstvo, ojača kompaniju, sredi odnose prema dobavljačima i pošalje jasnu poruku zaposlenicima. Henjak je rekao i kako će plaće zaposlenika biti odgovornost novog menadženta kompanije. I dobavljači spremni na suradnju   Član Uprave Francka Josip Budimir izjavio je kako dobavljači pozdravljaju odluku o moratoriju te iskazanu spremnost banaka da Agrokoru odobre dodatne kreditne linije. Spremni smo se tome pod određenim uvjetima pridružiti, rekao je Budimir. Pri tom je najavio kako će dobavljači koji su izvršili blokadu računa nekih od društava koncerna to povući, a oni koji nisu suzdržati se od toga.  "Spremni smo svoja postojeća potraživanja isto tako staviti u određeni moratorij i pristati na obročnu otplatu tih potraživanja, a novim isporukama dati podršku ovom projektu", kazao je Budimir.  Predsjednik Uprave Podravke Marin Pucar rekao je kako je interes svih dionika ovog procesa, vjerovnika, banaka, dobavljača i Vlade da se stabilizira cijela kompanija. "Danas smo postupili odgovorno i svi ovo dogovori idu u tom smjeru", izjavio je. Banke i koncern usuglasili ključne elemente standstill ugovora  Da su usuglašeni ključni elementi standstill ugovora ranije poslijepodne su priopćili iz Erste&Steiermärkische Bank u ime koordinacijskog odbora financijskih vjerovnika Agrokora, u kojem je, uz Erste banku, još pet banaka - Privredna banka Zagreb, Raiffeisenbank Austria, Sberbank, VTB Bank (Austria), Zagrebačka banka.       "Banke članice koordinacijskog odbora financijskih vjerovnika i predstavnici Agrokora u principu su usuglasili ključne elemente tzv. standstill ugovora, potpis kojeg se očekuje tijekom dana (Standstill). Cilj ugovora je olakšati napore kompanije da stabilizira poslovanje te osigura podmirenje dospjelih obveza prema dobavljačima u idućem razdoblju. Standstill bi trebao olakšati napore kompanije u rješavanju pitanja likvidnosti, osiguranja kontinuiteta poslovanja, zaštite vrijednosti koncerna, kao i predstaviti osnovu za održivo restrukturiranje koncerna", navodi se u priopćenju.  Kako se ističe, "nužnost za uspješnu stabilizaciju je koordinacija svih ključnih sudionika kako bi zajedno poduprli dugoročan i održiv poslovni model". "Shodno tome, usuglašeno je s kompanijom da će upravljački tim kompanije biti osnažen. Kao prvi korak, osnažit će se uvođenjem funkcije Glavnog direktora za restrukturiranje (Chief Restructuring Officer) kao ključne osobe za provedbu programa stabilizacije. Nadalje, tijekom procesa restrukturiranja, funkcije top menadžmenta bit će popunjene neovisnim stručnjacima kako bi se vodio  transparentan i održiv proces restrukturiranja", zaključuje se u priopćenju. >> Stigla i službena potvrda: Banke i Agrokor usuglasile standstill, mijenja se uprava koncerna. Tko će biti direktor restrukturiranja? 