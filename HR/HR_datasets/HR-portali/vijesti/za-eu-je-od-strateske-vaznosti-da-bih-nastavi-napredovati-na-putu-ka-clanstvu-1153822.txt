Visoka predstavnica EU-a za vanjsku politiku i sigurnost Federica Mogherini pozvala je u subotu u Sarajevu vlasti Bosne i Hercegovine da nastave provoditi reforme koje bi tu zemlju približile članstvu u Uniji i obećala punu potporu Bruxellesa naporima na tom putu. Mogherini je u Sarajevo doputovala na kraju regionalne turneje tijekom koje je posjetila Crnu Goru, Makedoniju, Srbiju, Kosovo i Albaniju. Nakon odvojenih razgovora s članovima Predsjedništva BiH te predsjedateljem Vijeća ministara Denisom Zvizdićem i njegovim zamjenicima Mogherini je novinarima kazala kako potpora Bruxellesa europskoj perspektivi BiH ostaje neupitna. Podsjetila je kako je osobno prije dvije godine bila angažirana na predstavljanju novog pristupa EU-a odnosu prema BiH a tada je, kako je kazala, postojao skepticizam kod mnogih da se BiH može pokrenuti naprijed ka članstvu u Uniji. Ustvrdila je kako je BiH unatoč sumnjama od tada načinila "impresivne korake" koji su prerasli u pozitivne trendove. Spomenula je dosegnuti gospodarski rast iako je priznala kako to još nije dovoljno da bi obični ljudi osjetili boljitak ali tvrdi kako je najvažnije to što je BiH dokazala kako je na pravom putu te da tako treba nastaviti. "Za EU je od strateške važnosti da BiH nastavi napredovati na putu ka članstvu u EU", kazala je Mogherini dodajući kako tijela Unije prepoznaju i cijene napore koje poduzimaju vlasti u BiH. Pozvala je vlasti u toj zemlji da pokažu odgovornost prema potrebama građana te zemlje ali i jedinstvo u provedbi nužnih reformi. "Potpuno sam uvjerena da vodstvo ove zemlje ima dovoljno sposobnosti, mudrosti i kapaciteta odgovoriti tim izazovima", kazala je Mogherini. Istaknula je kako je najvažnije od svega očuvati mir, stabilnost, gospodarski rast, regionalnu suradnju i osigurati jedinstvo europskog kontinenta. Predsjedatelj Vijeća ministara BiH Zvizdić kazao je kako je od Mogherini dobio jasnu potporu procesu europskih integracija što uključuje jačanje vladavine prava, borbu protiv organiziranog kriminala i suradnju sa susjedima. "U proteklih dvadeset mjeseci napravili smo značajan iskorak i EU je to prepoznala", kazao je Zvizdić dodajući kako daljnji napredak ovisi prije svega o radu bosanskohercegovačkih institucija. Istaknuo je kako ogromna većina građana BiH i dalje želi da njihova zemlja postane punopravnom članicom EU-a što je snažan poticaj vlastima da nastave s reformama. Potvrdio je kako se razgovaralo o napetostima u regiji, dodajući kako one podsjećaju koliko je očuvanje suradnje, mira i stabilnosti važno za sve države zapadnog Balkana. >> Mogherini: Uvođenje zapadnog Balkana u EU zadatak ove generacije političara >> Kaos u parlamentu Srbije: Evo kako je Šešelj dočekao visoku predstavnicu EU 