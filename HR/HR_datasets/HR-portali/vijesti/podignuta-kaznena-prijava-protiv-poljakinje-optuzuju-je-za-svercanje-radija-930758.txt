Foto: FaH POLJSKA državljanka koja je sredinom rujna uhićena na graničnom prijelazu Karasovići s manjom količinom radioaktivnog izotopa radija optužena je rukovanje općeopasnim tvarima i izbjegavanje carinskog nadzora, izvijestilo je Državno odvjetništvo.  Tužiteljstvo Poljakinju tereti da je bez potrebne dozvole Državnog zavoda za radiološku i nuklearnu sigurnost 12. rujna prilikom izlaska iz Hrvatske u automobilu skrivala "jednu staklenu kutijicu i tri platnene vrećice ispunjene ionizirajućom tvari Ra-226, U-235, U-238 te ogrlice i narukvice koje su sadržavale ionizirajuće tvari U-235 i U-238".  Optužnicom je od dubrovačkog Općinskog suda zatraženo da optuženoj produlji pritvor zbog opasnosti od bijega.  Poljakinja za koju se nakon uhićenja utvrdilo da se ne nalazi na Interpolovim tjeralicama ni dostupnim 'crnim listama', istražiteljima je navodno kazala da je sporne predmete pronašla na plaži te da ne zna o čemu je riječ. Radioaktivni materijal je u konačnici zbrinut u skladištu zagrebačkog Instituta Ruđer Bošković.  Radij se, prema podacima Hrvatske enciklopedije, do 1950. mnogo rabio u antitumorskoj terapiji i za proizvodnju svjetlećih premaza za brojčanike satova i različitih instrumenata. Služio je također kao izvor zračenja u nuklearnim istraživanjima, u radiografiji metala i kao izvor radona. Kako je kancerogen (najčešće može uzrokovati rak kostiju), u novije je doba u medicini i industriji zamijenjen sigurnijim i jeftinijim izvorima zračenja.