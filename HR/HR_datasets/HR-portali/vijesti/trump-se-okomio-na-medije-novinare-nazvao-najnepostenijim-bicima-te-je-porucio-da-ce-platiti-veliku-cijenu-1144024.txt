Američki predsjednik Donald Trump obrušio se na medije te je novinare optužio da su izmislili njegov sukob s obavještajnim agencijama te da su namjerno objavljivali krive podatke vezane uz broj osoba koje su došle na inauguraciju. Trump je prilikom posjeta CIA-i ignorirao svoje opetovane izjave o obavještajnoj zajednici, kao i činjenicu da je CIA-u nedavno usporedio s nacistima, te je novinare smjestio među "najnepoštenija ljudska bića na zemlji". Tvrdi i da mu je na inauguraciju došlo do 1,5 milijuna ljudi, javlja New York Times. I glasnogovornik Sean Spicer novinare je kritizirao da su "napravili niz lažnih izvještaja". Kazao je kako su novinske organizacije namjerno objavljivali pogrešne podatke o broju ljudi na inauguraciji kako bi 'sijali podjelu u vrijeme kada Trump pokušava ujediniti zemlju' te ih je upozorio da će ih nova administracija držati odgovornim za to.  - U ratu sam s medijima. Oni su među najnepoštenijim ljudskim bićima na svijetu - kazao je Trump i dodao da su mediji htjeli prikazati da je on u zavadi s obavještajnom zajednicom. Govorio je i o broju ljudi na inauguraciji te je rekao kako su namjerno htjeli prikazati manji broj ljudi i zaprijetio medijima da će "platiti veliku cijenu". Spicer pak tvrdi da je Trump privukao "najveću publiku" te da su fotografije lažne i da su podmetnute kako bi "umanjile ogromnu podršku koja se okupila". - Pokušaji da se smanji entuzijazam inauguracije su sramotni i pogrešni - objasnio je Spicer. >> Trump želi izgladiti odnose s CIA-om: 'Stojim iza vas, s vama sam 1000 posto!' 