Sretan je onaj koji zna da je za sreću potrebno tako malo. Ponekad tek iskreni osmijeh. Onaj od kojega se brišu suze i cakle oči. Onaj koji tjera tugu i vraća radost. CRVENI NOSOVI klaunovidoktori svoj su život posvetili upravo osmijehu. Vraćaju ga onima koji su ga pomalo izgubili. Bolesnoj djeci i njihovim obiteljima, starijim i nemoćnim štićenicima domova i svima kojima ponekad treba doza smijeha. CRVENI NOSOVI kažu da smijeh pokreće svijet, a CRVENE NOSOVE pokreću Smjehonoše. Smjehonoše su donatori koji svojim simboličnim mjesečnim donacijama podržavaju rad Udruge i omogućuju redovite posjete klaunovadoktora potrebitima. Večernji list višegodišnji je medijski partner CRVENIH NOSOVA klaunovadoktora, a sada je podrška podignuta na osobniji nivo. Svi su zaposlenici Styrie dobili priliku postati Smjehnoše. Ponosni smo na sve zaposlenike koji su odlučili slijediti primjer svoje tvrtke i osobno podržati CRVENE NOSOVE. Za radost je zaista potrebno malo pa su i mjesečne donacije simbolične, a Smjehonoše su ih odredili sami. Zahvaljujući podršci, klaunovidoktori nastavlju s redovitim posjetama bolesnoj djeci, nemoćnima i zaboravljenima kako bi im pomogli u najtežim trenucima bolesti, tuge i osamljenosti. U mjesec dana klaunovidoktori ostvare više od 50 posjeta i tako posjete više od 1800 djece na liječenju. 