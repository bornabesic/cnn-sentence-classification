Sjedinjene Države potvrdile su da su u zračnom napadu u Siriji prošlog mjeseca ubile drugog čovjeka džihadističke skupine Islamske države Abu Mohameda al-Adnanija. Taj ISIL-ov glavni stručnjak za propagandu koji je usto novačio borce i organizirao vanjske operacije džihadističke skupine, ubijen je 30. kolovoza blizu Al Baba, na sjeverozapadu Sirije, potvrdio je glasnogovornik Pentagona Peter Cook. Taj zračni napad je bio dio "niza bombardiranja ISIL-ovih čelnika, pa i financijskih i čelnika za vojno planiranje, koji su oslabili operativnu sposobnost" skupine, dodao je. Al-Adnani istaknuo se pozivom pristašama ISIL-a da djeluju u zemlji iz koje dolaze koristeći se bilo kojim raspoloživim oružjem protiv državljana zemalja koalicije. Taj je poziv zapravo potaknuo napade u Europi. Washington je nešto prije bio izvijestio da je tog čelnika gađao američkom bespilotnom letjelicom Predator, ali tada još nije bio potvrdio njegovu smrt. Vijest o njegovoj smrti objavila je skupina Islamska država, a poslije je odgovornost za nju preuzela Moskva. Američki čelnik taj je ruski korak nazvao šalom. SAD predbacuje Rusiji da ponajprije želi pomoći režimu Bashara al-Assada, kojeg Washington drži glavnom smetnjom za rješavanje sirijskog sukoba. Možda postoji "nesporazum" na ruskoj strani, natuknuo je Cook. Dron Predator je ispalio raketu Hellfire na automobil u kojemu je navodno bio glasnogovornik ISIL-a. Zračni udar su izvele specijalne američke snage u suradnji s CIA-om. >>'Više od 520 ljudi u Njemačkoj spremno je počiniti islamističke terorističke napade' 