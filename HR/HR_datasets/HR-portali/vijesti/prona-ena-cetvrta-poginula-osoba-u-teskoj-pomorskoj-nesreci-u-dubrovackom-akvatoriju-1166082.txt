Drugoga dana potrage u moru dubrovačkog akvatorija pronađena je četvrta smrtno stradala osoba, nakon teške pomorske nesreće u kojoj su se u utorak navečer sudarili plovilo Lučke kapetanije Dubrovnik i gumenjak s devet članova posade, priopćeno je u četvrtak iz Ministarstva mora, prometa i infrastrukture. O pronalasku četvrte smrtno stradale osobe u intenzivnoj  spasilačko-potražnoj akciji, koja se provodi drugi dan na širem području Koločepskog kanala, gdje se dogodila teška pomorska nesreća, izvijestili su djelatnici dubrovačke Lučke kapetanije i Nacionalne središnjice za usklađivanje traganja i spašavanja na moru (MRCC) Rijeka. Potragu za preostale tri nestale osobe nastavljaju dubrovačka Lučka kapetanija i pripadajuće lučke ispostave, Pomorska policija Dubrovnik i Obalna straža RH. U pomorskoj potrazi na širem području Koločepskog kanala, trenutačno su angažirana dva plovila lučkih kapetanija Ploče i Split, jedno plovilo tvrtke Brodospas, jedna brodica Carinske ispostave Dubrovnik, brod rezervata Lokrum, gumenjak Hrvatske gorske službe spašavanja (HGSS) te dva plovila Pomorske policije Dubrovnik. U pomorsku potragu uključeno je i pet privatnih plovila te helikopter iz sastava MUP-a, dok se kopnena potraga na obalnim predjelima područja u obuhvatu potrage odvija u nadležnosti Policijske uprave Dubrovačko-neretvanske te u suradnji s HGSS-om, čijih 15 pripadnika obavlja kopnenu potragu. U podmorsku pretragu u suradnji s MUP-om angažirani su ronioci Specijalne jedinice policije, dok je Obalna straža RH u potragu angažirala i dva podmorska vozila opremljena visoko razlučivom optikom i sonarima. Teška pomorska nesreća u kojoj su se sudarili gumeni gliser i brod Lučke kapetanije Dubrovnik "Danče", dogodila se u utorak oko 21.20 sati u Koločepskom kanalu između uvale Pakljena i uvale Brsečine. Na gumenjaku je ukupno bilo devet osoba, od čega su dvojica muškaraca u nesreći bila ozlijeđena, dvoje je odmah pronađeno mrtvo, jedna smrtno stradala osoba je pronađena jučer popodne, a jedna danas. Zbog teške pomorske nesreće sućut obiteljima stradalih i unesrećenih izrazili su predsjednik Vlade Andrej Plenković, ministar mora, prometa i infrastrukture Oleg Butković, a  Vladina povjerenica za Dubrovnik Nada Medović proglasila je za petak dan žalosti u Dubrovniku.