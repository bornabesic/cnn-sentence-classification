Predsjednica Kolinda Grabar-Kitarović posjetila je danas povratničku župu Gornja Močila-Sijekovac nedaleko od Bosanskog Broda. Pozdravivši okupljene Posavljake, ona ih je pozvala da se i dalje snažno bore za sebe i svoj položaj te da i druge potiču na povratak. Kazala je da je došla kako bi im rekla što ona osobno i Republika Hrvatska mogu učiniti kako bi im pomogli u ostvarivanju uvjeta za život i daljnji povratak ljudi u Bosansku Posavinu. - Znam da život ovdje nije lak i da se susrećete s puno izazova, od političkih do onih konkretnih životnih. Sve je to povezano s teškim gospodarskim i socijalnim stanjem na ovim prostorima. Zahvaljujem vam na svemu što činite za ovu župu i zajednicu i potičem vas da se i dalje snažno borite za sebe i svoj položaj te da i drugima govorite kako je ovdje lijepo – kazale je predsjednica. Ona je istaknula kako, nažalost, i Hrvatska i Bosna Hercegovina polako stare i izumiru. - Mladi ljudi odlaze u zapadne zemlje i na nama je da stvorimo uvjete da nam mladi ostaju, da se vraćaju i u Hrvatsku i u BiH. Da bismo u tome uspjeli, nije dovoljno samo stvoriti poslove i uvjete za kupnju stana ili kuće. Mi moramo stvoriti ozračje optimizma, vjere u sebe i vlastitu budućnost, pozitivno ozračje koje će potaknuti mlade da ulože sebe, svoje biće i svoje obitelji u ove prostore gdje smo vijekovima živjeli - kazala je predsjednica. Zaslugom župnika Ivana Tolja, u Gornjim je Močilama obnovljena župna crkva sv. Ante Padovanskog s prekrasnim pratećim kulturno-sportskim centrom u kojem se već godinama okupljaju prognani Hrvati. Vlč. Tolj je rekao kako je počašćen predsjedničinim dolaskom u ovaj dio Bosanske Posavine, jer je to znak da podupire ono što rade i što tek žele napraviti. - Ovdje smo da stvorimo klicu života. Ovo što ovdje vidite rezultat je truda ljudi iz ovoga kraja, mnogih donatora i mnogih ljudi koji su ovdje pomagali, radili i doprinosili. Vaš dolazak je potvrda i zahvala i njima i stoga vam hvala u ime svih nas – rekao je vlč. Tolj. On je predsjednici poklonio sliku svetog Ante sa cvijećem i kartom koja pokazuje kako je nakada izgledala katolička crkva u Bosni i Hercegovini. - Sveti Ante je svetac cijelog svijeta. On čuva ljude od mnogo stvari. Nadam se da će vam sveti Ante biti velika pomoć, prije svega da se ne izgubi Hrvatska, a onda i da pomognte nama da se i mi ovdje ne izgubimo – zaključio je Tolj. 