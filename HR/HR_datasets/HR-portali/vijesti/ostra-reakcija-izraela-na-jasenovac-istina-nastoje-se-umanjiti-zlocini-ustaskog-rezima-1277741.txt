U zagrebačkom kinu Europa u ponedjeljak je prikazan film Jakova Sedlara i scenarista Hrvoja Hitreca “Jasenovac - istina”. Među gledateljima je bila i veleposlanica Izraela gđe Zine Kalay Kleitman.   Povodom filma gđa Kalay Kleitman je potom poslala priopćenje - koje u cijelosti prenosimo:   Odgovarajući na mnoga pitanja koja su mi upućena poslije prikazivanja dokumentarnoga filma Jasenovac-istina, htjela bih izjaviti sljedeće:   Vidjela sam dokumentarni film Jasenovac- istina i bila vrlo iznenađena politizacijom bolnih činjenica koje se tiču logora za istrebljenje u Jasenovcu. Po mojem mišljenju, veliki dio je posvećen povijesti dolaska pro-nacističkoga ustaškog režima na vlast u Hrvatskoj, kako je to prikazao autor filma, a mnogo manje je posvećeno stvarnim zločinima koji su počinjeni u logoru za istrebljenje u Jasenovcu. Također sam primijetila nastojanje da se umanje strašni razmjeri počinjenih zločina ili barem nastojanje da ih se objasni povijesnim događajima koji su do njih doveli.   Dokumentarac je posvećen logoru Jasenovac i njegovoj povijesti ali se uvelike bavi nekim ljudima koji danas misle i pišu različito od autora filma. Bila sam zaista šokirana kad sam u filmu vidjela njihova lica i to postavlja pitanja o pravoj  svrsi filma.   Također sam čula da g. Sedlar govori o prikazivanju filma u Izraelu. Izrael je demokratska zemlja koje nema cenzuru i takvo prikazivanje je dopušteno ako ne poziva na nasilje, antisemitizam ili govor mržnje. Što se tiče istine, ovaj dokumentarni film predstavlja istinu kako je vidi autor filma, ništa više od toga.   Istraživači iz Yad Vashema, Uprave za sjećanje na mučenike i junake holokausta koja je u svijetu priznati autoritet za istraživanje i poučavanje o holokaustu, nikada nisu vidjeli film i nisu imali priliku komentirati njegov sadržaj.   Onima koji tvrde da izraelska Veleposlanica nije bila svjesna sadržaja filma moram reći da sam – baš zbog osjetljivosti teme i za mene osobno, budući da sam Izraelka i potomak obitelji koju je pogodio holokaust – htjela vidjeti i pogledala film koji, po mojem mišljenju, vrlo selektivno prikazuje povijest, pokušava revidirati mnoge povijesne činjenice i vrijeđa osjećaje ljudi koji su izgubili svoje najmilije u Jasenovcu.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!