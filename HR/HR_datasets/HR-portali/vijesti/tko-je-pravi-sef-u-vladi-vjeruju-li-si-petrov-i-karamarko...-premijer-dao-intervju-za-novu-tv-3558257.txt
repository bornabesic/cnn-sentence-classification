Hrvatski premijer Tihomir Orešković u razgovoru za Dnevnik Nove TV komentirao je rad vlade. Što je u 100 dana vaš najveći uspjeh, a što neuspjeh? Najveći neuspjeh, volio bih da smo donijeli neke odluke brže, možda smo malo previše vremena potrošili na kadroviranje, na nekakve pozicije. A u vezi uspjeha, mislim da smo imali kratak rok. Opet je to nova Vlada, opet je to koalicija. Donijeli smo jedan relativno kvalitetan proračun, posložili smo kvalitetno ciljeve. Gospodarski rast je dva posto, imamo plan. Deficit smo smanjili ispod tri posto i tu ćemo se fokusirati na slamanje duga. Na kraju, i reforme koje smo predložili - uvjeren sam da će donijeti kvalitetne rezultate koji će na kraju smanjiti nezaposlenost i početi dizati standard svim građanima. Je li vam bivša Vlada ostavila dobar temelj? Kad smo gledali proračun trebali smo tu pronaći 2,5 milijardi kuna, što nije malo. Kada je riječ o proračunu, tu smo trebali prvo pokriti probleme ili rupe koje smo našli. Mislim da smo trebali malo jače raditi da bi mogli naći rješenja, jer nam je cilj bio bitan, da smanjimo deficit ispod tri posto, što će biti prvi put u ne znam koliko godina, kao i ovaj dug također. Za nas to nije bio lak posao, ali na kraju smo preuzeli odgovornost. Gospodin Kovačić za Slobodnu Dalmaciju je izjavio da suradnja Mosta i HDZ-a više nema smisla. Kako se mislite posvetiti reformama kad svaki dan netko prijeti preslagivanjem, novim izborima, partneri se svađaju? Kad god se formira novi tim, svima nama je jasno – mi nismo došli iz jedne stranke, nego je ovo koalicija. Ja uopće nisam bio na političkoj sceni, nego sam došao iz poslovnog segmenta. Svi smo u početku, prvih 100 dana bili u fazi upoznavanja, gdje smo zajedno kroz kvalitetne rasprave - rasprava možda negdje nije tipična, možda neke strukture nemaju rasprave -  no, ova Vlada ima rasprave i na kraju smo donijeli kvalitetne solucije. Ali, ako si vi ne vjerujete, kako će vam vjerovati građani? Ja vjerujem 100 posto. Mi ne bi mogli donijeti kvalitetan proračun, reformski paket. Kad gledamo prije tjedan dana ili mjesec dana, svi su pričali da nema reformi. Već danas pričaju – možda su ove reforme preambiciozne. U ovom razdoblju, moglo se gledati izvana kao da Vlada ne funkcionira. Netko je na kraju trebao provesti i definirati te reforme. Na kraju je to ova Vlada napravila. Vjeruju li si Tomislav Karamarko i Božo Petrov? Apsolutno. Oni su partneri. Možda imaju malo oštrije mišljenje. Ali na kraju nas troje uvijek sjednemo i razgovaramo, imamo i neke dodatne rasprave. Ali, trebamo početi gledati rezultate. Mislim da po novinama imamo dosta spinova ili probnih balona. Možda neke rasprave djeluju žešće na televiziji. Kao čovjek koji je došao iz poslovnog segmenta, mislim da bi svi građani trebali gledati rezultate. Na kraju, oni će nas tu i mjeriti. A što će gledati? Indikatore. A već sad su indikatori počeli pokazivati da idemo u pravom smjeru. U istraživanju za Dnevnik Nove TV, građani misle da je Tomislav Karamarko glavni u ovoj Vladi. Je li vam on šef? Nije. Ja sam premijer i mislim da se pokazalo da sam nekakve teške odluke ja donio, a opet, ja ću uvijek tražiti od gospodina Karamarka, koji je predsjednik HDZ-a, ima iskustvo i također ću od gospodina Petrova tražiti savjet, jer i on ima više političkog iskustva nego ja. Bitno mi je u okruženju imati ljude koji imaju iskustva. Mislim da se tu trebamo dopunjavati. U financijama, gospodarstvu ću ja imati iskustva, a isto tako će gospodin Karamarko imati iskustva u nekoliko drugih područja i ja ću iskoristiti to znanje. Je li moguće da tražite savjet i od bivšeg premijera Zorana Milanovića? On kaže da je vaša Vlada 'zgubidanska'? Ne bih to rekao. Ja sam uvjeren u to, a na kraju ćemo vidjeti rezultate. Mislim da bivša Vlada, kad sam počeo, sjećam se, ne znam koji su bili ti rezultati i vidimo gdje je dug, vidimo da smo trebali naći 2,5 milijarde kuna. Uvjeren sam da će ova Vlada pokazati vrlo pozitivne rezultate i da će za četiri godine svi građani Hrvatske bolje živjeti nego danas. Jeste li zadovoljni svim članovima Vlade i je li moguća rekonstrukcija? Ne, mislim da smo sada krenuli. Imali smo kvalitetan paket reformi i sad je do nas. Kad je riječ o rezultatima i mjerama, sada smo definirali što smo obećali građanima, i to je do nas sada da ispunimo. Ukoliko mi to ne ispunimo, onda kao odgovorne osobe moramo preuzeti tu odgovornost i svaki ministar će također biti odgovoran za ono što je obećao. Kad smo kod reformi, ova Vlada je odlučila da se u mirovinu ide sa 67 godina, poskupljuje dopunsko osiguranje, uvodi se porez na nekretnine, 150 kuna za hitnu - je li se moglo na neki drugačiji način, a ne da se prvo ide preko leđa građana? Mislim da smo uveli fer reforme. Nikada nije lako i ja to razumijem i nama je svima to jasno, ali ja sam uvjeren da ono što smo obećali, ono što sam ja obećao prvi dan u Saboru, da sam tu za građane i da sve što ćemo pokrenuti, i ja isto od njih tražim povjerenje, da vjeruju da ove reforme koje smo sada uveli, da će imati pozitivne rezultate. I da ćemo možda sada trebati donijeti neke odluke koje možda bivša Vlada nije bila spremna. Ali opet, bitno je da pokrenemo, da možemo nekako pojačati te naše temelje na kojima onda možemo rasti. Uvjeren sam da ćemo vidjeti te pozitivne rezultate i na kraju će građani vidjeti da je sve to imalo smisla. Vi tvrdite da su to vaše reforme, a neki kažu da ste u najvećoj mjeri ispunili samo ono što traži Europska komisija? To su opet nekakvi spinovi. Vidjet ćemo za dva tjedna što će Europska komisija imati za reći. Svi znamo da je bivša Vlada imala svoje reforme. Oni su dobili ocjenu, nekakvu dvojku. Ne znam koliko ćemo mi dobiti. Vjerujem da su ove reforme kvalitetne i da će oni prepoznati da su također fer i da će kroz naše indikatore – BDP što raste 2 posto, deficit ispod 3 posto i da će ova Vlada slomiti prvi put dug, da će oni vidjeti da je Hrvatska krenula i da idemo u pravom smjeru. Koji je konačan stav Vlade oko LNG terminala, Plomina C i bušenja nafte u Jadranu? Ide li to ili ne? Energetika je ključan segment za Hrvatsku, za gospodarstvo. LNG podržavam, imao sam nekoliko sastanaka za floating. Mislim da tu treba što prije krenuti, da Hrvatska bude na mapi u vezi energetike. LNG je, rekao bih, top prioritet ove Vlade. Bušenje nafte? Bušenje nafte, imamo u Slavoniji šest polja. Tu ćemo pokrenuti. Mogu reći da sada surađujem sa... Jadran? Jadran u ovoj fazi nismo spremni pokrenuti. Tu je pitanje nafte i plina. Imamo tri polja, a tu trebamo otvoriti širu raspravu da vidimo u kojem smjeru će ići taj segmet. Je li za vas INA strateška kompanija i postoji li suglasje u Vladi hoće li se s arbitražom ići do kraja? Apsolutno je INA strateška firma. Tu ćemo prvo vidjeti, nećemo se žuriti. Vidimo informaciju koji je status arbitraže, ali opet ćemo sjesti i početi imati razgovore. Trebamo definirati. Čak gledam malo širu sliku. Tu je INA MOL, opet tu je i LNG i što je naša strategija općenito u vezi energetike. Neke stvari bih tu možda čak i povezao. Znači, neće se Hrvatska povlačiti iz arbitraže? Arbitraža ide svojim tokom i za sada nećemo opstati od arbitražne procedure, ali ćemo početi imati razgovore. (Pri opstati, premijer je, objašnjeno je iz njegovog Ureda, mislio na to da nećemo izaći iz arbitraže u ovom trenutku) Vijeće Europe zabrinuto je zbog etničke netolerancije i govora mržnje u Hrvatskoj. Je li Vlada dijelom odgovorna za takvu atmosferu u društvu? Stvarno ne znam. Često se pitam, uvijek postoje nekakvi individualci koji možda nešto kažu. Ova Vlada i ovaj narod je vrlo tolerantan. Mogu reći kao čovjek koji je putovao po cijelom svijetu, ne vidim taj nivo mržnje koji se nekada po medijima pojavi. Postoji to u svijetu, ali ne vidim to u ovoj našoj Hrvatskoj. Kad gledamo, ovih dana je bio predsjednik Turske i on je sam dao izjavu da ovo je zemlja tolerancije i mislim da trebamo malo više početi vidjeti pozitivnu stranu, a ne toliko pojedince koji nekakvo zlo govore. Gospodin Hasanbegović i dalje ima vašu punu podršku? Apsolutno. Rekli ste da su građani vaša stranka. Kako ste se snašli u ulozi premijera i imate li političkih ambicija osnovati vlastitu stranku ili se priključiti nekoj postojećoj? Opet ću se vratiti prvom vatrenom krštenju u Saboru, kad sam preuzeo ovu časnu poziciju. Onda sam rekao da sam spreman biti žrtva i boriti se za ovu našu državu i građane. Nisam dio jedne stranke, ali tu sam da pomognem ukoliko mogu. Mogu reći da sve što sam naučio u ovih 20 godina u biznisu, mislim da sam naučio dosta gdje mogu nekakvu vrijednost dodati. Ali politika, moja politika ide da ova Vlada provede reforme i da na kraju naši građani vide te rezultate i da je na kraju svima vama - ja sam otac koji ima četvero djece i danas sutra ne bih volio da moja djeca trebaju odlaziti iz ove naše lijepe domovine. Znam da se mnogi naši ljudi trude da možemo pokrenuti ovu situaciju da bude bolje i za našu djecu. ---   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!