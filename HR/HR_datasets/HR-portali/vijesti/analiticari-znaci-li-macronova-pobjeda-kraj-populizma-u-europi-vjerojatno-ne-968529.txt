Foto: FAH NOVOIZABRANI francuski predsjednik u svom je pobjedničkom govoru priznao "ljutnju, tjeskobu i sumnju" među ljudima koji su glasali za Marine Le Pen. Obrativši se njezinim pristašama tako izravno, Macron je pokazao da je svjestan da njegov povijesni trijumf nije smrvio populizam - samo ga je zadržao po strani, javlja u ponedjeljak CNN.  Macronova pobjeda je uvjerljiva, a njegov brzi uspon do Elizejske palače izvanredan. Centrizam, u svim svojim oblicima - internacionalizam, liberalizam, europejstvo, socijaldemokracija - ponovo se vratio, čini se.  U ožujku ove godine liberali su pobijedili populiste u Nizozemskoj. Prije toga isto se dogodilo i na austrijskim predsjedničkim izborima. Nakon Macronove pobjede njemački ministar vanjskih poslova Sigmar Gabriel napisao je da "Francuska jest i zauvijek će ostati u središtu i srcu Europe".   Denis MacShane, bivši britanski ministar za Europu u laburističkoj vladi, kazao je da je Macronov izbor "najveća pobjeda za Europu u posljednjih 20 godina" i pokazuje da se "Francuska spremna oduprijeti valovima populističkog ekstremizma zdesna i slijeva".   "Ovo je velika pobjeda za Angelu Merkel i ostale koji žele reformirati i ponovo dinamizirati EU na temelju protržišnih, propoduzetničkih i proradničkih reformi. Macron će imati mnogo problema, ali to su problemi vlasti i moći", dodao je MacShane.   Ali rezultat Marine Le Pen pokazuje da populizam ostaje potentna izborna snaga.   Osvojila je gotovo dvostruko više glasova od svoga oca 2002. godine. Nacionalna fronta raste iz izbora u izbore i vjeruje da može osvojiti do 40 mandata na parlamentarnim izborima idući mjesec.   Mač s dvije oštrice  Macronova pobjeda nije eliminirala pitanja koja je Le Pen pretvorila u glasove: imigraciju, terorizam, nezaposlenost, nacionalni identitet.   "Unatoč trijumfalnoj Macronovoj pobjedi, činjenica da je svaki treći birač zaokružio Le Pen sve nas treba podsjećati na to koliko je populizam privlačan", kaže britanski analitičar, profesor Matthew Goodwin.   "Malo je vjerojatno da će ekonomski liberal poput Macrona zadovoljiti zaboravljenu radničku klasu koja od 90-ih godina glasa za obitelj Le Pen. Oni će vjerojatno i ubuduće ostati značajan rezervoar njezine podrške", kazao je Goodwin.   "Macronova pobjeda ujedno je i težak poraz zamahu ekstremnog populizma u Europi", dodaje drugi britanski analitičar Brian Klaas.   "Međutim, rezultat Marine Le Pen pokazuje da populizam ulazi u 'mainstrem'. To se događa svugdje. U SAD-u, primjerice, krajnje desni komentatori bili su negdje u mračnom kutku interneta. A danas su neki od njih u Ovalnom uredu", rekao je.   "To je mač s dvije oštrice Macronove pobjede. Prerezao je zamah ostvaren Brexitom i pobjedom Donalda Trumpa. Ali s trećinom osvojenih glasova, Le Pen je osigurala da nitko njezin pokret ne smatra marginalnim", zaključio je.  A to nitko ne zna bolje od novoizabranog predsjednika. Pristašama Marine Le Pen obećao je da će u učiniti sve da više nemaju razloga glasati za ekstremiste.