Drago Prgomet ostavlja dojam čovjeka koji se dobro zabavlja. I kad se ne čuje samo pljesak, nego i kritike, njemu kao da je još draže. Djeluje opušteno, a u kampanju za HDZ-ova gradonačelnika Zagreba ulazi ozbiljno... Iznenađenje je da ste ipak vi na kraju kandidat za gradonačelnika Zagreba s obzirom na to da ste u utrku htjeli ući još u jesen, ali pod uvjetom da preuzmete zagrebačku organizaciju. No to je propalo. U međuvremenu ste tvrdili da ste potpuno odustali od lokalnih izbora u Zagrebu, što se u samom finišu dogodilo da ste promijenili mišljenje? Gradski odbor do ovotjedne odluke nije nikada raspravljao niti predlagao ime kandidata za Zagreb, i to je važno naglasiti. Predsjednik Plenković i ja nekoliko smo puta razgovarali o izborima u Zagrebu, a u konačnici teško je bilo odbiti kandidaturu kada taj prijedlog dolazi od predsjednika stranke i kada steknete nedvojbenu sigurnost da će iza vas kao kandidata čvrsto stati i nacionalno vodstvo HDZ-a i gradska organizacija. Jeste li namjerno govorili da nema šanse da budete kandidat, pa čak i neposredno prije odluke o vašoj kandidaturi, ili je sve ipak dogovoreno u zadnji trenutak? Efekt iznenađenja sastavni je dio političke borbe. No nije iznenađenje u smislu da sam biračima nepoznata osoba. I ne mislim da se prekasno izišlo s mojom kandidaturom. Ponovit ću, i dalje imam deset dana više nego što je Andrej Plenković imao od preuzimanja HDZ-a do sastavljanja Vlade. Kampanja će vam biti svojevrsni blitzkrieg, ostali kandidati je vode već mjesecima. Poznat sam biračima, pa mi nije potrebno silno vrijeme da me upoznaju. Moj program za Zagreb bit će nastavak programa koji trenutačno vodi Vlada. Pokrenut ćemo Zagreb kao što Vlada pokreće državu. Ova je Vlada provela poreznu reformu zbog koje rastu plaće, ova je Vlada donijela političku stabilnost koja je rezultirala povećanjem kreditnog rejtinga, ova je Vlada smanjila deficit... Raste BDP, smanjuje se javni dug… To ćemo sve preslikati na Zagreb. Kada kažem da ćemo u Zagrebu smanjiti prirez, to je nastavak Vladine porezne politike. Kada kažem da ćemo smanjiti namete malim poduzetnicima, onda je to nastavak Vladina ukidanja parafiskalnih nameta. Cilj je jedna Hrvatska i jedna politika koja pokreće i mijenja stvari. A pojedine projekte i konkretne planove vrlo ćemo brzo početi predstavljati zajedno s osobama odgovornima za te projekte. Nakon vaše kandidature u dijelu zagrebačkog HDZ-a čuju se kritike na vaš račun, da ste politički konvertit, da ste promijenili tri stranke i sl.? Ne čini se da su baš čvrsto uz vas. Ne živimo u komunizmu i ne moramo svi isto misliti niti kandidat mora imati slijepu potporu. Stranku trebaju činiti sposobni i slobodnomisleći ljudi, a ne poslušnici i podobni. Različita mišljenja, pa i o meni kao kandidatu, dobrodošla su kako bi nas potakla na dijalog kroz koji možemo uvidjeti i moguće pogreške. Ni u Predsjedništvu ni u Gradskom odboru, kada se odlučivalo o mojoj kandidaturi za gradonačelnika, nije bilo disonantnih tonova. Kada je riječ o primjedbama koje spominjete, njih je vrlo jednostavno objasniti. Kao legalno i legitimno izabrani zamjenik tadašnjeg predsjednika HDZ-a Tomislava Karamarka pokušavao sam mijenjati stvari u smislu jačanja unutarstranačke demokracije i vođenja javne politike koja je uključivala teme sadašnjosti, a ne stalno vraćanje u prošlosti. Kada sam iscrpio sve mogućnosti i kada sam shvatio da nemam sugovornike u vodećim ljudima stranke, otišao sam iz HDZ-a. Pri tome nisam uzeo nijedan, nazovimo to tako, benefit koji sam kao zamjenik predsjednika mogao ili trebao imati, ni saborski mandat ni mandat u Skupštini… E sad, je li grijeh zbog mog odlaska iz HDZ-a veći od grijeha onih koji su podupirali politiku bivšeg vodstva i srušili vlastitu Vladu!? Svojim izlaskom i kandidaturom na parlamentarnim izborima želio sam pokazati da mogu osvojiti veliki izborni rezultat, a da velika stranka ne stoji iza mene. U prvoj, najtežoj, izbornoj jedinici, kao nezavisni kandidat sa svojom udrugom HRID, na platformi Mosta, osvojio sam 22.000 preferencijalnih glasova, a lista tri saborska mandata. Nisam siguran da će to više itko ponoviti. Već na sljedećim izborima, Most je dobio tek jedan mandat. Dobro, i vi ste na zadnjim parlamentarnim izborima osvojili znatno manje preferencijalnih glasova nego na predzadnjima kao kandidat na listi Mosta. Točno. No bio sam kandidat u izbornoj jedinici u kojoj ne živim. Rezultat od 4000 glasova koje sam dobio u tim okolnostima smatram respektabilnim. Očekujete li opstrukciju određenih struktura u zagrebačkom HDZ-u s obzirom na kritike na vaš račun? Ne. Mislite da će Andrija Mikulić imati motiva na izborima odraditi posao za vas? Ovo nisu izbori za mene, nego izbori u kojima sudjeluje HDZ sa svojim kandidatom za gradonačelnika i kandidatima za Skupštinu. Dakle, motiv ima svaki član i dužnosnik stranke. Uspjeh na lokalnim izborima bit će naš zajednički, jednako kao što bi i neuspjeh na izborima bio naš zajednički. Svi smo u izbornoj utrci i svi smo odgovorni za rezultat izbora. Ja kao kandidat i nositelj liste za Skupštinu, gospodin Mikulić kao šef zagrebačke organizacije. HDZ ima svog kandidata, izlazimo iz sjene nekih drugih političara i politika i članstvo HDZ-a to i te kako dobro prepoznaje. Zato uopće ne sumnjam da će svaki član HDZ-a dati sve od sebe na izborima. Ali ako svedemo na osobnu razinu, Mikulić kao šef gradske organizacije nije ni kandidat ni prvi na listi, nije mu ugodna situacija. Stav je Predsjedništva HDZ-a da kandidat za gradonačelnika bude i nositelj liste, i tako će biti u cijeloj Hrvatskoj. Dakle, Zagreb nije izuzetak. Da je tako samo u Zagrebu, mogli bismo nagađati zašto je tako. Đakić, Duić i Milinović pobunili su se na Predsjedništvu i Nacionalnom vijeću HDZ-a protiv preporuke da kandidat bude i prvi na listi, smatraju da to ne treba biti tako. Neki su kolege imale drugačiji stav pozivajući se na iskustva iz ranijih kampanja te rezultate anketa u svojim sredinama. No, konačna odluka Predsjedništva je ona koju sam naveo, a ostavljena je mogućnost da se eventualno raspravlja o mogućim promjenama u pojedinim sredinama. No, i to je rješivo jer, ako ankete govore u prilog određenog kandidata ili netko misli da je bolji od izabranih kandidata za gradonačelnika ili župana i da zato treba biti prvi na listi, uvijek se može kandidirati i za prvu funkciju, što je onda svakako korist za stranku. Milijan Brkić ne čini se najsretniji zbog vaše kandidature. Izjavio je da očekuje da će kandidat za Zagreb biti istinski HDZ-ovac. Jeste li to doživjeli kao podbadanje, imate li njegovu podršku? Nisam je ni najmanje doživio na takav način. Gospodin Brkić i ja razgovarali smo prije nekog vremena o lokalnim izborima, pa i mogućoj kandidaturi. Ni u jednom trenutku nisam dobio dojam da mu je to neprihvatljivo. Treba biti pošten i reći kako je bio uvijek stava da treba razdvojiti kandidata za gradonačelnika ili župana od onoga koji će biti prvi na listi za Skupštinu, odnosno lokalna Vijeća. Dakle, očekujete njegovu podršku? Apsolutno. Idući tjedan ćemo svakako razgovarati oko njegova angažmana u kampanji na izborima u Zagrebu. U prošlosti između vas i Brkića nisu vladali idilični odnosi, a on je sada doživio vašu sudbinu neželjenog zamjenika predsjednika stranke. Milijan i ja nosimo iskustva rata i bojišnice, i možda se bolje oko nekih stvari razumijemo nego što to drugi tumače. Braća po oružju, kako se to obično kaže. A u političkim stavovima se u nekim stvarima razilazimo. A da je njegova sudbina jednaka mojoj, nisam baš siguran. Ja kao zamjenik tadašnjeg šefa stranke nisam dobio mogućnost da uđem u Sabor, a Brkić je, na političkoj agendi uključivosti Andreja Plenkovića, što apsolutno podržavam, izabran za potpredsjednika Sabora. Bitka za Zagreb bit će iznimno teška, tu je Bandić, Anka Mrak-Taritaš, Sandra Švaljek, pa i Pernar. Nikada nije bila jača konkurencija za poziciju gradonačelnika Zagreba. I to je razlog više što sam ušao u utrku. Kako kaže blaženi kardinal Alojzije Stepinac: Bog ne trpi one koji miruju, a predodređeni su za borbu. Imam dovoljno životnog i političkog iskustva i u ovu borbu sigurno ne bih ušao da nisam uvjeren da ćemo biti najjača stranka u Skupštini i da ćemo dobiti mjesto gradonačelnika. Uvjereni ste u pobjedu? Da. Imamo veliku šansu koju ćemo iskoristiti. Kojom ćete taktikom ići na Bandića? Na Bandića uopće nećemo ići. Govorit ćemo isključivo o nama i našim programima. Kako ga onda kanite smijeniti? Građani su ga izabrali, građani će ga i smijeniti Bandić je u 17 godina zadužio tolike ljude kroz svoju politiku zapošljavanja svega i svakoga, razne kooperante koji rade sa Zagrebom ili Holdingom... Kako presjeći tu mrežu? Dug je to period u kojem je, kako ste i rekli, ne samo stvarana interesna mreža nego i fama o njegovoj nezamjenjivosti. Stvarala se percepcija u javnosti da grad funkcionira samo kad “Bandić dela”. A kad njega nema, grad stoji. Gradonačelnik je osoba koja okuplja tim, i taj tim mora funkcionirati i kad gradonačelnik nije prisutan. Koji su, po vašem mišljenju, glavni problemi u Zagrebu? Prometna zagušenost, nefunkcionalan sustav rada dječjih vrtića, škole bez popodnevnog boravka, nedovoljan broj domova za starije, problem odvoza otpada… Niz je podug. U Zagrebu treba mijenjati kompletnu filozofiju upravljanja gradom. Treba krenuti od zapošljavanja, recimo Milan Bandić, kao da je riječ o njegovoj privatnoj tvrtki, bez problema zaposli brata ministra Gorana Marića u Holdingu bez natječaja. Kako to komentirate? Skandalozno je da jedan gradonačelnik javno kaže da će nekoga zaposliti bez javnog natječaja! Time je učinio štetu i tom čovjeku kojeg je zaposlio, ali i ministru Mariću, za kojeg dobro znam da na tako nešto ne bi pristao. Mislite da se ministar Marić ljuti zbog toga? Sigurno nije sretan da ga se, ne njegovom krivnjom, stavlja u neugodnu situaciju. Bandić sigurno ni jednom ni drugom nije učinio uslugu. Kakva je to poruka kada Bandić preko novina najavljuje koga će zaposliti? Bez natječaja! Zamislite gradonačelnika Beča da kaže: Primit ću ministrova brata na posao bez natječaja. To bi mu bila zadnja politička izjava. Vi ćete voditi suprotnu politiku? Apsolutno, previše sam star da bih se mijenjao. Imam sedmero braće i sestara i nitko od njih ne radi u gradskoj upravi, javnim poduzećima niti će raditi. Krećete u kampanju, što će biti s vašim poslom na Klinici za ORL i pozicijom saborskog zastupnika? U Klinici otvaram godišnji odmor tijekom kampanje, a iz Sabora odlazim. Pozicija gradonačelnika Zagreba nespojiva je s dužnošću saborskog zastupnika. I da kojim slučajem ne postanem gradonačelnik, neću se vratiti u Sabor, nego ću biti zastupnik u Skupštini. Dakle, ne na obje pozicije. Nadam se da će i moji kolege iz HDZ-a, koji će biti na listi za Skupštinu, tako odlučiti. Koliko opasnom za HDZ smatrate kandidaturu Brune Esih? Ne razmišljam o tome. Gospođu Esih upoznao sam u Saboru, vrlo je elokventna i inteligentna. I ima pravo na političku ambiciju. Ostalo je na biračima. Ali HDZ će dobiti gradonačelnika i imat će najjaču listu u Skupštini. Svi se pitaju što vam je obećano kad ste se upustili u kandidaturu za Zagreb, što nitko drugi nije htio? Barem mene dobro poznajete. Nema toga što mi se može ponuditi da bih radio ono što ne želim. Pa ja sam izvlačio neprijateljske vojnike iz minskih polja dok to njihovi suborci nisu htjeli. Zar bi mi netko trebao nešto obećati da bih nastavio brinuti za ljude, ono što sam do sada radio nastavit ću kao gradonačelnik Zagreba. • 