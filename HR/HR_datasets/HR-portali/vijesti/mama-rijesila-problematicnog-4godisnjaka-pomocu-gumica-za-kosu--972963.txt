Foto: Instagram  GENIJALNA lekcija - za spas svima koji se upravo borbe s klincima te "mračne" dobi. "Na lijevom zglobu nosim pet običnih gumica za kosu, ali ne zato da budem sigurna da ću njima moći svezati i srediti svoju kosu, već zato da njima dovedem u red svog tipičnog 4-godišnjaka, a sebe pogotovo. Bilo mi je dosta svakodnevnog upitnika iznad glave i želje da dva-tri puta dnevno lupam glavom u zid. Doslovno. I to zato što jednostavno ima takvih trenutaka da više ne mogu - pojmiti svoje drago dijete zašto je toliko neposlušno, zašto ne poštuje ništa i nikoga i dovodi me do ludila čim zapne za nešto. Jer kada mi se nakupe njegove gluposti, imam filing da jednostavno više ne mogu izdržati. I onda pucam ja, iako znam da ne bih smjela. Ali kako to izdržati? Zato nosim ove gumice", napisala je mama Angel Camden na svom Facebook profilu, gdje je i pobliže pojasnila o čemu je tu riječ.   To nije moj trik, da se razumijemo, posudila sam ga od stručnjaka koji znaju što pričaju - a čak je i jedna studija s Harvarda bila posvećena upravo tome.  Poanta je ovakva - ona svako jutro na jednu ruku stavi svih pet gumica, a kada njen klinac malo zapili na što ona plane ili nabaci negativnu kritiku - jedna gumica ide na drugu ruku, a vratit će je tek onda kada svom sinu uputi pet pozitivnih stvari - pozitivan komentar, pohvalu, napravi nešto zajedno s djetetom. Tek nakon pet maminih dobrih djela gumica se vraća na originalnu ruku.  Jeste li se sada možda začudile? Možda ste mislile da mama njima veže dijete uz sebe kao znak kazne ili "odmazde"? I sada ste zbunjeni jer mama na loše djetetovo ponašanje vraća svojim dobrim djelima?!!??  O da - jer kako kaže ekipa s Harvarda - djeca od četiri godine moraju biti baš takva kakva jesu, njih sada treba usmjeravati i izdržati, a to uz njihovo "piljenje" jako često nije lako. No, da bi dijete naučilo poštivati vas i biti zadovoljno u vašemu odnosu (silno važna stvar!), ono mora i osjetiti taj dobar odnos, i to poštovanje - sve na svojoj koži. Ne kaže se zato uzalud da je roditeljima djece ove dobi najteže pronaći strpljenje i energiju za osmijeh - a baš to radi ovih 5 gumica.   Kako točno?   Za pravilan razvoj djeteta, najbolju lekciju i uopće "mir u kući" potreban je jedan stabilan odnos između svih članova obitelji. Znate i sami da se u pozitivnom okruženju događaju pozitivne stvari, puno brojnije nego u odnosima koji nisu dobro balansirani. A kako se obično kaže da za takav stabilan odnos treba barem pet puta više pozitive od negative - upravo tako djeluju ovakve gumice.  Dakle, one nisu "alat" za dijete, već za mame i tate - da oni nauče to "problematično" životno razdoblje s četverogodišnjakom proći sa što više strpljenja i što manje pucanja.   To je ključ problema djece te dobi, ne to da djeca moraju biti ovakva ili onakva - već roditelji koji moraju znati da je ova dob djeteta jednostavno takva - oni su sada u fazi još jačeg guranja granica, još svjesnije želje da milijun stvari naprave sami, po svom. I zato im prvenstveno treba roditeljsko strpljenje, puno pričanja, puno timskog rada i svakako jako puno pozitive.  Imate li stoga 5-6 gumica, a kod kuće dijete baš te "zlatne" dobi, posudite trik i neka vam takvo ponašanje prijeđe u naviku. Tako da kasnije, i bez gumica na ruci, više ne budete "ljuta mama".