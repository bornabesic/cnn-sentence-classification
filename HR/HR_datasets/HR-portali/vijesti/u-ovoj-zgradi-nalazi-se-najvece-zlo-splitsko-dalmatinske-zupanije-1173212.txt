Kandidat Mosta nezavisnih lista za župana Splitsko-dalmatinske županije Miro Bulj, zajedno s kandidatima za zamjenike Ivanom Kovačićem i Matom Rebićem,i saborskom zastupnicom Ivanom Ninčević-Lesandrić i Antom Čikotićem održao je konferenciju za medije ispred zgrade Splitsko-dalmatinske županije. – Nalazimo se ispred najveće kočnice za razvoj ove najljepše županije. Ta kočnica su ljudi koji su upravljali njome, odnosno oni koji su zaboravili na nju. Ovom županijom upravljano je na kriminalan način. U dalmatinskoj zagori imamo 40 posto manje stanovništva nego prije 20 godina, imamo puste otoke i mlade obitelji koje iseljavaju, nemamo zdravstvene usluge. Ovoga puta narod ima priliku izabrati narodnog župana koji će se boriti za sve građane, posebno obespravljene – rekao je Bulj. Posebnu pažnju obratio je na ugovore o koncesijama.  – Jučer sam posjetio Zlatni rat, koji je postao sinonim za otimanje onoga što je naše, najavljujem da ću prvi dan na radnom mjestu župana zatražiti reviziju i ukidanje svih štetnih ugovora o koncesijama, javnim nabavama i natječajima za uhljebljivanje njihovih političkih podobnika i rodbine. Donijet ću rješenje o razrješenju svih imenovanih u tvrtke i ustanove u vlasništvu Splitsko-dalmatinske županije koje je imenovao župan protivno interesu naroda! – dodao je.  Prozvao je protukandidata Bobana kako se nema hrabrosti odazvati na sučeljavanje.  – Zamjenski župan će nastaviti istu politiku koja se vodila do sada. Županija im služi samo kao bankomat. U ovoj zgradi nalazi se najveće zlo splitsko dalmatinske županije. Glas za mene je glas za narodnog župana i za narod. Naši ljudi će imati iste uvjete koje imaju u Zagrebu, besplatne udžbenike, besplatan prijevoz učenicima i studentima te zdravstvene usluge u domovima zdravlja gdje će lokalna samouprava odlučivati o potrebnim uslugama na svom području, a to će platiti Županija jer samo na njihove uhljebe se troši novac koji se može dati za takve stvari ili recimo za dijagnostičke uređaje – kaže Bulj.