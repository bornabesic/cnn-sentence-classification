Policija je s dugim cijevima na ključnim pozicijama diljem Istre, no bez rezultata. Ni četvrti dan intenzivne potrage ne zna se gdje je Danijel Brnos (30) iz Vodnjana.  On je u nedjelju izrešetao bivšu djevojku Martinu T. (20) iz okolice Poreča i njezina kolegu Roberta C. (24) iz Bala. Njegova majka Dolores Rajčić suznih očiju nas je zamolila da objavimo njezin vapaj da joj se javi, da ne bježi i da se preda policiji. Ni majčin poziv da se preda policiji nije rezultirao uhićenjem. Naši sugovornici, pa i Danijelova majka, sve su bliže uvjerenju da on zapravo možda više i nije među živima jer ga policija ne uspijeva pronaći niti se bjegunac ikome javlja. Policija ga sumnjiči za dvostruki pokušaj ubojstva, za što mu, bude li uhićen, sigurno prijeti istražni zatvor. Danijel Brnos, bivši dečko ranjene djevojke, u nedjelju ju je nešto prije 14 sati dočekao dok je dolazila u popodnevnu smjenu ispred hotela Pineta u Vrsaru. Porječkali su se čim je izašla iz vozila. Vidjevši da mu kolegica ima problem, u pomoć joj je iz hotela priskočio kolega s posla Roberto. Bez riječi je odmah pao pokošen mecima. Uplašena djevojka je pokušala pobjeći, no i ona je odmah pala pokošena s dva metka. Vidjevši oboje na tlu, Danijel se, prije nego što će pobjeći u tamnom sportskom BMW-u, vratio do ranjenog mladića i opet pucao u njega. Djevojka i mladić su, kažu u pulskoj bolnici, izvan životne opasnosti. Čuvaju ih naoružani policajci s pancirkama. - On je od puberteta problematičan. Koliko god nas je sve ovo šokiralo, nije nas iznenadilo da je to napravio, pa je to razlog što s Danijelom godinama ne komuniciramo - s priličnom dozom straha progovaraju bliži bjegunčevi rođaci iz okolice Pule. 