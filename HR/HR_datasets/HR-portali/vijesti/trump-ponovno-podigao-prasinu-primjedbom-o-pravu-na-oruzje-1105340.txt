Republikanski predsjednički kandidat Donald Trump sugerirao je u utorak da bi aktivisti za pravo na nošenje oružja mogli zaustaviti demokratsku suparnicu Hillary Clinton u tome da izabere liberalne suce za Vrhovni sud te izazvao novi val kritika. – Bude li ona birala svoje suce, ništa nećete moći učiniti – rekao je Trump na skupu u Sjevernoj Karolini. Kampanja Hillary Clinton tu je primjedbu nazvala "opasnom". – Osoba koja pokušava biti predsjednik SAD-a ne bi smjela predlagati nasilje ni na koji način – rekli su. Upitani da pojasne što je točno Trump mislio, njegova je kampanja odgovorila da se to odnosi na pridobivanje zagovornika Drugog amandmana, koji jamči pravo na nošenje vatrenog oružja, da svoj glas na izborima daju Trumpu. – To se zove snaga ujedinjenja – Drugi amandman ima nevjerojatan duh i sjajno ujedinjuje, što ljudima daje veliku političku snagu – navodi se u izjavi Trumpove kampanje. Predstavljajući Trumpa na skupu u Sjevernoj Karolini, bivši newyorški gradonačelnik Rudy Giuliani optužio je medije da su primjedbu izvukli iz konteksta kako bi išli naruku Clinton da bude izabrana. – Ono što je Trump time mislio jest da vi imate moć da glasate protiv nje. Znate zašto? Jer ste Amerikanci – kazao je. – To dokazuje da je većina medija naklonjena Hillary Clinton – dodao je. – Učinit će sve što mogu da unište Donalda Trumpa. >> Ljetovala na Pagu s roditeljima  i njihovim kolegama iz Komunističke partije 