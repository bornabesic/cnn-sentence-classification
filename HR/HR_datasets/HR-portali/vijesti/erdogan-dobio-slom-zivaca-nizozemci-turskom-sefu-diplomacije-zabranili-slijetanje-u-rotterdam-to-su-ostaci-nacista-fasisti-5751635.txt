Nizozemska vlada odlučila je zabraniti slijetanje aviona turskog ministra vanjskih poslova Mevluta Cavusoglua koji je namjeravao u subotu doputovati u Nizozemsku, a turski je predsjednik Recep Tayyip Erdogan odmah iz Istanbula uputio oštro upozorenje toj zemlji. "Turske vlasti zaprijetile su javno sankcijama. To čini nemogućom potragu za razumnim rješenjem", objavila je nizozemska vlada u priopćenju. Cavusoglu, govoreći ranije u intervjuu za CNN Turk, kazao je da će Turska odgovoriti snažnim ekonomskim i političkim sankcijama ako mu Nizozemska odbije dozvolu da odleti za Rotterdam. "Zato je Nizozemska dala na znanje da povlači pravo na slijetanje" letjelice turskog ministra, dodala je nizozemska vlada. Erdogan je odmah reagirao nakon što je nizozemska vlada povukla dozvolu za slijetanje i rekao da su to "ostaci nacista, fašisti". "Odsad nadalje, vidjet ćemo kako će vaši zrakoplovi slijetati u Tursku", kazao je Erdogan na skupu u Istanbulu, objavila je agencija Anadolija. "Naravno, govorim o diplomatima, ne o putovanjima građana", dodao je. "Oni ne znaju ni što je politika, niti što je međunaroda diplomacija", kazao je Erdogan. "To su ostaci nacista, to su fašisti".