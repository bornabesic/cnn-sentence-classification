Ministar financija Zdravko Marić brifirao je danas na zatvorenom sastanku u Saboru Mostove zastupnike o poreznoj reformi. Čelnik Mosta i predsjednik Sabora Božo Petrov nakon brifinga je rekao da se nastavlja usuglašavanje HDZ-a i Mosta oko porezne reforme, iz čega je očito da ona neće moći biti prezentirana na sutrašnjoj sjednici Vlade.   – Imali smo kratki brifing, nije to razina informacija gdje vi možete apsolutno sve proučiti u tako kratko vrijeme, to su dosta veliki zahvati. Razgovori će se nastaviti, isto kao što smo radili za vrijeme pregovora. Neke stvari ćemo sačuvati za sebe dok se ne usuglasimo u potpunosti, a kad to postignemo, znat ćete sve informacije i imat ćete završnu verziju porezne reforme – kazao je Petrov koji nije želio otkriti detalje reforme dok se ne postigne konačni dogovor o njoj.   – Što se tiče glavnih načela porezne reforme, a to je smanjenje poreza na dobit, na dohodak, održavanje iste stope PDV-a od 25 posto, to ostaje, to je usuglašeno i taj dio se neće dirati. Ići će se na smanjivanje poreza na dohodak, poreza na dobit, dok PDV zasad ostaje isti. To su glavna načela koja su već priopćena  javnosti, ali druge detalje pričekajte dok se ne usuglasimo u potpunosti. Tada je red da ministar financija, a posebno predsjednik Vlade, taj dio iznese u javnost – pojasnio je Petrov. Upitan je li zadovoljan onim što je čuo od ministra Marića, Petrov je uzvratio kako još postoje detalji oko kojih se trebaju usuglasiti.   – Inače bi današnja verzija bila konačna. Neke stvari ćemo rješavati u hodu, mislim da imamo dovoljno vremena za to i vjerujem da ćemo, isto kao što smo pronašli zajednički jezik za vrijeme pregovora prije formiranja Vlade,  pronaći ga i  sada  – nastavlja Petrov.   "Gašenje Rafinerije nije dopustivo" Hoće li onda reforma ići s 1. siječnjem iduće godine, pitaju ga novinari, a Petrov kaže da će se potruditi da sve reforme, pa i te, krenu što prije. Upitan je i može li potvrditi da će prema ovoj reformi samci i ljudi s najvišim plaćama proći puno bolje od nekog s manjom plaćom.   – Ne bih volio govoriti o hipotetskim verzijama porezne reforme, možemo o tome razgovarati u trenutku kada se napravi završna verzija porezne reforme. No mene zanima da u konačnici obitelji u RH, pogotovo zbog demografije, budu oni kojima će ići na ruku i promjena porezne reforme i tom smjeru Hrvatska treba ići. I mislim da će, bude li išla ta reforma, to osjetiti i ta skupina ljudi – odgovara Petrov.   Osvrnuo se i na priču oko gašenja Rafinerije Sisak.   – Izjava je potpuno pogrešno protumačena, gospodin Dobrović je htio reći da sadašnji smjer, smjer koji postoji zadnjih 15 godina, ako se nastavi, vodi ka zatvaranju Rafinerije Sisak. Naravno, mi smo zadnjih pola godine pokušavali to promijeniti i u tom smjeru će se nastaviti. Za nas, gašenje rafinerije u Sisku nije dopustivo, mi to ne želimo, smatramo da svi oni potencijalni investitori koji su se javili za rafineriju u Sisku imaju svoj prostor, ako se njih uključi u taj proces, rafinerija može postojati. Želimo ići u smjeru postfosilnoga društva, želimo da to bude niskougljični smjer, ali želimo sačuvati radna mjesta i smatramo da i rafinerija u Sisku i rafinerija u Rijeci mogu istodobno postojati i da ne treba prijetiti nikakvim gašenjem ijedne od njih. Dobrović je samo išao kratko i sažeto reći što će se dogoditi bude li ista politika. Mi ćemo tu politiku mijenjati. Mislim da smo svojim stavom oko Ine u posljednjih šest mjeseci pokazali na kojem smo tragu i od toga nećemo odustati – naglašava Petrov.   Na pitanje treba li se ministrica gospodarstva Martina Dalić izuzeti od odluka o Ini budući da joj suprug sjedi u Upravi Ine, Petrov uzvraća kako nije dovoljno upoznat s tom temom.   - Volio bih se više upoznati s tim slučajem, ali ovako načelno mogu reći da, ako je to točno da je supružnik unutar uprave jedne od tvrtki, da bi se ona trebala izuzeti – poručio je Petrov. "Svi će osjetiti smanjenje" Kao ni Božo Petrov, ni ministar financija Zdravko Marić nije želio otkriti detalje porezne reforme koju je danas u Saboru usuglašavao s Mostovim zastupnicima.   – Imali smo vrlo konstruktivnu raspravu, što je bilo i očekivano. S obzirom na sveobuhvatnost i zaista veliku poreznu reformu, govorimo o 15, čak i 16 zakonskih procesa koji ćemo uputiti u proceduru do kraja tjedna, ima jako jako puno stvari i detalja, imamo visoku razinu suglasnosti, ali postoje određena pitanja koja ćemo još razjasniti u idućim danima. Ne bih sada ulazio u detalje, ali ako govorite o porezima na dohodak, onda normalno da mnoge interesira zbog  vlastite plaće, dohotka i odbitaka za djecu, a u isto vrijeme, uvijek ljude iz lokalne samouprave zanima kako će se njima to vratiti. Model imamo, doradit ćemo ga i finiširati da lokalna samouprava može biti s time na miru – kazao je Marić. Upitan gdje će pronaći novac za to, objasnio je kako postoje projekcije koje kažu koliko je moguće izdržati za iduću godinu poreznog rasterećenja, te za taj iznos pokušavaju pronaći način kako ga što pravednije rasporediti, ali najveći dio ide prema građanima i poduzetnicima i to je najbitnije, tvrdi on.   – Petrov je dobro rekao da se još nismo usuglasili i potvrđujem to, postoji još nekoliko elemenata koje treba usuglasiti, imamo sate ispred sebe i ima još puno posla. Sutra je najvjerojatnije prezentacija, zakonski propisi bi već bili upućeni jer su pred krajem, dakle kada usuglasimo i prezentiramo krajem ovog tjedna na mišljenja tijelima državne uprave, ciljamo sjednicu Vlade za onaj tjedan sredinom studenog, dakle, 10.,11, i nakon toga u saborsku proceduru – naglasio je ministar. Demantirao je navode da će od te reforme najviše profitirati samci i ljudi s većim primanjima, dok bi ljudi s djecom i prosječnom plaćom bili izostavljeni.   – Nije točno, ono što je dosad izašlo u javnost još uvijek ne prikazuje sve elemente koji će biti poznati sutra. Nije bilo samo mijenjanja neoporezivog dijela dohotka i razreda, nego i u sustavu olakšica za djecu, tako da će i roditelji s djecom biti zadovoljni. I samci, svi će osjetiti, ovim prijedlogom će svi osjetiti smanjenje. Samo dio je izašao van, ja vas pitam, koliko čovjek s pet tisuća kuna plati poreza? Ovako, ja mogu reći da u ovom trenutku 915 tisuća građana, obveznika poreza na dohodak, uopće nije u poreznim škarama poreza na dohodak. Ovim poreznim izmjenama još nekih 500 i nešto tisuća ljudi će doći u tu skupinu da uopće neće plaćati porez na dohodak – najavljuje ministar Marić.   Upitan hoće li onda reforma pomoći ljudima ili njihovim poslodavcima, Marić uzvraća kako je to drugi element cijele priče.   – Postoji određeni broj poslodavaca koji sa svojim zaposlenicima ima ugovore u neto iznosu, i sigurno da ćemo apelirati na njih, ali ima li država mehanizme da ih natjera? U konačnici bi zaposlenici to trebali osjetiti, ali sutra ćete čuti sve detalje – kazao je Marić.   Osvrnuo se i na pad Hrvatske za četiri mjesta na ljestvici Doing Business.   – Hrvatska je danas 43. od 190 zemalja, u tom izvješću su dani razlozi zašto se to napravilo, ali mislim da nisu dobro shvatili našu poantu, jer ako pogledate izvješće, piše da smo vratili članarinu za HGK što nije točno, ona je ukinuta, ali sam siguran da i ove porezne izmjene i sve što će Vlada raditi, naš je cilj da u kratkom roku uđemo u top 30 zemalja – zaključio je Marić. >> 'U Vladi neće biti duplih pasova i iskakanja, a Marić neće voditi megaministarstvo' 