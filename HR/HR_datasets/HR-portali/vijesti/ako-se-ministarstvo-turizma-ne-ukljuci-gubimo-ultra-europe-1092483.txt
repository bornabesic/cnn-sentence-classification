Grad Split svim silama se trudi zadržati Ultra Europe Festival, koji će se četvrti put održati na Poljudu u srpnju ove godine, međutim to će teško ići ako se u projekt snažnijom podrškom ne uključi i Ministarstvo turizma. Predstavnici organizatora su u posljednje vrijeme više puta isticali kako je riječ o javno-privatnom partnerstvu, a da bi ostali u Hrvatskoj očekuju snažniju potporu u tom "javnom" dijelu, odnosno od Grada Splita, Splitsko-dalmatinske županije i države. Goran Kovačević, dogradonačelnik Splita ističe kako su Split i Županije svoje obveze prema organizatorima regulirali, ali zapinje na državnoj razini.  -Prije više od dva mjeseca, Grad Split je inicirao sastanak u Zagrebu "Potpore Ultri" na kojem su bili predstavnici Splita, Splitsko-dalmatinske županije, Ministarstva turizma i organizatori Ultre, nakon čega su dogovoreni potrebni koraci kojim bi ostanak festivala bio neupitan. Grad Split i Županija su ispoštovali dogovoreno, ali do danas je izostalo obećano poduzimanja konkretnih aktivnosti od strane Ministarstva turizma – kaže Kovačević. Naglašava kako Ultra Europe Festival ima velik značaj za Split, Splitsko-dalmatinsku županiju i cijelu Hrvatsku, od dolaska na desetke tisuća turista, besplatno brendiranje destinacije, što marketinški vrijedi milijune, a s ljepotama naše zemlje upoznaju se mladi ljudi koji će biti turisti idućih nekoliko desetljeća. -Neaktivnost države i sporost u realizaciji donesenih odluka u dinamičnim tržišnim vremenima može ugroziti projekt i time dovesti do značajnih gubitaka. Zato još jednom pozivamo Ministarstvo turizma da brže i efikasnije realizira dogovore sa sastanka od kojega je prošlo gotovo dva mjeseca! - poziva Kovačević i ističe kako samo reklama koju dobivamo održavanjem Ultre, koja će ove godine osim u Splitu biti održana i na Braču, Visu i Hvaru, višestruko premašuje iznose koje ulažemo u festival. -David Guetta je otvorio Europsko prvenstvo u nogometu, a to je čovjek koji je zahvaljujući Ultri svakoga ljeta u Splitu, s mnoštvom drugih svjetskih zvijezda elektronske glazbe. Postali smo svjetska destinacija zahvaljujući Ultri i nemojmo dopustiti da nam ode u Barcelonu, Rim ili neku drugu metropolu koja bi nam je rado oduzela – upozorava Kovačević. >>Kovačević poziva Ministarstvo turizma da se drži dogovora o Ultra Europe Festivalu