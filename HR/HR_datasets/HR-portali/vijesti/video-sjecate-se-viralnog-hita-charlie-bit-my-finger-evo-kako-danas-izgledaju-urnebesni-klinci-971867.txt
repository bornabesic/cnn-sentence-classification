Foto: Youtube PROŠLO JE deset godina otkada je jedan tata iz Buckinghamshirea u Engleskoj podijelio simpatičnu snimku svoja dva sina ne sluteći da će postati internetska senzacija. Video prikazuje malog Charlieja koji sjedi u krilu starijeg brata Henryja. Henry je u jednom trenu napravio fatalnu pogrešku i stavio malom bratu prst u usta. Charlie ga je, naravno, ugrizao, a njegova zaprepaštena reakcija je obišla cijeli svijet. Snimku je na Youtubeu pregledalo gotovo 850 milijuna ljudi, a to je obitelji donijelo oko osam i pol milijuna kuna, prenosi Metro. Harry danas ima trinaest godina, a Charlie jedanaest. Još uvijek žive u istoj kući s istim kaučem na kojem se ovaj legendarni video snimao. Novac zarađen klikovima s Youtubea, roditelji su odlučili investirati u školovanje dječaka. Video je podijeljen 2007., a već 2009. postao je najgledaniji video na Youtubeu. "Ova je snimka bila namijenjena članovima obitelji. 2007. video od 50 megabajta je bio "pretežak" za email, pa mi se Youtube učinio kao dobra opcija. Kad su ga svi u obitelji vidjeli, krenuo sam ga obrisati, a onda sam primijetio da imamo veliki broj pregleda koji se gotovo udvostručavao svaki dan, pa sam ga odlučio ostaviti", rekao je njihov otac Howard Davies- Carr. U međuvremenu dečki su dobili još dva brata, Jaspera, koji trenutno ima devet godina, i Ruperta, kojem je šest. Roditelji priznaju da im je novac koji su dobili zahvaljujući popularnoj snimci omogućio da imaju više djece. "Bez snimke ne bismo mogli imati Ruperta", rekla je mama Shelley.