U Sloveniji su zadovoljni odlukom hrvatske vlade koja je u četvrtak potvrdila dogovor ministra državne imovine Gorana Marića i slovenskog ministra gospodarstva Zdravka Počivalšeka, kojim se rješava pitanje duga koparskog Cimosa nekadašnjoj Riječkoj banci, ističu u prvim reakcijama slovenski mediji. Hrvatska vlada u četvrtak je donijela odluku o načinu podmirenje potraživanja od slovenskog Cimosa, prema kojoj će slovensko Društvo za upravljanje imovinom banaka (DUTB) prodati potraživanja od Cimosa i u hrvatski proračun uplatiti 7 milijuna eura. Odlukom se osigurava zadržavanje postojećih radnih mjesta, kao i proizvodnje u Cimosovoj tvornici u Labinu minimalno dvije godine. Riječ je o potraživanju starom 21 godinu na temelju kredita od 20 milijuna eura Riječke banke koja ga nije uspjela naplatiti.  Današnja vladina odluka trebala bi omogućiti da se prodaja Cimosa čiji su glavni dioničari država i banke vjerovnice talijanskom fondu Palladio Finanziaria iz Vicenze nastavi i zaključi. Transakcija će, kako se predviđa, biti zaključena do 30. travnja, nakon što posao formalno potvrde slovenski regulatorni organi, navodi poslovni dnevnik Finance. Cimos koji proizvodi dijelove za automobilsku industriju tako je izbjegao stečaj koji bi uslijedio da do dogovora nije došlo, čime su spašena radna mjesta u Sloveniji i Hrvatskoj, u kojoj Cimos ima tri pogona s više od tisuću zaposlenih, navode mediji. Od novoga se vlasnika očekuje stabilizacija poslovanja Cimosa koji je zadnjih godina bio u financijskim poteškoćama zbog kojih mu je u više navrata financijskim injekcijama pomogla država. >> Vlada odbacila SDP-ovu interpelaciju o Ini: 'Ne prihvaćamo zaključke, neosnovani su'