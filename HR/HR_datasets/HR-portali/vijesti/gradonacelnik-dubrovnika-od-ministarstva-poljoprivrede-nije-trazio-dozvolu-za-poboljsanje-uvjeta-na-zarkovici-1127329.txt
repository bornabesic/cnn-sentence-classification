Gradonačelnik Dubrovnika Andro Vlahušić po svemu sudeći do sada nije ništa napravio kako bi poboljšao uvjete na Žarkovici, iako su prošli tjedan iz njegova ureda odgovorili da će gradonačelnik za to zatražiti i dozvolu od Ministarstva poljoprivrede. - Do ovog trenutka nismo zaprimili nikakav upit niti zahtjev po tom pitanju - odgovorili su nam iz Ministarstva na upit je li do njih stigao takav zahtjev iz Dubrovnika. A gradonačelnik se već dulje vrijeme hvali kako će pomoći, samo čeka odgovor Ministarstva poljoprivrede smije li. Hvalio se dulje vrijeme - Izjavio je gradonačelnik kako nema ništa protiv i da kućice koje su napravljene za sklonište čija je gradnja zaustavljena dođu na Žarkovicu. Jedino ga je brinulo što će to onda značiti da nas je legalizirao i registrirao - kaže Anica Sambrailo, predsjednica Društva za zaštitu životinja Dubrovnik i dodaje kako je sada jasno da gradonačelnik cijelo vrijeme ne govori istinu. A dan je na Žarkovici počeo izvanrednom inspekcijom nakon koje se priopćenjem oglasilo i Ministarstvo poljoprivrede. Potvrdilo je da objekt ne udovoljava propisanim zahtjevima, ali da dobrobit životinja smještenih u istom nije ugožena. I to upravo zahvaljujući dodatnom trudu Društva za zaštitu životinja Dubrovnik. - Imaju vodu, hranu i krov nad glavom. Svi su psi cijepljeni, čipirani i kastrirani. S obzirom da se iz objekta životinje postupno zbrinjavaju prema udomiteljima, a u objekt na navedenoj lokaciji se ne zbrinjavaju nove životinje, vodeći računa o dobrobiti životinja Ministarstvo poljoprivrede nije donijelo rješenje o zatvaranju azila - kažu u Ministarstvu. Dodaju kako je Društvo veterinarskoj inspekciji predočilo 'Iskaz interesa za realizaciju skloništa za životinje' te je Odlukom Grada Dubrovnika u gradskom proračunu osigurano 1,800.000 kuna za zemljište i gradnju skloništa, čime vjerujemo da će uskoro biti riješen problem zbrinjavanja napuštenih i izgubljenih životinja u Dubrovniku - stoji u dopisu Ministarstva. Znaju rješenje U istom dopisu demnatiraju i tvrdnje gradonačelnika Andre Vlahušića da su mu iz Ministarstva rekli da više ne hrani pse. Kažu, to nije službeni stav Ministarstva poljoprivrede i ne može biti jer je u suprotnosti sa zdravim razumom. - Ministarstvo poljoprivrede ne može rješavati probleme lošeg upravljanja poslovima koji su u nadležnosti lokalne samouprave i ovom prilikom pozivam mjerodavne da se konačno, nakon 13 godina, umjesto loptanja odgovornošću dogovore na koji će način olakšati život ljudima i psima koji se nalaze na njihovom terenu - izjavio je ministar poljoprivrede Tomislav Tolušić. Kako sve riješiti jako dobro znaju članovi Društva za zaštitu životinja Dubrovnik, što su obrazložili i u ponudi koju su poslali Gradu Dubrovniku. - Ne treba gradski novac trošiti na sklonište već na projekte koji su važni za grad - vrtiće, domove umirovljenika, domove za beskućnike. Samo treba dozvoliti donatorima koji su voljni pomoći da to i učine. Svoju namjeru svi su iskazali u pismima namjere, a riječ je o ozbiljnim ljudima. Neki od njih zaštitom životinja bave se i dulje od 30 godina i svi poštuju svoju riječ - kaže Anica Sambrailo. A da su članovi Društva itekako sposobni brinuti se o životinjama pokazali su i u uvjetima u kojima su sada. Uz 98 udomljenih pasa u ovoj godini, svi psi na Žarkovici su zdravi, potvrđuju to i dosadašnji inspekcijski nalazi.