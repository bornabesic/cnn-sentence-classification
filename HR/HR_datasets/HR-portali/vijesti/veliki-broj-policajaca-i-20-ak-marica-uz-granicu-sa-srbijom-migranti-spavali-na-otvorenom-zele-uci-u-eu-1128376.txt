Skupina od oko 130 migranata, koji su u nedjelju prije podne stigli u Šid (Srbija), prenoćili su na otvorenome neposredno prije srbijanske strane granice prema Republici Hrvatskoj. Migranti su oko 15.30 sati odlučili da se vraćaju za Beograd, prenosi N1. Migrante je sa srpske strane granice policija ogradila ogradom koju su oni oko 14 sati pokušali probiti. Potom su preko polja krenuli prema Hrvatskoj. Srpska policija dočekala ih je u polju te ih nisu puštali na hrvatsku stranu.  Migranti su se, nakon pola sata, vratili na mjesto gdje su proveli prošlu noć sa srpske strane granice. N1 izvještava da su migranti shvatili da neće moći prijeći granicu te da ne žele sukobe sa srpskom i hrvatskom policijom. Iz Ureda za izbjeglice Vlade Republike Srbije navode kako su migranti, koji su najvećim dijelom iz Afganistana i Pakistana, odbili ponudu da ih se smjesti u nekom od tamošnjih prihvatilišta. Njima je i dalje osnovni cilj prijeći nekako granicu i domoći se Europske unije. Slijedom toga su i prenoćili na otvorenome umotani u razne deke i sl. U noći s nedjelje na ponedjeljak temperature su pale i na minus 2 C. Za sada je nepoznato kako će biti riješeno ovo pitanje. Sve vrijeme ta skupina migranata je pod nadzorom srbijanske policije. – Kada je riječ o sigurnosti granice, možemo reći kako je stanje sigurnosti dobro i da na granici nemamo nikakvih problema. I promet se na svim graničnim prijelazima, pa tako i na Tovarniku, odvija normalno. Granica se štiti i što se tiče te skupine migranata nije bilo nikakvih pokušaja ilegalnih prelazaka državne granice – rekao je glasnogovornik PU vukovarsko-srijemske Domagoj Džigumović.   Na granici je i dalje primjetan osjetno veći broj pripadnika hrvatske policije koji osiguravaju granicu. U neposrednoj blizini granice je i 20-ak policijskih marica, a može se vidjeti i pripadnike interventne policije.  >> Migranti stigli do Šida, pokušavaju ući u Hrvatsku