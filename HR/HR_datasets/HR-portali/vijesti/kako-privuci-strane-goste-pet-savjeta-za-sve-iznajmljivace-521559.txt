Bez obzira dolaze li turisti u Hrvatsku zbog sunca i mora, bogate gastronomske ponude ili prirodnih ljepota, vaš je zadatak da ih zainteresirate i osvojite ponudom smještaja kako bi uživali, ali se i vratili iduće godine. Ako to postavite kao prioritet, velike su šanse da će vaši smještajni kapaciteti biti puni, i to svake sezone. Prvi korak koji će vam to omogućiti je da turistima postanete vidljivi i privlačni. Kako se većina rezervacija smještaja danas obavlja online, morat ćete povećati svoje prisustvo na webu. Imate mogućnost oglasiti svoj smještaj na velikom broju stranica, a mi ćemo izdvojiti dvije možda najpopularnije. Prva je stranica Booking.com, na kojoj se može pronaći više od milijun registriranih objekata za iznajmljivanje, a zbog velikog broja pregleda od strane korisnika, oglašavanje na ovoj stranici je itekako isplativo. Prema podacima s Booking.com, svaki dan se prosječno rezervira oko milijun i 200 tisuća soba za noćenje, a za uslugu koju vam Booking.com nudi platit ćete 15 posto provizije. Ono što će korisnici stranice najprije pogledati kada otvore vaš profil su fotografije, zašto se smještaj svidio drugim gostima i tek onda opis ponude.  Druga stranica je Airbnb, a moglo bi se reći da je više riječ o društvenoj mreži, nego o stranici. Kako bi se registrirali na portal Airbnb, iznajmljivači moraju izraditi svoj profil, napisati nešto o apartmanu te postaviti fotografiju. Airbnb također naplaćuje proviziju, ali je ona među najnižima i iznosi 3 posto. Ovdje je, osim oglasa koji uključuje informacije i fotografije, važna i komunikacija s korisnicima. Možda baš zbog te posebnosti sve veći broj turista, naročito mladih, smještaj traži upravo na Airbnb-u. Pregledavajte svoj profil redovito jer je brzina odgovora jako važna. Ako ne odgovorite na vrijeme, potencijalni gost bi u međuvremenu mogao naći drugi smještaj. Zbog velike količine upita, pregleda i recenzija ne smijemo propustiti spomenuti TripAdvisor. Većina turista na svom putovanju koristi TripAdvisor kako bi pregledali komentare i ocjene gostiju. Ovu aplikaciju dnevno koristi preko 250 milijuna ljudi. Zanimljivo je da se za rangiranje vašeg smještaja na aplikaciji koristi poseban algoritam. Tako se na temelju povratnih informacija od strane gostiju vaš smještaj uspoređuje s drugim smještajem u istom geografskom području.   Ako nemate stranicu na Facebooku, to je kao da ne postojite, i to bez pretjerivanja. Naime, to je prvo mjesto na kojem će turisti upisati naziv vašeg apartmana, hostela ili vile. Čak i ako vide vaš profil na nekoj od stranica za rezervaciju smještaja, vjerojatno će vas potražti i na Facebooku. Naglašavamo da se ne radi o Facebook profilu koji otvaraju privatne osobe, nego o Facebook stranici za tvrtke i brendove. Razlika je velika. Ako vam nije jasno o čemu je riječ, možda biste trebali razmisliti o angažiranju osobe koja se razumije u vođenje društvenih mreža. Takav potez je puno jednostavniji, pa čak i isplativiji od toga da sami učite sve mogućnosti Facebooka. Sadržaj stranice bi svakako trebao biti na engleskom jeziku, a želite li se ujedno obraćati i hrvatskim gostima, možete pisati dvojezične statuse. Kako bi vođenje Facebook stranice imalo smisla, nije dovoljno samo otvoriti je i postaviti nekoliko fotografija. Morate redovito objavljivati i pokušati stvoriti zajednicu korisnika. Što ih više pregleda vašu stranicu, to su veće šanse da ste napravili pravi korak prema prodaji smještaja. Ako je sadržaj zanimljiv i privlačan, dojam korisnika će biti bolji i više ljudi će vidjeti i dijeliti vaše objave. Svakako objavljujte video isječke i fotografije vašeg interijera, ali i lijepe prizore iz prirode koja vas okružuje. Pratite kakve su reakcije korisnika na objave i tako ćete saznati koji sadržaj korisnici smatraju zanimljivim. Povežite se s lokalnom turističkom zajednicom koja vas može preporučiti na službenim stranicama, odnosno uvrstiti u popis smještaja. Osim prisustva u virtualnom svijetu, nemojte zaboraviti na promociju kod lokalnih poduzetnika i turističkih djelatnika. Drugim riječima, trebate baciti mrežu tamo gdje ribe plivaju. Povežite se s turističkim vodičima i organizatorima izleta, jer ćete tako lakše doći do turista koji su već stigli u Hrvatsku i traže smještaj. Možda su na proputovanju Europom i odlučili su se još jedan dan zadržati u vašem gradu pa nisu ranije rezervirali smještaj. To je idealna prilika za vas. I ne, brošure nisu stvar prošlosti. Možete ih u jeku sezone dijeliti na mjestima poput kolodvora, luka i u blizini turističkih odredišta. Ako ste u dobrim odnosima s vlasnicima restorana ili kafića, zamolite ih da turistima podijele vaše brošure. Iskoristite događaje u vašoj blizini poput festivala ili sajmova, kako biste direktno na mjestu događanja ponudili smještaj. Ne zaboravite da je glavna prednost apartmana i obiteljskog smještaja u odnosu na hotele upravo ta osobna interakcija između domaćina i gosta. Ako gost stigne kod vas, prvi korak vam je bio uspješan. Dali ste mu upute kako doći do vas i pripremili apartman. Uz srdačan osmijeh dočekali ste gosta uz piće dobrodošlice poput rakije, višnjevca ili vina. Tu vaš posao ne završava, jer će se zadovoljan gost vratiti ili vas preporučiti prijateljima. Zbog toga je važno do kraja boravka biti gostu na usluzi i uz to ponuditi dodatni sadržaj. Televizijski prijemnik u svakoj sobi i knjige na stranim jezicima su bonus koji će gosti iskoristiti za oblačnog vremena. Besplatan pristup internetu je također veliki plus za svakog iznajmljivača pa je Vip nedavno u ponudu uvrstio prijenosni modem koji dopušta povezivanje do čak 14 korisnika istovremeno. Ako imate svoj brod, ponudite gostima nezaboravan izlet do obližnjeg otoka. Preporučite im dobre restorane u vašoj okolini te mjesta koja bi mogla zanimati, poput lokalnih znamenitosti, suvenirnica ili mjesta za izlaske.  Ako se odlučite za poklone, obratite pažnju na to da budu autentični kako bi ih gost upamtio. Na jastuku im možete ostaviti slatko iznenađenje iz lokalne čokolaterije. Ako je primjerice riječ o domaćem vinu ili maslinovom ulju, trebate znati da se u ručnoj prtljazi u avionu smije imati tekućine u pakiranju do 100 ml. Kada gosti odu iz apartmana, pošaljite im mail ili poruku sa zahvalom te se preporučite za buduće kontakte. Akos u bili zadovoljni, mnogi gosti se vole vraćati. Isto tako, zadovoljni gosti će, prepričavajući doživljaje s odmora, proširiti dobar glas. Čak 90 posto ljudi vjeruje preporuci svojih prijatelja ili članova obitelji. Pri rezervaciji smještaja, mišljenje drugih je 70 posto odluke. Iz tog razloga nije dovoljno oglašavati se, jer će se novi turisti najčešće odlučivati za vaš smještaj na temelju preporuka prijašnjih gostiju. Zbog toga je važno ostaviti dobar dojam i ponuditi maksimum. Loše kritike na društvenim mrežama ili stranicama za booking zbog neurednog apartmana, neljubaznosti ili loše internetske veze sigurno će loše utjecati na broj rezervacija. Zadovoljan gost će napisati dobar osvrt na svoj boravak i potaknuti druge da svoj smještaj rezerviraju baš kod vas. Ako imate besplatan priključak na internet, naglasite to u oglasu. Kada gosti stignu kod vas i s njima podijelite lozinku za WiFi, slobodno im napomenite da ostave komentar na smještaj.  Tema: Native sadržaj