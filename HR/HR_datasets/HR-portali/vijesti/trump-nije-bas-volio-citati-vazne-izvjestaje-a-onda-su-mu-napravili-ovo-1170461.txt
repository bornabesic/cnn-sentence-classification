Američki predsjednik Donald Trump ne može ostati dugo usredotočen na važne izvještaje obavještajnih agencija, ako u njima ne piše njegovo ime, sudeći prema izjavama dužnosnika bliskih Trumpu, piše Independent.  Zbog toga su dužnosnici smislili taktiku pa su strateški počeli u izvještaje umetati Trumpovo ime kako bi bili sigurni da ih je pročitao. Dužnosnici američkog Vijeća za nacionalnu sigurnost potvrdili su da ime američkog predsjednika stavljaju u što više poglavlja jer "nastavlja čitati samo ako je on spomenut".  Što više fotki, grafova... To je samo jedna od tehnika koju su razvili članovi najužeg Trumpovog tima kako bi se borili s problemom njegove kratke usredotočenosti na neki dokument. Također, Trumpu sve izvještaje pokušavaju pisati na samo jednoj stranici, a u njima stavljaju veliki broj fotografija, grafova i karti jer američki predsjednik voli "vizualizirati" stvari o kojima čita.  