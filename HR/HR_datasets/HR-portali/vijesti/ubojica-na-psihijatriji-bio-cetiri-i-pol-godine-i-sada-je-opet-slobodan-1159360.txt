– Neka mi se ne pojavljuje na oči, je... ću joj kćer u usta, silovat ću je – riječi su kojima je osuđivani ubojica, nasilnik i bivši kokainski ovisnik odvjetnik Darko Zadro, kojeg su vještaci procijenili kao osobu iznimno opasnu za okolinu, prije dvije i pol godine utjerao strah u kosti zaposlenicima psihijatrijske bolnice Vrapče gdje se nalazio na prisilnom liječenju zbog ubojstva koje je počinio 2011. godine. Cijelo popodne govorio je da se kune svojom djecom da će se osvetiti liječnici N. B. i ravnatelju bolnice Vladi Jukiću, a agresivni ispad imao je zbog naizgled banalnog razloga. “Neka mi ne dolazi u sobu” Naime, Zadro je par dana prije toga nazvao u jedan odvjetnički ured te preko mobitela upućivao razne prijetnje. Kada su za to saznali u bolnici, liječnica je priopćila Zadri da mu je idućih nekoliko dana zabranjen izlazak u krug bolnice, a to je bio okidač zbog kojeg je pomahnitao. – Prijetio je i psovao te govorio takve stvari da je to ljudima iz službe bilo neugodno i pisati. Dan nakon što se to dogodilo trebala sam ići u vizitu, ali on je tehničarima kazao da mu se ni slučajno ne pojavim u sobi, a također im je poručio i da ih je premalo da ga obuzdaju. Iz straha smo zatražili intervenciju policije, a moram napomenuti kako je ovo prvi put u 28 godina koliko ovdje radim da smo takvo što morali napraviti – kazala je tada liječnica. Zbog prijetnji je lani protiv Zadre podignuta optužnica, a suđenje bi mu trebalo početi za nešto manje od dva mjeseca. Zadro će na to suđenje doći sa slobode, jer je iz zatvorske ćelije izišao još prošli tjedan. Prvi put nakon ubojstva koje je počinio, Zadro je na slobodu izišao lani u prosincu, a isti dan počeo je prijetiti supruzi i djeci, koji su ga zatim prijavili policiji. Zadro je završio u pritvoru, odakle je izišao 20. ožujka jer je supruga povukla prijavu. Samo dva dana kasnije, tužiteljstvo je zatražilo da se Zadri ponovno odredi istražni zatvor, ali sud je taj prijedlog odbio. Platio sam danak ovisnosti – Dobro sam živio i imao previše novca pa sam se odao kokainu. Smatram da sam platio danak toj ovisnosti tijekom koje nisam vladao sobom. Do tada sam imao uspješan život, a poslije sam postao sramota obitelji i prijateljima. Ispričao sam se svima kojima sam učinio bilo što nažao, a sada se trudim vratiti normalnom životu, upisao sam postdiplomski studij i radim u odvjetničkom društvu – riječi su kojima je Zadro sudu pokušao objasniti da više nije osoba koja bi bila opasna za okolinu te da smatra kako nema razloga da i dalje bude u pritvoru. >>Do ludila ga dovela kokainska kriza i radovi u kladionici >>Zagreb: Poznati odvjetnik ušetao u kladionicu i izrešetao muškarca Krivotvorenje isprava – uvjetno je osuđen na četiri mjeseca zatvora s rokom kušnje od jedne godine Zapuštanje i zlostavljanje djeteta ili maloljetne osobe – to kazneno djelo na štetu svoje djece Zadro je počinio u kombinaciji sa još dva kaznena djela – nasilničkim ponašanjem u obitelji i prijetnjama, a zbog svega je pravomoćno osuđen na bezuvjetnu kaznu od četiri godine, a izrečena mu je i mjera obveznog liječenja od droga Nedopušteno držanje oružja – u stanu je držao automatsku pušku pa je dobio osam mjeseci uvjetne kazne, a kazna je bila blaga jer je Zadro priznao djelo Ubojstvo – u ožujku 2011. iz čista mira ubio je košarkaša Jakšu Denicha (22) kojeg uopće nije poznavao. Zadro je ušao u kladionicu te, kao na Divljem zapadu, počeo nasumce pucati. S obzirom na to da je zbog djelovanja kokaina bio neuračunljiv, umjesto u zatvoru završio je na psihijatriji, gdje je proveo četiri i pol godine prije nego što je pušten na slobodu      