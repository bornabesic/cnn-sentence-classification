NATO se vrlo dobro prilagođava novim sigurnosnim uvjetima i nije zastarjeli instrument već je fleksibilnošću pokazao svoju važnost, rekla je hrvatska predsjednica Kolinda Grabar-Kitarović i ocijenila vrlo uspješnim dvodnevni summit saveza koji je u subotu završio u Varšavi. "Rekla bih da je ovo bio vrlo uspješan summit. Kao netko tko je sudjelovao u organizaciji prethodna dva summita, u Chicagu i Walesu, moram reći da sam ugodno iznenađena razinom suglasnosti i razumijevanja koja je postignuta", rekla je predsjednica. Predvodila je hrvatsko izaslanstvo u kojem su još bili ministri vanjskih poslova i obrane Miro Kovač i Josip Buljević. "Summit je pokazao da se NATO vrlo dobro prilagođava novim sigurnosnim uvjetima, da nije zastarjeli instrument, nego da Savez kroz svoju fleksibilnost pokazuje svoju relevantnost", rekla je Grabar-Kitarović. Čelnici NATO-a suglasni su da je kolektivna obrana, obrana teritorija, ljudi i granica i dalje temeljna zadaća i vrijednost, da je dogovoreno snaženje obrane, vojnih i drugih kapaciteta, da je usuglašen okvir djelovanja prema Istoku i stajalište o  nužnosti dijaloga s Rusijom bez obzira na neslaganja i činjenicu da NATO inzistira na poštivanju načela međunarodnog prava, teritorijalne cjelovitosti, suvereniteta i političke neovisnosti Ukrajine ili bilo koje druge države. Predsjednica je rekla da je postignuta suglasnost i u rješavanju pitanja na južnim granicama, pitanja migracija na human način i rješavanje cijele industirje krijumčarenja ljudi u Sredozemlju. Istaknula je da je tijekom summita održala niz bilateralnih susreta. "Moram reći da je ovo bila izvanredna prigoda, posebno sinoć za večerom jer smo imali nekoliko sati za razgovor u jednom neformalnom ozračju. Razgovori tijekom sinoćnje večere bili su vrlo konstruktivni, razmotrili smo mnoga pitanja", rekla je. Osobno je pokrenula pitanja Hrvatskoj susjednih zemalja, a to su članstvo Bosne i Hercegovine u Akcijskom planu za članstvo,  rješavanje pitanja  imena Makedonije i potrebu da se NATO i EU što je moguće više usredotoče na to područje koje se stabilizira. "Međutim, neki su procesi krhki i ta stabilnost može biti narušena ukoliko ne budemo svi budno pazili na te procese i ukoliko ne budemo ograničavali utjecaj pojedinih država koje žele naš prostor podijeliti na pojedine interesne sfere", upozorila je predsjednica. Istaknula je da je budućnost "našeg prostora definitivno u EU-u i NATO-u, za one države koje to žele, a to su skoro sve, a u budućnosti možda i sve". 