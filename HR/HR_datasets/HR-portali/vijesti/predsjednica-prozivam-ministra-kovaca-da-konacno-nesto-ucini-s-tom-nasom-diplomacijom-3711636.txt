Na sjednici Odbora za unutarnju politiku i nacionalnu sigurnost danas je novim ravnateljem SOA-e imenovan Daniel Markić, a predsjednica Kolinda Grabar-Kitarović koja je prije tri mjeseca zatražila opoziv dosadašnjeg šefa Sigurnosno obavještajne agencije Dragana Lozančića, napokon je otkrila što ju je na to ponukalo. Predsjednica je za Dnevnik HRT-a rekla je da je pratila Lozančićev rad puno dulje nego premijer, no da zbog obavještajno-sigurnosnih razloga ne može o tome puno pričati. - Da je Lozančić časna osoba kojoj je stalo do domovine dao bi ostavku odmah. Ostavka jest dobrodošla, no ja pratim njegov rad puno dulje nego što to prati predsjednik Vlade Orešković. Gospodin Lozančić dobro zna da o nekim razlozima ne mogu govoriti jer je riječ o nacionalnoj sigurnosti, o stabilnosti države i to je on i koristio. Ali ono što mogu reći jest da je gospodin Lozančić bio privatni, odnosno osobni obavještajac gospodina Milanovića, i tu ću stati - kazala je.  Predsjednica je u intervjuu za HTV opovrgnula navode o fašizaciji države i komentirala slobodu medija i zviždanje aktivista kojem je bila izložena tijekom svojeg govora u Novinarskom domu. - Sloboda medija i sloboda govora podrazumijeva da svi mi možemo govoriti i da slušamo jedni druge, bez obzira svidjelo nam se ili ne ono što govorimo. Meni je to jučer bilo, neću reći neočekivano, jer su mi mnogi govorili zašto ideš, upast ćeš u osinje gnijezdo, međutim, ja sam išla i po tu cijenu zvižduka. Znala sam da bi se to moglo dogoditi, jer naša osobna taština i naši osobni osjećaji kao dužnosnika uopće nisu bitni u svemu tome. Bitno je postaviti se upravo kao dužnosnik, kao državnik, pokazati da apsolutno stojim iza slobode medija, pa čak i kad mi zvižde. Do smrti ću braniti to njihovo pravo da mi zvižde. Ovo jučer je bilo prvi put, ali vjerujem ne i posljednji. Kao političari, jednostavno moramo se pomiriti s time da se to događa. Ono što mogu reći, međutim, vrlo odgovorno o slobodi medija jest da je ona na puno višoj razini nego što se to nastoji prikazati, kazala je predsjednica. - Jučer nije bila poanta govoriti o slobodi medija nego o odgovornosti, a to je cijena slobode. Zato mi je žao što su me u tome onemogućili. Svatko ima pravo na svoje mišljenje, ali nitko nema pravo na svoje činjenice – citirala je predsjednica slavnu izjavu pokojnog američkog senatora Daniela Patricka Moynihana. - Vjerujem da je šačica aktivista iskoristila dobronamjernost veleposlanika koji su htjeli raspraviti o odgovornosti medija, a oni su jučer bili izmanipulirani. - Mi nismo ni pod čijim monitoringom, bilo kakve izazove spremni smo riješiti sami. Moja vrata i vrata premijera uvijek su otvorena svakom tko želi razgovarati o slobodi medija – kazala je predsjednica pa dodala: - Zbog navodne fašizacije dijelom je krivnja i na hrvatskoj diplomaciji. Prozivam ministra Kovača da nakon 100 dana Vlade konačno učini nešto u toj diplomaciji. Ponekad se pitam zastupaju li neki naši veleposlanici hrvatske interese ili interese države u koju su došli, države primateljice. U Hrvatskoj ima izoliranih slučajeva, kao i svugdje, no s time se možemo nositi sami. - Ono što me razočaralo jest da se nije u stanju otkriti tko je napravio svastiku na Poljudu. Mene to održava u uvjerenju da je to netko napravio namjerno da bi se stvorila slika kako u Hrvatskoj raste fašizam. Jesmo duboko podijeljeno društvo, jača krajnja ljevica, krajnja desnica. No ništa me neće obeshrabriti. Mnogi mi kažu 'dosta nam je političara koji raspravljaju o drugom svjetskom ratu', to Hrvatskoj ne donosi ništa dobro. Svi oni koji dijele društvo trebaju dobro razmisliti, a mi ih trebamo izolirati. Za bolju budućnost Hrvatske i ostanak mladih. Ne smije nas obeshrabriti pojedini zviždač – kazala je predsjednica koja je komentirala kako će u Bleiburg i Jasenovac ići privatno i osobno se pokloniti žrtvama. - U politikanstvu ne želim sudjelovati – kazala je pa za kraj prokomentirala prvih 100 dana Vlade i reforme. - Vlada nije imala 100 dana mira, no premijer Orešković to nije ni tražio. Dobro je da je donesen paket reformi. Građani polako gube strpljenje. Mora se žestoko krenuti u reforme, inače će to biti problematično ne samo za Vladu nego i za državu. I prestanimo govoriti 'bolni rezovi'. Njih prvenstveno moraju podnijeti vlada i državna uprava – zaključila je predsjednica.