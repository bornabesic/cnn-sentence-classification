Priča o 41-godišnjoj Amerikanki koja je dvije godine maltretirala profesoricu s Filozofskog fakulteta, kao i cijelu njenu obitelj, dobila je filmski rasplet. Amerikanka je locirana i uhićena, a prilikom privođenja ozlijedila je policajca. Iako policija za Vanessom Raney traga dvije godine, reporterka 'Provjerenog' Ema Branica u samo četiri dana riješila je slučaj opsesivne Amerikanke.    Žrtva maltretiranja, Ivančica Banković-Mandić, tom je prigodom Novoj TV poslala pismo zahvale, a kako je Emi Branici uspjelo ono što policiji nije dvije godine, pogledajte u četvrtak u 'Provjerenom' u 22 sata.  “Poštovanje! Moram priznati da ne pratim televizijske emisije, ali više puta sam primijetila da je vaš informativni program iznimno brz, pouzdan i aktualan. Posebno u odnosu na druge televizije. Sada sam posebno duboko dirnuta kako je vaša novinarka Ema Branica pratila i odradila slučaj dugotrajnog maltretiranja moje obitelji, Croaticuma - centra za hrvatski kao drugi i strani jezik i mene osobno od Vanesse Raney, američke državljanke. S neviđenom profesionalnošću ona je u samo nekoliko dana riješila slučaj koji su institucije uporno ignorirale, a zagrebačka policija ocijenila nemogućim da se V.R. bez službeno prijavljene adrese pronađe. Ema Branica je vrhunski profesionalac, izniman psiholog, sjajan režiser, neviđeni potencijal i, što je najvažnije, predivna osoba! To što imate takvu osobu u svojem kolektivu zasigurno vam jamči dugotrajnu popularnost i gledanost.   Uz žaljenje što je u rješavanju ove mučne sage stradao osječki policajac (u čiju sam se postaju također javila i izrazila zahvalnost i želju za brzim oporavkom), najtoplije  zahvaljujem vašoj televiziji što tako profesionalno i ljudski pomaže na toliko različitih mjesta gdje hrvatske institucije zakazuju.   Emi Branici hvala do neba! Ivančica Banković-Mandić s obitelji“ 