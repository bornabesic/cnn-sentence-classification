Andrej Plenković, otkad je preuzeo HDZ i kasnije Vladu, neprestano se suočava s kriznim situacijama. Od propale arbitraže u slučaju Ina – MOL, najave otkupa Ine, krize s Agrokorom do zahtjeva za smjenu prvo ministra Barišića, sada i Zdravka Marića te posljednjih dana afere Zlatni rat. I u slučaju Barišić (optužbe za plagijat) i u slučaju Marić (slučaj Agrokor) premijer i šef HDZ-a srčano brani dvojicu ministara, međutim, slučaj dodjele koncesije za jednu od najljepših plaža u Hrvatskoj u Bolu na Braču Plenković bi mogao iskoristiti za obračun s Milijanom Brkićem, predstavnikom HDZ-ove desnice i naslijeđenim stranačkim zamjenikom. Prijatelji iz afere Iako su mišljenja u HDZ-u podijeljena i dio ljudi smatra da Plenković nije mogao drukčije reagirati, nego se uključiti u rješavanje problema i traženje nadzora nad postupkom u kojem je HDZ-ova Splitsko-dalmatinska županija koncesiju za Zlatni rat dala tvrtki Sport B, koja nema nijednog zaposlenog ni prihoda, ipak veći dio članova Predsjedništva HDZ-a smatra da će Plenković ovu aferu iskoristiti da pokuša potpuno marginalizirati Brkića. S tom se tvrtkom, naime, kao partner u ostalim poslovima povezuje obitelj Vukojević, a Brkić je u prijateljskim odnosima s Višeslavom Vukojevićem, sinom bivšeg ustavnog suca, koji je pak poslovni partner Zoranu Gopcu, još jednom Brkićevu prijatelju. Dok Ministarstvo mora ne provede nadzorni postupak, idući tjedan, nema dokaza je li pri dodjeli koncesije prekršen neki propis i je li bilo kakvih propusta. Međutim, Milijan Brkić za Večernji list poručuje da s cijelom pričom nema nikakve veze. – Očito sam kriv što sam živ i što poznajem neke ljude – rekao nam je Brkić dajući do znanja da mu je jasno u kojem smjeru ide priča s koncesijom. U vrhu HDZ-a nisu htjeli ništa komentirati kada je riječ o Brkiću, niti su se upuštali u ocjene znači li Plenkovićevo uključivanje u aferu s koncesijom obračun s Brkićem, nego su poručili da čekaju nadzor resornog ministarstva. – Tada ćemo znati o čemu je riječ – rekao nam je izvor iz vrha HDZ-a. Veći dio sugovornika iz HDZ-a uvjeren je da, osim SDP-u i Mostu, priča sa Zlatnim ratom odgovara i dijelu HDZ-a koji želi proizvesti unutarstranačke podjele. Plenković je preuzeo HDZ nakon što je Tomislav Karamarko srušio Vladu HDZ-a i Mosta i potom podnio ostavku, naslijedio je Karamarkovo Predsjedništvo, stranačku desnicu iskoristio je na izbornim listama, ali kasnije ih je eliminirao iz Vlade i sad ima problem s desnim krilom HDZ-a. Potpuno je jasno da Plenković želi eutanazirati HDZ-ove jastrebove, a pri tome mu je Brkić i najmanje opozicija (u usporedbi s Hasanbegovićem, Kovačem...). Uostalom, on je odigrao ključnu ulogu u pripremi terena za Plenkovićev dolazak na vlast u HDZ-u. No, Brkić se očito ne uklapa u umiveni imidž Andreja Plenkovića niti ga se kao zamjenika šefa HDZ-a konzultira o važnim političkim pitanjima. Prvi udar na Brkića pokušao je Plenković kada je pukla priča da je Brkić za HDZ-a od PPD-a uzeo pozajmicu od 4,2 milijuna kuna, pa se Plenković, koji je tada bio u kampanji za stranačkog šefa, požurio prozvati Brkića rekavši da će tražiti odgovornost vodstva HDZ-a. Iz Brkićeva kruga tada mu je odgovoreno da je Plenković progutao udicu onih koji ne žele dobro HDZ-u, nakon toga priča se stišala, pozajmica se pokazala zakonitom (premda ne najpametnijim potezom) i naknadno ju je HDZ vratio podigavši kredit. Plenković nije Brkića posebno konzultirao ni kada se u posljednji trenutak odlučilo da je kandidat za zagrebačkog gradonačelnika Drago Prgomet. Poklopio ga i zbog Agrokora Brkić je na nedavnom Klubu HDZ-a prigovorio da mu lex Agrokor izgleda kao spašavanje vojnika Todorića, na što su ga prema tvrdnjama prisutnih poklopili Plenković i glavni tajnik Jandroković rekavši mu da on dobro zna da to nije tako, da se tim zakonom spašava gospodarstvo, a ne Todorić, a Plenković mu je još navodno nabacio da on smatra da Brkić zapravo nije mislio to što je rekao. Prisutni kažu da je Brkić tada ostao bez teksta i dalje se nije javljao za riječ. No, u HDZ-u upozoravaju da politička situacija sve više vrije. Osim antiplenkovićevske fronte u vidu stranačke desnice, tu je i problem funkcioniranja s Mostom, sporost kadroviranja u državnim tvrtkama, pa se čak čuju ideje da bi Plenković nakon lokalnih izbora (o čijem će rezultatu u Zagrebu ovisiti i obračuni sa stranačkom desnicom) mogao i na nove parlamentarne izbore. Ipak, realnije je da će Plenković nakon lokalnih izbora, bude li rezultat u njegovu korist (ponajprije u Zagrebu i Splitu), provesti unutarstranačke izbore i potpuno redizajnirati vodstvo HDZ-a.      >> Koncesija plaže Zlatni rat: Ministarstvo imenovalo stručno povjerenstvo >> Bulj: Natječaj se mora ponoviti zbog sumnjive odluke povjerenstva U dijelu HDZ-a smatraju da im je već nanesena prilična šteta, pa sve i da se pokaže da je u dodjeli koncesije za Zlatni rat sve bilo po zakonu. Dio sugovornika smatra da se župan Zlatko Ževrnja (HDZ) nije trebao uoči lokalnih izbora žuriti i dodjeljivati koncesije, ali također smatraju da se ne bi digla tolika buka oko te priče da nije predizborno vrijeme. Također, nagađanja da bi Ževrnja mogao biti smijenjen kao kandidat za župana na lokalnim izborima smatraju za sada samo nagađanjima. I u vrhu HDZ-a kažu da su to sada samo nagađanja i da se čeka nadzor Ministarstva mora. U dijelu HDZ-a smatraju da im je već nanesena prilična šteta, pa sve i da se pokaže da je u dodjeli koncesije za Zlatni rat sve bilo po zakonu. Dio sugovornika smatra da se župan Zlatko Ževrnja (HDZ) nije trebao uoči lokalnih izbora žuriti i dodjeljivati koncesije, ali također smatraju da se ne bi digla tolika buka oko te priče da nije predizborno vrijeme. Također, nagađanja da bi Ževrnja mogao biti smijenjen kao kandidat za župana na lokalnim izborima smatraju za sada samo nagađanjima. I u vrhu HDZ-a kažu da su to sada samo nagađanja i da se čeka nadzor Ministarstva mora. 