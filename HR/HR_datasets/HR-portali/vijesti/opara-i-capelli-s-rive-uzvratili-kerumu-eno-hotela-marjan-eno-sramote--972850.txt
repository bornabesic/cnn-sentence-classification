Foto, Video: Index DANAS se grade tuneli od 30 kilometara, a Opari je problem tunel od 600 metara, konstatirao je danas Kerum u Lori. Nije trebalo dugo čekati na odgovor.  "Ja nemam nikakav problem. Uopće me ne zanima što kaže Kerum. Ono je svašta izgovorio, nemam volje, vremena, ni potrebe to komentirati. Meni je drago da on nije zadovoljan mojim projektom za Karepovac. Bio je gradonačelnik četiri godine i novac za sanaciju je prebacio za Zapadnu obalu. Mi ćemo sukladno odobrenom natječaju, koji je usklađen sa svim normama, povući ponuđena sredstva na raspolaganju kako bi rasteretili gradski i državni proračun i u najskorije vrijeme tu ekološku bombu u srcu grada maknuli od građana koji zadnjih desetak godina pate zbog štetnih emisija", kazao je danas na Rivi HDZ-ov kandidat za gradonačelnika Splita Andro Krstulović Opara sat vremena nakon što je Kerum rekao da nije stručan, da Karepovac misli polovično riješiti, da on njega razumije, ali da čuvanje muzeja ipak nije referenca za projekte...   "Marjan je leglo zaraza i najveći skvot na istočnoj obali Jadrana, možda i Mediteranu" Novinarima se Opara obratio u društvu ministra turizma Garija Cappellija koji je došao pogledati kako teku pripreme za sezonu. "Ne kažem ništa. Kerum je bio gradonačelnik četiri godine. Ništa od tih investicija nismo vidjeli. Uostalom, eno tamo par stotina metara dalje jedna je od najvećih sramota hrvatskog turizma, hotel Marjan koji je opasan. To je leglo zaraza i najveći skvot na istočnoj obali Jadana, možda i na Mediteranu. To je Kerum svojim djelima pokazao", elaborirao je HDZ-ov kandidat za gradonačelnika Splita.   Novinari su pitali i Capellija da komentira Marjan. "Hotel Marjan? Splitu se ne dešava samo hotel Marjan, nego i devastacija stihijskog razvoja turizma posljednjih osam godina. Imamo samo tri tisuće kreveta u hotelskom smještaju, a tu je i Marjan. Briga o turizmu mora ići u drugom smjeru, planski i kvalitetno. Split to zaslužuje. Split je dobio toliko letova u osmom mjesecu da slijetanje ne može dobiti neka zemlja koja bi to sada zatražila. Split je hit, ali fali čvrsta ruka i plan", kazao je Cappelli.