Politiku koju provode vlasti Republike Srpske (RS) Austrija smatra vrlo ozbiljnim problemom, a komunikacija u odnosima između Beča i Banje Luke pala je na tako nisku razinu da se predsjednik RS-a Milorad Dodik i austrijski veleposlanik u BiH Martin Pammer "časte" otvorenim uvredama. Austrijski ministar vanjskih poslova Sebastian Kurz otvoreno je upozorio kako je ono što radi Dodik secesionizam koji može samo prouzročiti štetu za BiH tako i oba njezina entiteta. – Nema ničega što investitore plaši više od nesigurnih prilika i atmosfere destabilizacije i konflikta – kazao je Kurz u intervjuu koji danas prenosi sarajevski Dnevni avaz. Šef austrijske diplomacije dodatno je upozorio kako "nacionalistički nabijena secesionistička retorika" neće stvoriti niti jedno novo radno mjesto. Izravno komentirajući pripreme za referendum što ga 25. rujna planiraju provesti vlasti RS-a, Kurz je kazao kako su i SAD i EU o tome zauzele potpuno jasno stajalište. Ustavni sud je donio odluku da je 9. siječnja kao dana entiteta neustavan. – Odluke najviših državnih sudova moraju se poštovati – rekao je Kurz podupirući tako poruku koju je ranije ovog tjedna poslao i veleposlanik njegove zemlje u BiH Pammer. Upravo zbog toga Pammer se našao se na meti novog Dodikova verbalnog ispada. Predsjednik RS-a, kojemu prostački istupi nisu rijetkost, u intervjuu za komercijalnu sarajevsku TV 1 Pammera je nazvao "smotanim austrijskim veleposlanikom koji pokušava igrati nekog važnog špijuna". Taj je ispad uslijedio samo dva dana nakon što je Dodik veleposlanicu SAD-a u BiH Maureen Cormack optužio za miješanje u unutarnje stvari BiH zbog njezina jasnog protivljenja referendumu u RS-u. Za razliku od veleposlanice SAD-a koja je na Dodikove objede odgovorila tek konstatacijom kako ona ne iznosi osobna nego stajališta vlade svoje zemlje, austrijski je veleposlanik predsjedniku RS-a odlučio odgovoriti jezikom koji je svima jasan. – Dodikov nastup i njegova nepredvidivost podsjećaju me na pojam koji su mi prijatelji pojasnili, a koji postoji u jezicima u BiH. To je pojam – uličar – kazao je Pammer. Poručio je kako Dodikovi ispadi, iako mogu djelovati zabavno, nisu baš neka preporuka za BiH "kao ni za kulturom tako bogato i ponosno srpstvo". Austrijskom veleposlaniku je nejasno zašto se Dodik uporno svađa sa svijetom kada mu je već tako nužna financijska potpora iz inozemstva te je zaključio kako se novac umjesto za referendum može puno bolje iskoristiti za otvaranje novih radnih mjesta. >> Bošnjaci: Srebrenica ne smije biti u Republici Srpskoj 