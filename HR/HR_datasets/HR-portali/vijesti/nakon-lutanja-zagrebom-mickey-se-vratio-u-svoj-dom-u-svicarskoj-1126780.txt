Švicarcu Sachi Karlenu nisu trebale riječi da opiše sreću kad je zagrlio svog psa Miklosha, od milja nazvanog Mickey. Sve mu se vidjelo na licu, dok se njegov četveronožni prijatelja ponosno gnijezdio u poznatom krilu. Kad je pronađen u blizini osnovne škole u Jelkovcu, maleni Leo, kako ga je nazvala nalaznica Suzana Oroz, bio je samo još jedan u nizu ostavljenih pasa koje je pokupila na ulici. Telefon u Bernu Iako je ubrzo doznala da ima i čip, nije mogla pronaći čiji je jer u bazi podataka nije bilo upisano i tko je vlasnik. Sklonjen je s ceste, a onda je krenula potraga koja je potrajala nekoliko dana. Sve je pokrenuo Infocentar zagrebačke SUZA-e, Saveza udruga za zaštitu životinja. Prvo je pronađena ambulanta u Pakracu u kojoj je pas cijepljen i čipiran, a nakon intervencije veterinarskog inspektora došlo se i do podataka o vlasniku. - Prva informacija bila je da je vlasnik Švicarac iz Berna. Kako je čip registriran i u švicarskom Anisu, preko njih sam tražila podatke. Uz pomoć volontera došli smo i do gospođe Andreje Schmutz, ona je pronašla i broj telefona vlasnika - priča nam Daria Šakić iz Infocentra. Da je Miklosh pronađen u Zagrebu gospodinu Sachi K. javila je Zagrepčanka Mirjana Sović. Lud od sreće - Čovjek je bio lud od sreće, nije mogao vjerovati jer je mislio da više nikada neće vidjeti svog Miklosha. Udomio ga je još dok je bio štene, prije četiri godine u selu pored Pakraca gdje ima obitelj. Cijepio ga je, čipirao i odveo u Švicarsku. Miklosh mu je pobjegao kad se nedavno vlakom vraćao iz Pakraca u Švicarsku. U Zagrebu su izišli u šetnju, pas je potrčao za golubom i nestao. Tražio ga je, molio i policiju da mu pomognu, ali bezuspješno. Odmah mi je rekao da drugi dan sjeda u vlak i dolazi po njega - kaže M. Sović. Miklosh se vratio u svoj dom, a ostala je jedna nepoznanica koju nisu uspjeli razriješiti. Kako je tako mali pas stigao od željezničkog kolodvora do Jelkovca? Je li mu netko u tome pomogao ili je ipak na svijet došao pod sretnom zvijezdom?