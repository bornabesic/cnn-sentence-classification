Blagostanje za sve, posao za sve, sigurnost za sve – ovako bi se najkraće mogle sažeti poruke njemačke kancelarke Angele Merkel koja je jučer počela svoju kampanju za četvrti kancelarski mandat. Povećanje unutarnje sigurnosti i vraćanje odbjeglih birača, koji su utočište našli u populističkim strankama, prioritet je njemačke kancelarke u idućih devet mjeseci do parlamentarnih izbora. Nakon dvodnevnog zatvorenog sastanka predsjedništva stranke u gradiću Perl-Nenningu, kancelarka Merkel kazala je da će birače koji su utočište našli u populističkim, većinom desnim strankama, vratiti u desni centar povećanjem sigurnosti u Njemačkoj i odstupanjem od svoje politike bezuvjetne dobrodošlice migrantima. Dobro je gdje je CDU Njemačka kancelarka dugo je na udaru njemačke desnice, a sve je kulminiralo nakon napada na božićnom sajmu u Berlinu kada je azilant iz Turske kamionom usmrtio 12 ljudi, a deseci su ranjeni. Desničari optužuju Merkel da je sukrivac za taj napad jer je bezuvjetno pustila sve migrante u zemlju, a državne službe propustile su izručiti krvnika Anisa Amrija iako je bio poznat vlastima pod 14 različitih imena i istraživan jer se sumnjalo da je planirao teroristički napad. – Svaka osoba ima pravo na sigurnost jer samo onaj tko živi sigurno može živjeti slobodno – kazala je Merkel podržavajući oštre mjere zaštite sigurnosti poput nadzora opasnih osoba “elektroničkim nanogicama”, lakše deportacije opasnih azilanata i uskraćivanja financijske pomoći zemljama koje odbijaju primiti svoje državljane opasne za njemačku sigurnost. Merkel je predstavila i brojke iz kojih se vidi da najveću stopu kriminala u Njemačkoj imaju zemlje u kojima vladaju socijaldemokrati (SPD). Između redaka kancelarka je rekla: “Dobro je samo tamo gdje vlada moj CDU”. Zanimljivo je da Merkel nijednom nije spomenula Alternativu za Njemačku, antimigrantski pokret koji je od CDU-a uzeo mnoge glasače i sada je na podršci od 15 posto na saveznoj razini, s trendom rasta do 20-ak posto na izborima. – Odgovore na izazove mi moramo naći u sebi, u našem programu rijetko se spominju imena drugih stranaka – branila se Merkel koja je najavila da će odbjegle birače pokušati vratiti “govoreći činjenice, razgovarajući sa svima i nudeći rješenje za svaki problem”. – Najbolji odnos prema desnim populistima jest biračima predstaviti smirene i na činjenicama zasnovane odgovore na pitanja koja ih muče – rekla je Merkel. Zajedničko napredovanje Merkel se osvrnula i na budućeg predsjednika SAD-a Donalda Trumpa i upozorila ga na opasnosti protekcionizma kojega on zagovara. – Duboko sam uvjerena da postoji više prednosti u zajedničkom napredovanju nego kada svatko rješava svoje probleme i to je moje stalno uvjerenje – poručila je Merkel Trumpu. >> Merkel najavila brže deportacije: 'Oni kojima nije potrebna zaštita trebaju napustiti Njemačku što prije' Puno lakša i brža deportacija         Do sada se u Njemačkoj strance moglo pritvoriti samo ako ih se može deportirati unutar tri mjeseca. Sada će se moći pritvoriti svatko za koga se sumnja da je opasan.      Nadzor “elektroničkim nanogicama”          Sve one osobe koje sigurnosne službe ocijene kao potencijalne teroriste nadzirat će se “elektroničkim nanogicama” do trenutka kada ih se izruči matičnoj zemlji.      Nema novca za one koji ne primaju azilante natrag        Uskraćivanje financijske pomoći zemljama koje odbijaju primiti svoje državljane opasne za njemačku sigurnost. Tu se prije svega misli na zemlje Magreba koje ne žele primiti svoje sugrađane kojima je odbijen azil.   