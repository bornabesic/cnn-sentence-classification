Sveučilište u Zagrebu zatražilo je od Ustavnog suda ocjenu ustavnosti Zakona o hrvatskom kvalifikacijskom okviru. Tužba je pokrenuta jer Sveučilište smatra da se ne može izjednačavati sveučilišni i stručni studij. Novi hrvatski kvalifikacijski okvir usklađen je s europskim, i isto kao i on ima osam razina. Za svaku razinu definirano je koja su znanja, vještine, postignuća i opterećenja potrebna, odnosno koje kvalifikacije. A u kvalifikacije je uključeno sve što je osoba postigla u svom formalnom i neformalnom obrazovanju, a što ima verificirano diplomom – vještine, znanje, sposobnosti. Na sedmoj razini našli su se svi koji imaju završene stručne i sveučilišne studije, zbog čega je Sveučilište u Zagrebu podiglo ustavnu tužbu. – Ne mogu ništa komentirati dok ne završi postupak pred Ustavnim sudom – kazao nam je jučer rektor Sveučilišta u Zagrebu prof. dr. Damir Boras. No, neslužbeno se doznaje da na zagrebačkom Sveučilištu smatraju da na istoj razini, izjednačeni, ne mogu biti doktori znanosti, diplomirani inženjeri i stručni specijalisti. – Želimo da se to razjasni – poruka je sa Sveučilišta u Zagrebu. Bivša saborska zastupnica Marija Lugarić koja je vodila radnu skupinu za izradu prijedloga Zakona o HKO-u kaže da nisu izjednačeni. – U HKO-u se kvalifikacije razvrstavaju na razinama i po vrstama. Reakciju Sveučilišta mogu tumačiti jedino površnošću – zaključuje Lugarić.  >>Sveučilišne tvrtke imaju obrazovni i gospodarski potencijal >>Izradom inovativnih poslovnih planova studenti zakoračili u poduzetništvo 