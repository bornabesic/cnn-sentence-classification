Foto: Getty Images  REČENICA koja bi bila tipična za njemačku kancelarku Angelu Merkel, fizičarku po obrazovnom profilu i političarku po profesiji, glasila bi ovako: "Nemojmo zaboraviti veliku razliku između očekivanja nečega i proživljavanja tog nečeg", piše Nikolaus Blome, zamjenik glavnog urednika njemačkog Bilda. "Godinama su njemačke sigurnosne službe upozoravale na neminovnu prijetnju terorističkog napada. Upozoravale su na opasnost napada na "mekane" mete, kao što su božićni sajmovi. Zbog toga su Nijemci na neki način i očekivali ovaj udarac. U ponedjeljak navečer, on je stigao. Iskusili su ga. Kako će on utjecati na njih? Kako će on djelovati na Merkel, na političku scenu u Njemačkoj i na koheziju njemačkog društva? Politički, ubojstvo 12 ljudi - u napadu koji je iza sebe ostavio desetke ranjenih - je katastrofa za vladu, ali je još i gori za Merkel osobno. Nju se drži odgovornom za sve što krene po zlu kad je u pitanju upravljanje izbjegličkom krizom. Njezini postupci su polarizirali zemlju i društvo, i to na način koji nije viđen desetljećima. Imajući sve to na umu, europarlamentarac Marcus Pretzell, jedan od čelnika desnih, anti-imigracijskih populista iz AfD-a, nije imao potrebu čekati duže od sat vremena prije nego što je na Twitteru napao Kancelarku: "Ovo su mrtvi Angele Merkel!", napisao je. Nakon njegove objave, uslijedila je oštra reakcija na društvenim mrežama, osobito jer u tom trenutku nije bilo jasno ni je li ubojica uopće izbjeglica. Ipak, pristaše AfD-a pohvalili su Pretzella zbog otvorenog istupa. Ukoliko se cijeli AfD postavi kao Pretzell, to bi moglo odvratiti velik broj glasača iz srednje klase od toga da glasuju za njih. S druge strane, ovo će ojačati ksenofobičnu i anti-Merkel jezgru stranke, što će vjerojatno biti dovoljno da AfD na parlamentarnim izborima sljedeće jeseni prijeđe izborni prag od pet posto podrške.Osim toga što će to značiti da radikalna desnica po prvi put ulazi u nacionalni parlament, to će zakomplicirati i proces stvaranja funkcionalne vladajuće koalicije", navodi Blome. Napadi jačaju anti-Merkel struju  "Javna potpora kancelarki Merkel značajno je opala kada su njemačke vlasti uvelike izgubile kontrolu nad pritokom izbjeglica u ljeto 2015. godine. Od tog trenutka jasno je kako postoji jasna korelacija između njezinog osobnog rejtinga i straha birača od terorističkih napada. Uz sve to, kampanja Angele Merkel za izbore 2017. godine fokusirat će se na dva koncepta koja bi trebala biračima pružiti jamstva u kaotičnim vremenima: "sigurnost" i "bez eksperimentiranja". Moreover, Ms Merkel’s campaign for the 2017 election is set to focus on two words aimed at providing comfort in times of turmoil: “security” and “no experiments”. Taj je slogan uspješno korišten od njezine stranke, Kršćanskih demokrata (CDU) za vrijeme Hladnog rata. No, od prekjučer, oba slogana bit će značajno kompromitirana berlinskim napadom, a stranka na raspolaganju nema uvjerljivu stratešku alternativu. CDU to dobro zna. Ipak, čak ni najžešći protivnici Merkel unutar njezine stranke neće se usuditi pobuniti protiv nje. Bez plana B, morat će patiti u tišini. Sve ćemu se Kancelarka može nadati je to da će se "mainstream" Nijemci ponijeti na uobičajen način - okupiti se iza svoje vlade i ostati mirni kao kad su, na primjer, 2009. godine bili pogođeni najvećom ekonomskom krizom od kraja Drugog svjetskog rata. Postoji jedna jednostavna stvar koja će odrediti što će se sljedeće dogoditi s Njemačkom i s Kancelarkom - a to je racionalnost. Hoće li Nijemci skupiti dovoljno racionalnosti da uvide kako će terorističkih napada biti neovisno o tome koliko izbjeglica zemlja primi? Hoće li odbaciti ksenofobičnu i anti-muslimansku retoriku, iako su većinu nedavnih napada u Europi izveli muslimanski teroristi? I na kraju, hoće li većina Nijemaca hrabro prihvatiti ideju o tome da ništa na svijetu, uključujući suosjećanje prema strancima, ne dolazi besplatno?", pita se. Cijena suosjećanja "Nema sumnje da će Merkel popustiti pred pozivima za strožim zakonima i politikom. Zatražit će brže obrađivanje tražitelja azila i više deportacija onih koji ne budu prihvaćeni kao izbjeglice. Dozvolit će svojoj stranci da u kampanju uđu sa simboličkim ustupcima, kao što je zabrana burki na ulicama i drugim javnim mjestima. To će možda ublažiti dijelove CDU-a. No, Merkel dobro zna da to neće biti dovoljno ukoliko dođe do novih terorističkih napada u Njemačkoj. U svakom slučaju, Merkel neće napustiti svoju dužnost. Ostat će na svojoj poziciji, jer smatra kako bi odlazak bio dezertiranje. Ipak, svaka garancija protiv terorističkih napada daleko je od nečega što bi ona, ili itko drugi, mogao jamčiti. Na kraju bi moglo biti da je napad na božićni sajam u Berlinu cijena za njemačku velikodušnost, koja se naveliko hvalila prije 18 mjeseci. Život sa tom frustrirajućom spoznajom bit će ispit za političku budućnost Angele Merkel", zaključuje Blome.