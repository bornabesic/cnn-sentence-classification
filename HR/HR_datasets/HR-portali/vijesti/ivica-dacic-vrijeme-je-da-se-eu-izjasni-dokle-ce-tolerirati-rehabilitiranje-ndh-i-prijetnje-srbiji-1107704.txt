Hrvatska nastavlja provokacije i prijetnje, rekao je u subotu srbijanski šef diplomacije Ivica Dačić pošto je njegov hrvatski kolega Miro Kovač jučerašnje optužbe srbijanskog premijera da se u Hrvatskoj obnavlja ustaštvo nazvao nastavkom politike Velike Srbije 90-ih u kojoj je Aleksandar Vučić i osobno sudjelovao.  Vučić je jučer u Donjoj Gradini gdje su provođena pogubljenja zatočenika ustaškog koncentracijskog logora Jasenovac zaoštrio retoriku na račun Hrvatske opisavši je kao "mjesto povampirenja ustaške ideologije" i zaprijetio da "neće dopustiti novu 'Oluju'". Kovač je takve riječi nazvao huškanjem srpskog naroda protiv Hrvata i protiv Hrvatske i nastavkom politike iz 90-ih godina kada je Hrvatska bila napadnuta i bila žrtva velikosrpske agresije, a na Kovača su se zatim, osim Dačića, oštrim optužbama obrušili i drugi srbijanski dužnosnici. "Hrvatskoj i Kovaču očigledno smeta kada Srbija i njezin premijer jasno kažu da neće dozvoliti ponovni genocid i etničko čišćenje našeg naroda, da nećemo dozvoliti rehabilitaciju fašističke ustaške NDH i oslobađanje zločinaca iz posljednjeg rata", navodi se u pisanoj izjavi Dačića koji je ujedno i prvi potpredsjednik srbijanske vlade. Kovač je pozvao Srbiju da se "oslobodi politike Velike Srbije" i rekao da se, za razliku od američkog potpredsjednika Joea Bidena koji se nedavno u Beogradu ispričao i izrazio sućut obiteljima žrtava bombardiranja NATO-a 1999., Vučić nikada nije ispričao Hrvatima. Srbijanski šef diplomacije ocijenio je Kovačeve izjave "cinizmom i bezobrazlukom". "Vrhunac cinizma i bezobrazluka Kovača je i u tome da traži ispriku od Srbije. Oni koji su klali i ubijali Srbe u koncentracijskim logorima traže isprike od svojih žrtava", navodi se u Dačićevoj pisanoj izjavi dostavljenoj medijima iz srbijanskog MVP-a. "Hrvatska, koja je rehabilitirala gotovo sve ustaške zločince, koja Anti Paveliću nije ni sudila i koji je umro u Španjolskoj kao slobodan čovjek, nema moralno pravo prijetiti i uvjetovati Srbiju", optužio je Dačić. "To što je ovakva Hrvatska, koja rehabilitira fašizam, članica Europske unije, ne daje joj nikakvo pravo da Srbiju vrijeđa i da joj prijeti", poručio je dalje Dačić. Dačić: Ovakva Hrvatska je danas najveća sramota Europske unije Ustvrdio je nadalje da je Vučić "dobio priznanje svih vodećih zemalja svijeta za politiku koju vodi, politiku mira i stabilnosti, koja nikoga ne napada", ali da neće dozvoliti ponovni genocid i etničko čišćenje Srba, a k tomu je prozvao i Euorpsku uniju. "Vrijeme je da i Europska unija prekine svoju šutnju i izjasni se dokle će tolerirati rehabilitiranje fašističke ustaške NDH i prijetnje Srbiji koje dolaze iz Hrvatske. Ovakva Hrvatska je danas najveća sramota Europske unije", rekao je Dačić. Na Kovačevu izjavu u subotu je reagirao i srbijanski ministar unutarnjih poslova Nebojša Stefanović porukom da "neke plaši i zabrinjava napredak i jačanje Srbije pošto je samo snažna Srbija jamac stabilnosti u ovom dijelu Europe. "I samo takva Srbija i njezina vlada mogu jamčiti da se zločini počinjeni nad Srbima više neće ponoviti", poručio je Stefanović.  Oglasio se i ministar za rad, zapošljavanje, boračka i socijalna pitanja Aleksandar Vulin rekavši da iz Kovača progovaraju duboki kompleksi i još dublji strah od istine te ponovio optužbe Hrvatskoj za logore u vrijeme Drugog svjetskog rata i za operaciju Oluju 90-ih kojom je, kojom je "250.000 Srba protjerano i prognano".  