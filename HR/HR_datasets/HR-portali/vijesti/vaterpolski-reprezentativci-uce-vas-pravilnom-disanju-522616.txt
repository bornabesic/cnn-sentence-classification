Nije slučajno da će vas prijatelji u situaciji u kojoj morate donijeti važnu odluku posavjetovati da na tren zastanete i – duboko udahnete. Sličnu ćete uputu dobiti i kad ste pod stresom, ako ste uznemireni, neraspoloženi ili vas svladava umor. I znanstveno je dokazano kako vježbe disanja pomažu kod uznemirenosti, kroničnog umora, glavobolje, depresije i drugih tegoba, no pritom je važno znati kako pravilno disati. Priliku da naučite kakve sve vrste disanja postoje, koja je pravilna i kako povećati kapacitet pluća pruža vam PLIVINA Škola disanja, koja će se održati u petak 5. svibnja s početkom u 10 sati na unutarnjim bazenima Sportskog parka Mladost u Zagrebu. U društvu članova seniorske i juniorske vaterpolske reprezentacije naučit ćete kako pravilno disati, dok će vam fizioterapeut pojasniti zbog čega je pravilno disanje, odnosno disanje ošitom, važno za zaštitu zdravlja. Uz njih će vam na raspolaganju biti i pulmolog kod kojeg ćete moći napraviti spirometriju kako biste izmjerili kapacitet svojih pluća te brzinu protoka zraka kroz dišne puteve. Ulaz je slobodan i besplatan za sve građane. Disanje je radnja neophodna za život o kojoj najčešće ne razmišljamo, već je jednostavno izvodimo i voljno i nesvjesno. Svi su naši osjećaji povezani s disanjem pa pravilnim disanjem možemo utjecati i na naše psihičko i fizičko zdravlje. Jedan je od čimbenika koji utječe na naš kapacitet pluća pokretljivost prsnog koša koju je u današnje vrijeme, kad prevladava sjedilački način života, nužno održavati redovitim razgibavanjem. Vježbanje pomaže i kod zadržavanja elastičnosti ošita koja je također važna za plućni kapacitet, a za ostvarivanje punog učinka disanjem važno je naučiti trbušni način disanja, što je lako postići jednostavnim vježbama koje ćete naučiti u Školi disanja. Škola disanja organizira se u povodu Svjetskog dana astme, koji se diljem svijeta obilježava svake godine početkom svibnja s ciljem podizanja svijesti javnosti o toj bolesti i poboljšanja zdravstvene zaštite oboljelih. I PLIVA se kao najveća farmaceutska kompanija u Jugoistočnoj Europi pridružuje tom plemenitom cilju te organizira Školu disanja kao još jednu javnozdravstvenu akciju kojom nastoji podići svijest javnosti o važnosti usvajanja zdravih navika u cilju preventivnog djelovanja kod niza zdravstvenih poteškoća i bolesti, osobito kroničnih. Astma je kronična upalna bolest dišnih puteva (bronha), a osobama koje od nje boluju vježbe disanja vrlo su važne. Iako je ranije vladalo mišljenje da sport negativno utječe na osobe oboljele od astme brojna istraživanja provedena tijekom godina na ovu temu dokazala su suprotno. Tjelesna aktivnost više je nego poželjna kod osoba oboljelih od astme, ne samo zbog fizičkog boljitka nego i zbog psihosocijalnih razloga. Astmatičari koji se bave sportom lakše će se uklopiti u društvo, imat će jaču muskulaturu te bolje psihofizičko stanje, što sve skupa utječe i na bolju kontrolu astme. Prema podacima Svjetske zdravstvene organizacije u posljednjih je nekoliko godina došlo do primjetnog porasta broja oboljelih od astme pa se procjenjuje da danas u svijetu od te bolesti pati oko 235 milijuna ljudi. U Europi gotovo 30 milijuna djece i odraslih mlađih od 45 godina imaju astmu, a među njima šest milijuna ima ozbiljne simptome. Pretpostavlja se kako će otprilike trećina Europljana u dobi do 20 godina u budućnosti razviti neke od simptoma astme. Osnovni uzrok nastanka astme još nije potpuno jasan, ali čimbenici rizika uključuju genetsku predispoziciju uz izlaganje česticama koji nadražuju dišne puteve. Ne postoji lijek za astmu, ali najbolji je način liječenja kontroliranje bolesti uzimanjem lijekova koje je propisao liječnik specijalist te izbjegavanjem okidača bolesti. Tema: Promo sadržaj 