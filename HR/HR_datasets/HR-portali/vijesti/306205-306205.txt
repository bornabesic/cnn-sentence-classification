Odluka o budućem lideru Socijaldemokratske partije Hrvatske, zapravo, predstavlja i dvije strategije SDP-ova djelovanja u predstojećem razdoblju. Najavio je to Zlatko Komadina, koji je prije nekoliko dana izjavio kako će, ako pobijedi, pokušati uvjeriti Božu Petrova da Most raskine s HDZ-om i tako vratiti vlast lijevog centra. Zoran Milanović i njegovi saveznici smatraju da je to nemoguće, uz argument kako zastupnici Mosta sigurno neće napustiti HDZ. Ako to i naprave, tada će uslijediti prijevremeni izbori, a ne formiranje nove koalicije, tvrde oni. Iako je Nikola Grmoja dao do znanja kako su u Mostu spremni razgovarati s Komadinom, milanovićevci tvrde da je to običan blef. Zlatko Komadina ne odustaje. “Moramo okupiti cijeli lijevi spektar oko sebe, ali i poslati ponudu za razgovor Mostu. Najpoštenije bi bilo da se mandat vrati građanima u ovoj situaciji, ali u politici nikad ne reci nikad”, najavio je Komadina u govoru svojim simpatizerima u Zagrebu. IDS i HNS na distanci Usto je upozorio kako je Tomislav Karamarko jako napao Most, dok je za sebe rekao kako je tolerantan i ima strpljenja za razgovore s ljudima i strankama u cilju nalaženja optimalnih rješenja. “U tom kontekstu vjerujem da bi s kolegama iz Mosta mogao naći zajednički jezik”, najavio je Komadina. Uslijedila je intrigantna reakcija glasnogovornika Mosta Nikole Grmoje, koji je u Otvorenom rekao da mu takva ideja nije strana, kao i da bi suradnja unutar Sabora sa SDP-om, na čijem je čelu Zlatko Komadina, bila mnogo lakša i kvalitetnija, posebno u pogledu provođenja reformi oko kojih se i Hrvatska raste složila u pregovorima. Ništa konkretno, ali dovoljno da u HDZ-u shvate kako Most ima rezervnu varijantu, a usput je Grmoja iskoristio priliku kako bi javno pokazao što misli o Milanoviću. Komadinini pobornici upozoravaju kako bi Milanovićeva pobjeda smanjila koalicijski potencijal jer je nemoguća suradnja s Mostom, a od socijaldemokrata se sve više distanciraju i IDS, Laburisti i HNS. Rajko Ostojić, koji vodi Komadininu kampanju, reći će kako je već trebala postojati vlada SDP - Most, što znači da je Milanović bio slab pregovarač. Grmojinu izjavu smatra znakovitom jer dolazi u trenutku duple krize koja trese vladajuću većinu; krize između HDZ-a i Mosta, ali i unutar same vlade Tima Oreškovića. “Hrvatska je dobila izrazito nestabilnu vladu koja gotovo sigurno neće uspjeti odraditi čitav mandat, a glavni razlog su pritisci HDZ-a na Most i Božu Petrova. U takvim okolnostima potpuno je realna mogućnost preslagivanja u saboru i formiranja nove koalicijske vlade”, smatra Ostojić. Prijevremeni izbori Hrvatska se još nije našla u sličnoj situaciji i sve dosadašnje vlade “izdržale” su do kraja mandata. Kroz najveće unutarnje turbulencije prolazila je vlada Ivice Račana, iz koje su istupili HSLS i IDS. Račan je uz pomoć HSS-a sačuvao parlamentarnu većinu, a njegova je vlada do kraja mandata odradila nekoliko značajnih projekata, pokrenula gospodarski rast, započela i gotovo dovršila gradnju autoceste Zagreb - Split te predala zahtjev za članstvom u Europskoj uniji. U Milanovićevu okruženju, ali i unutar Hrvatske narodne stranke, odbacit će ideju o koaliciji s Mostom kao potpuno nerealnu. Siniša Hajdaš Dončić sudjelovao je u pregovorima s Petrovom, Grmojom i njihovom ekipom te tvrdi da je Most tako heterogen da nije moguće da bi svih 15 zastupnika u jednom trenutku odlučili napustiti HDZ i priključti se SDP-u. “U Mostu imate par ljevičara, 3-4 izrazita desničara, nekoliko Slavonaca koji nikome ne odgovaraju i nešto onih iz prve postave ovog pokreta. Vjerujte da s njima nema dogovora, no ne isključujem mogućnost da se raspadne sadašnja većina i uslijede prijevremeni izbori, a u tom slučaju SDP će pobijediti”, kaže Hajdaš. Slična reakcija dolazi i iz HNS-a, od bliskog suradnika Vesne Pusić. Most opisuju kao “skupinu nepouzdanih i nekonzistentnih ljudi u politici”, što znači kako je gotovo nemoguć dogovor koji bi osigurao formiranje stabilne vlade. Osim toga, pošteno bi bilo izići na prijevremene izbore i nakon toga formirati vlast, a ne iznova preslagivati sadašnji sabor i formirati neke nove saveze, stajalište je HNS-a.