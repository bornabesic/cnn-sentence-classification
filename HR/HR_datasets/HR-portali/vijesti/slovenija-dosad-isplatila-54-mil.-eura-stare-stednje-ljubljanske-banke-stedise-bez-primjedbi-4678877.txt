Slovenija je štedišama stare Ljubljanske banke isplatila 54 milijuna eura u devet mjeseci otkako je počela primati njihove zahtjeve za povratom stare devizne štednje. Fond Republike Slovenije za nasljedstvo do sada je izdao više od 7000 informativnih izračuna za povrat štednje u ukupnoj vrijednosti od 85 milijuna eura, od kojih je pravomoćno postalo 4200 izračuna i na temelju njih isplaćeno je 54 milijuna eura. Na Hininu prošlotjednu informaciju da je na izračune prigovor stavilo više tisuća starih štediša reagiralo je u srijedu slovensko veleposlanstvo i priopćilo da je protiv dosad izdanih informativnih izračuna podnijeto samo 55 prigovora, što predstavlja manje od jedan posto. Osim toga, trenutno nije u tijeku nijedan sudski postupak koje bi štediše pokrenule zbog rješenja izdanog na temelju njegovog prigovora na informativni izračun, ističe veleposlanstvo. Štediše inače imaju 30 dana za prigovor na informativni izračun i mogućnost sudske zaštite ako niti naknadnim rješenjem nisu zadovoljne. Isplata deviznih štediša nekadašnje filijale Ljubljanske banke u Sarajevu još nije počela jer treba pričekati da se izvrši skeniranje dijela dokumentacije banke koja se nalazi u Banjoj Luci. Skeniranje u Sarajevu završeno je prošlog mjeseca i postoji mogućnost da isplate počnu do kraja godine, objavio je ured za komunikacije slovenske vlade. Odluku o vraćanju nekoć spornih depozita za koje je Ljubljana tvrdila da ih valja rješavati u sklopu sukcesije nekadašnje države slovenska vlada donijela je temeljem zakona prije dvije godine, nakon što je Europski sud za ljudska prava u Strasbourgu utvrdio da je država kao osnivač i vlasnik te banke odgovorna za povrat sredstava na isti način kako je to učinila prije dvadesetak godina za štediše u Sloveniji. Prema izračunima slovenske vlade, oko 230.000 štediša Ljubljanske banke u Hrvatskoj i Sloveniji trebali bi ukupno dobiti 258 milijuna eura, a dug bi trebao biti podmiren u roku od dvije godine, ako uz zahtjev podnesu sve potrebne dokumente koji se u Ljubljani verificiraju.