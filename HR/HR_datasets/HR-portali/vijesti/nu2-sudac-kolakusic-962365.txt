Screenshot: HRT GOST emisije "Nedjeljom u dva" bio je sudac Trgovačkog suda Mislav Kolakušić a s voditeljem i urednikom Aleksandrom Stankovićem razgovarao je o Lex Todoriću, ovršnom zakonu i korupciji u Hrvatskoj. Kolakušić je na početku rekao kako je Lex Todorić najbolji dokaz stanja u Hrvatskoj. Napisan je zakon za jednu pravnu osobu, rekao je sudac.  "Kad se zakoni donose, moraju biti u interesu svih građana. U njemu je loše sve. Oni koji donose zakone, moraju primijeniti zakon. Moraju ga prepisati od slova do slova iz države iz koje najbolje funkcionira. Moraju skupiti najbolje iz države, pozvati stručnjake i zamoliti pomoć", rekao je Kolakušić.   "Lex Todorić je katastrofa"  "Ovo što se dogodilo je katastrofa. Potpuno nepoznati ljudi su napsiali ovaj zakon. Recite, tko je to napisao, čime se ti ljudi bave? Nitko nas suce i profesore nije kontaktirao", tvrdi sudac.  "Ovaj zakon nije u skladu s ustavom. Ovaj zakon je gori od onoga o predstečajnim nagodbama", rekao je, pa dodao: "Radi se o krađi. Ne štiti se dovoljno pravo vlasništva".  "Pravo vlasništva u stečajnom postupku prestaje. Tek u utorak će se vidjeti je li Todorić prepisao dionice na RH", dodaje sudac. "Nastala je ogromna šteta"  "Upravo najgore u ovom zakonu, ono što je stravično, je da se zdrave tvrtke uvlače ako glavni dužnik ima 25% udjela. Dolazite u probleme ako netko kupi vaših 25 %, to je nešto nedopustivo. Uvlačenje društva u takve probleme će napraviti ogromni pravni kaos", rekao je.  "Nevjerojatno je i nedopustivo je da kad se vidjelo da se ide u takav zakon, moralo se obustaviti trgovanje dionicama na Zagrebačkoj burzi. To se nije učinilo i nastala je velika šteta. Očigledno je da se radi za samo jednu osobu.", kaže on. "Karcinom društva se mora odmah odrezati"   "Govorim sa stručne strane. U Njemačkoj se ide u stečaj prvi dan nakon blokade. Mi nismo prepisali njemački zakon i to je nevjerojatna razlika", kaže sudac.  "Karcinom društva se mora odmah odrezati da ne zarazi zdrave dijelove. Sve države imaju propise kojima brzo reagiraju i pokušavaju poduzetnika dovesti u red", rekao je sudac, usporedivši zakon s američkim zakonom i poslovanjem.  "Tu se ne zna tko može prijavljivati tražbine, tu se ništa ne zna", dodao je.  Korupcija u Hrvatskoj  Govoreći o nepravomoćnoj presudi Ivi Sanaderu i ostalima za aferu Planinska, Stanković je spomenuo pokojnog doktora Šimića kojeg su osudili za 30 do 40 tisuća eura te napomenuo kako se radi o potpunom nesrazmjeru.  "Hrvatska ima potpuno pogrešan pristup korupciji. Kazneni postupci su predugi. Fali im izricanje novčane kazne. Sve ozbiljne države imaju novčane kazne. Korupciju je teško otkriti i osuditi. Kazna se puno lakše naplaćuje. Ako vam udarim šest milijuna eura, morate sve prodati kako bi to namirili. Ispitivanjem porijekla imovine se sve može ispraviti. Odakle vam to, to je pitanje. Molim vas, donesite rješenje, donesite uplatnicu", rekao je Kolakušić.