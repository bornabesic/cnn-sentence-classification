Sada već bivši predsjednik Sabora Božo Petrov rekao je kako za njega 'gazda' može biti samo hrvatski narod kojem duguje povjerenje i odgovornost da će štititi njihove interese. - Andrej Plenković i HDZ su u ovome svemu pokušali napraviti cirkus od svih institucija i u trenutku kada se počne to događati ja ne želim u tome sudjelovati - rekao je Božo Petrov. Poručio je kako građani moraju znati da imaju premijera koji u ovom trenutku laže da ima većinu. - Onda izađe i kaže da nema većinu. Danas kaže da je to potpuno nebitno pitanje. On je osoba kojoj je bitna stolica i moć - izjavio je Petrov. Upozorio je na glasovanje o HNB-u. Rekao je kako su gotovo svi, osim nekih zastupnika i zastupnika Mosta, glasovali protiv toga da državna revizija ima pravo ući u sve institucije. - Danas je HDZ pokazao da ne želi državnu reviziju u HNB-u - izjavio je Petrov. - Osjećam se čist pred Bogom i hrvatskim narodom. Danas su maske pale. Pokazali su da ne poštuju volju hrvatskog naroda i da im nije bitna demokracija i parlamentarizam - poručio je Petrov i dodao da u ovoj 'tragikomediji' neće sudjelovati. Petrov je i večeras nastavio davati izjave, a za HRT je u večerašnjem Dnevniku komentirao i je li on zapravo naivac nakon takvih raspleta suradnje i s Karamarkom i s Plenkovićem: - Nisam naivan, spreman sam svakome dati priliku. Plenković me izigrao. Ja se ne nadmudrujem, mi smo uvijek HDZ-u najavljivali naše poteze, a Plenković nama ni sat vremena prije sjednice Vlade nije najavio što će učiniti.  