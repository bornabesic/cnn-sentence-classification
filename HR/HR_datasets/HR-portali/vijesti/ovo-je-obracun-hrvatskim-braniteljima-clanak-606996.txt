Nakon što su jutros u Vukovaru postavljene prve ploče s dvojezičnim natpisom, ispisane latiničnim i ćiriličnim pismom, stižu reakcije. Iz udruge Nezavisni dragovoljci hrvatski izrazili su oštar prosvjed. "Bili smo uvjereni da će prevladati razum i da će državni vrh shvatiti da se Vukovar, grad heroj treba izuzeti i proglasiti gradom posebnog pijeteta. Vukovar, grad heroj, simbol stradanja hrvatskog naroda ne smije biti mjesto ćiriličnih natpisa, kao ni jednog simbola koji podsjeća na krvavu agresiju", ističu iz NDH-a u priopćenju. "Vlada i cijeli državni vrh ne žele razumno razmišljati nego svojim postupkom pokazuju svoju moć i unose razdor među građane RH", dodaju i poručuju kako Vlada mora shvatiti da će postavljanje ćiriličnih natpisa polučiti žestoke reakcije. "Naravno da to ne čine zbog tobožnje provedbe Zakona u RH, nego je to obračun s hrvatskim braniteljima koji se protive ćiriličnim natpisima u gradu Vukovaru smatrajući da još nije vrijeme za njihovo postavljanje", zaključuje se u priopćenju Nezavisnih dragovoljaca hrvatskih. Obiteljska stranka: Pozivamo na otpor novim soljenjima još nezacijeljenih rana Reagirali su i iz Obiteljske stranke. "Kome je potreban sukob u Vukovaru kroz navodnu zaštitu prava na jezik i pismo srpske nacionalne manjine? Upravo onima koji su doveli do agresije na Hrvatsku i koji slobodnu Hrvatsku ni danas ne mogu zamisliti! Obiteljska stranka smatra da nametanje ćirilice u Vukovaru nema ustavno, zakonsko ni moralno utemeljenje. Stoga pozivamo cijeli hrvatski narod i sve hrvatske državljane na otpor novim soljenjima još nezacijeljenih rana. Pozivamo srpsku zajednicu u Vukovaru i Hrvatskoj na otpor", stoji u priopćenju Obiteljske stranke u kojem se poziva policiu da stane na stranu "Vukovaraca i hrvatskog naroda". HSP: "Akcija" tempirana isključivo kako bi se sanirale posljedice loše političke situacije po SDP u Vukovaru Iz Hrvatske stranke prava osuđuju čin postavljanja ćiriličnih natpisa na ustanove u Vukovaru kako je to učinjeno. Smatraju, također, kako je neprimjeren angažman stotinu policajaca koji štite ćirilične natpise, kao i blokadu Vukovara te spriječavanje slobodnog ulaska u njega. - Blokirati jedan grad da bi se zaštitilo nešto što se ne može zaštiti je suludo. Sam angažman policajaca koštat će enormno puno hrvatske porezne obveznike - ističe u svojem priopćenju HSP, a kojega potpisuje predsjednik Daniel Srb. Hrvatsku javnost podsjećaju kako "ovo postavljanje" ima svoje ishodište u takozvanom "ćiriličnom" statutu grada Vukovara donesenog 2009. godine, a protiv kojega su se HSP-ovci borili svim dopustivim sredstvima. Zbog toga su u jednoj akciji prikupili i 6500 potpisa za njegovo stavljanje izvan snage. HSP-ovci pitaju, stoga, ministra uprave Arsena Bauka: "Je li ovo "praznik demokracije" kako je svojedobno nazvao ovu operaciju MUP-a pod okriljem mraka?". - Ne možemo se oteti utisku da je ova "akcija" tempirana u vrijeme isključivo kako bi se sanirale posljedice loše političke situacije po SDP u Vukovaru i nedavno formiranog Gradskog vijeća te kako bi se skrenula pažnja hrvatske i vukovarske javnosti s bitnih tema. - Izražavamo javnu potporu svim braniteljima i stanovnicima Vukovara u njihovim nastojanjima da spriječe ovu sramotnu "mračnu" akciju aktualne državne i gradske vlasti - poručuje u svojem priopćenju HSP kojega potpisuje predsjednik Srb. HČSP: Uz lex Perković, vlast se ovime u potpunosti delegitimirala "Vlast je samo dan nakon velike tragedije koju proživljava hrvatski narod zbog smrti Viteza Zvonka Bušića, nasilno u gradu Heroju postavila ćirilične natpise na nekoliko hrvatskih institucija. Biranje tajminga i postavljanje tih ploča pod okriljem noći, je jako daleko od pravne i nacionalne države. Ovime se vlast, uz sramotni Lex Perković, u potpunosti delegitimirala, i Stožer ju s pravom naziva okupatorskom i antihrvatskom", poručuju u priopćenju iz HČSP-a. Dodaju kako ih veseli činjenica da postoji "toliko svjesnih domoljuba" koji su spremni na sve kako bi se "sačuvao dignitet Domovinskog rata i grada Vukovara". >> Postavljene prve ćirilične ploče u Vukovaru!