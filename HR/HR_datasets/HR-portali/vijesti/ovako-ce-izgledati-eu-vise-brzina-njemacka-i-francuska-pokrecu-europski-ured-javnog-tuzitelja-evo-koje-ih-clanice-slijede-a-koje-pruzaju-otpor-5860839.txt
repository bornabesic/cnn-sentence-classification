Veći blok država članica EU, među kojima i Hrvatska, pokrenula je planove za uspostavljanje Ureda javnog tužitelja na razini EU, javlja AFP. Radi se o inicijativi koja okuplja 16 država članica, s Njemačkom i Francuskom kao najvećim sudionicima, a koja pruža prvi pogled kako bi mogli funkcionirati mehanizmi 'Europe više brzina'. Iako se većina država članica zalaže za uspostavu Ureda javnog tužitelja, manji broj država pružao je velik otpor, izražavajući zabrinutost zbog mogućeg gubitka suvereniteta. Prema objavi Europskog vijeća, grupa od 16 država najavila je svoju namjeru pokretanja 'pojačane suradnje' kako bi osnovali Europski ured javnog tužitelja. Procedura 'pojačane suradnje' dopušta grupi od najmanje devet država da zajedno pokrenu integraciju ili suradnju u nekom području bez sudjelovanja drugih država članica. Ova inicijativa dolazi nakon zadnjeg sastanka čelnika EU u Rimu, gdje su potpisali deklaraciju po kojoj je moguće napredovati različitim brzinama. Osim Njemačke, Francuske i Hrvatske, među 16 država osnivača Ureda javnog tužitelja su i Belgija, Bugarska, Cipar, Češka, Grčka, Španjolska, Finska, Litva, Luksemburg, Portugal, Rumunjska, Slovenija i Slovačka. Osim Ujedinjenog Kraljevstva, koje napušta EU, u inicijativi su odbili sudjelovati Švedska, Italija, Nizozemska, Estonija, Latvija, Poljska, Mađarska, Austrija, Irska, Danska i Malta.