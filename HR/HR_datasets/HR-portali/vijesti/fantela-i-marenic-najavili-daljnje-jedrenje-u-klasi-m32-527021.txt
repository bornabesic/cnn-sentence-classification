U svom premijernom nastupu oni su u uvali Peškera zajedno s Rajkom Kujundžićem i Mihovilom Fantelom osvojili sjajno četvrto mjesto što im je bio najbolji poticaj za nastavak karijere u smjeru utrka World Match Racing Toura koje se održavaju u najatraktivnijim destinacijama današnjice poput Miami Beacha.  Naš proslavljeni skiper Šime nije krio zadovoljstvo debijem u Poreču: Jako sam ponosan na nas, držali smo se junački, apsolutno smo dominirali cijelom nedjeljom. Jedino što nam nedostaje je više regatarenja u ovoj klasi. Planiramo nastaviti jedriti u M32, svakako. World Match Racing Tour ekskluzivno je natjecanje na kojem, uz America´s Cup i Volvo Ocean Race, nastupaju najbolji nautičari svijeta. Prvo porečko izdanje jedrilo se prošlog vikenda, od četvrtka 25. do nedjelje 28. svibnja,  a na njemu je, osim hrvatskog Croatia Match Racing Teama, nastupilo još devet posada iz SAD-a, Švedske, Danske, Nizozemske, Francuske, Novog Zelanda i Poljske. Oni su se natjecali u dvobojskim plovovima u uvali Peškera na tek stotinjak metara od obale, a gledatelji su u njihovim atraktivnim nadmetanjima prepunim skokova, naglih zaokreta i pravih akrobacija uživali duž cijelog zaljeva koji je smješten u centru grada. Pobjednik regate Croatia Match Cup Poreč 2017, Francuz Quentin Delapierre prije penjanja na najviše postolje je izjavio: Danas smo u polufinalu dva puta jedrili protiv Fantele i bilo nam je zaista teško. Na kraju smo pobijedili Hrvate 2:1, a nakon toga u finalu i Nizozemce. Stvarno sam uživao u ovoj regati, posebno u pogledu na prekrasnu staru jezgru Poreča. Za nas je ova pobjeda iznimno važna, jer smo se kvalificirali za dalje, zbog čega smo i došli u Hrvatsku. Drugo izdanje Croatia Match Cupa najavljeno je za proljeće sljedeće godine. Tema: Promo sadržaj