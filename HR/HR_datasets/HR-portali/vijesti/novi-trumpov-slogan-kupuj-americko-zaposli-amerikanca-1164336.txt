Nakon početnih koraka oko pokretanja gradnje zida prema Meksiku ili zabrane ulaska u SAD za državljane nekoliko muslimanskih zemalja, američki predsjednik Trump počeo je vući prve konkretne poteze vezane uz američko gospodarstvo koje je najavljivao u svojoj predizbornoj kampanji. U Wisconsinu je, naime, u jednom od okruga koji je glasao za njega i koji mu je omogućio pobjedu na izborima, potpisao novu predsjedničku odluku pod nazivom “Kupuj američko, zaposli Amerikanca”, koja će smanjiti broj izdanih viza za visokokvalificirane strane stručnjake, ali i prisiliti državne agencije da pri nabavci favoriziraju američke proizvode. ‘Mliječni rat’ s Trudeauom Trump je odluku potpisao u sjedištu tvrtke Snap-on, simbolično, kompanije koja se bavi proizvodnjom alata, a prema tom dokumentu, izdavanje H-1B viza bit će znatno pooštreno. Riječ je o vizama koje mahom koriste strani zaposlenici visokotehnoloških tvrtki iz Silikonske doline. Ujedno, planira se i redefinicija dosadašnjeg modela izdavanja useljeničkih viza koje se, njih 85 tisuća na godinu, dijele putem lutrije. Te će lutrijske vize sada preferirati visokoobrazovane useljenike. Drugi dio odredbe potpisan u sjedištu kompanije nalaže državnim agencijama da prilikom nabavki prednost daju proizvodima koji su proizvedeni na području SAD-a. Predsjedničke odluke nisu jedini gospodarski potez koji je Trump povukao. Američki predsjednik, prema svemu sudeći, spreman je na otvaranje trgovinskog rata s Kanadom i to zbog mliječnih proizvoda. Doduše, za to svakako ima osnove jer je vlada Justina Trudeaua uvela cijeli niz protekcionističkih mjera koje se odnose na visoke carine da je izvoz mlijeka na područje Kanade postala gotovo nemoguća misija, ne samo za farmere i tvrtke iz SAD već i za one iz Europske unije i ostatka svijeta. – Obranit ćemo naše farmere jer u Kanadi se događaju neki vrlo nefer procesi – ustvrdio je Trump. Udruga američkih proizvođača mlijeka zatražila je od predsjednika da prisili Trudeaua na povlačenje carinskih uredbi jer kanadsko mlijeko i dalje ima povlašten položaj na američkom tržištu, ustvrdio je američki predsjednik. Još uvijek nije potpuno jasno na koji će način uvjetovati Kanadi da povuče sporni zakon, ali prilično je izvjesno kako će SAD ići na uvođenje zaštitnih carina prema Kanadi, iako to ne bi smjeli učiniti prema NAFTA sporazumu o slobodnoj trgovini. – Ako ne možemo mijenjati odredbe sporazuma, onda će se SAD radije povući iz NAFTA-e nego ostati u sustavu koji šteti našim proizvođačima – kaže Trump. >>Novi udarac: Trump zaprijetio da je poslao flotu, ali izgleda da se ipak samo 'šalio'... >>VIDEO Trump napravio novi gaf, a Melanijina reakcija nasmijala je cijeli svijet!​ 