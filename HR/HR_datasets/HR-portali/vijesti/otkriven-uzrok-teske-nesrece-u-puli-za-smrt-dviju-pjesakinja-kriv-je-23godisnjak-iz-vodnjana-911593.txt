Foto: Regional Express, Dusko Marusic/PIXSELL   NEPROPISNO pretjecanje kolone vozila uzrok je teške prometne nesreće u ponedjeljak u 23,40 sati u Puli, u kojoj su poginule dvije pješakinje od 49 i 51-godišne iz Pule, dok je treća teže ozlijeđena, izvijestila je u utorak istarska policija nakon obavljanja očevida.  Nesreća se dogodila u Ulici 119. brigade, kada je 45-godišnji vozač iz Svete Nedelje, osobnim vozilom BMW švicarskih registracija počeo skretati ulijevo na parkiralište. Pri tome u njegov automobil udario je drugi BMW, njemačkih registracija, kojeg je iz istog smjera vozio 23-godišnjak s područja Vodnjana, a koji je nepropisno pretjecao kolonu vozila.  Uslijed sudara BMW njemačkih registaracija odbio se i udario u tri pješakinje, koje su hodele nogostupom kod ulaza na parkiralište.   Na mjestu nesreće poginula je 49-godišnja žena, dok su druge dvije pješakinje - od  51 i 45 godina zbog teških ozljeda prevezene u pulsku Opću bolnicu, gdje je 51-godišnja Puljanka pola sata nakon ponoći umrla. Treća pješakinja zadobila je teške tjelesne ozljede, a prema informacijama iz pulske bolnice, izvan je životne opasnosti.   Ni jedan od vozača nije bio pod utjecajem alkohola, utvrdila je policija.  Za vrijeme trajanja očevida, od ponoći do 3.15 sati, Ulica 119. brigade bila je zatvorena za promet.    Prema podacima Policijske uprave istarske, od početka godine ovo je dvanaesta prometna nesreća s ukupno 13 poginulih, što je više nego prošle godine kada se u istom razdoblju dogodilo devet prometnih nesreća s 12 poginulih osoba. Osim toga, od početka godine u Istarskoj županiji poginulo je pet pješaka, dok je lani u istom razdoblju smrtno stradao jedan pješak.