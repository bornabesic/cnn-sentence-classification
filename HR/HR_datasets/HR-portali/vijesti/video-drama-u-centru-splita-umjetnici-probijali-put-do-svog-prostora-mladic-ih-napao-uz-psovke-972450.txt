Foto, video: Index  SPLITSKA udruga Adria Art Annale popodne je brusilicom i maljem uspjela prokrčiti put do svoje prostorije u Dioklecijanovoj ulici koju je zauzeo bivši Hajdukovac Darko Miladin. Zazidao je vrata, a potom postavio i čeličnu ploču. Fizičkog rada prihvatili su se predsjednik Udruge AAA Antej Jelenić i aktivist Radničke fronte Zoran Burić. Vrlo je dramatično postalo nakon par minuta kada je rastrojeni mladić napao nekoliko umjetnika koji su se okupili na prvom katu ispod prostorija udruge. Neke je udario, neke dobro izgrebao. Jedva su ga odvukli. Mladić je vikao na Jelenića, koji mu je pokušavao objasniti da je Miladin bespravno zauzeo njihov prostor koji udruga koristi 15 godina. Miladin je sve to nijemo promatrao s par metara udaljenosti.  Snimka napada rastrojenog mladića počinje na 13:24 Policija sve legitimirala Ubrzo je stigla i policija. Legitimirali su sve koje su zatekli u prostorijama Udruge AAA, a u policijsku postaju odveli su Anteja Jelenića i Tenu Mustač, kako bi im dali izjavu zbog prijetnji koje su im upućene. Policija je otišla i na drugu stranu, s Miladinom. Bio je tamo i mladić koji se htio obračunati s Jelenićem.     Darko Miladin u Dioklecijanovoj uređuje hotel, a sporna prostorija nije u njegovom vlasništvu. Prije 10 dana došlo je do sukoba koji je završio privođenjem Jelenića i Burića na Prekršajni sud. Miladin od tada nosi Schanzov ovratnik.  Grad Split izdao je Miladinu nalog da prostoriju vrati u prvobitno stanje, no on to nije napravio. Zvuk brusilice iz prostorija Udruge AAA čuo se i na 30-ak metara udaljenom Peristilu. Nemile scene bili su prisiljeni gledati mnogobrojni turisti koji su se zatekli u blizini. Umjetnici su odlučni organizirati dežurstva kraj probijenog prolaza kako Miladin ne bi uzvratio i opet postavio zapreke.