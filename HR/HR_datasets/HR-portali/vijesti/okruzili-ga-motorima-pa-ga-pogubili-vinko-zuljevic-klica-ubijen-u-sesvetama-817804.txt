«»Foto: Petar Glebov/PIXSELL, FAH JUTROS je u 7.55 sati u zagrebačkim Sesvetama, u Glavnoj ulici, došlo do ubojstva. Više nepoznatih počinitelja usmrtilo je iz vatrenog oružja 57-godišnjeg umirovljenog časnika HVO-a Vinka Žuljevića Klicu, potvrdio je zamjenik državne odvjetnice u Zagrebu Jurica Ilić. > Godinama ga se povezivalo s mafijom: Tko je bio Vinko Žuljević Klica? Doznaje se kako je Klicu nepoznat broj ljudi okružio motorima te ga prisilio da napusti vozilo. Nakon toga je pogubljen. Policija intenzivno traga za počiniteljima i vozilima kojima su se počinitelji udaljili s mjesta događaja. Očevid je u tijeku, a policija poduzima intenzivne mjere za razrješenja svih okolnosti događaja, rekao je Jurica Ilić novinarima na mjestu zločina.  Potvrdio je da je Žuljević jedini stradali, ali u interesu istrage nije se izjasnio na novinarski upit je li Žuljević bio naoružan. Klica ubijen za vrijeme povratka s mise  Upitan je li u blizini bilo puno očevidaca događaja, s obzirom da se ubojstvo dogodilo nakon rane jutarnje mise u blizini svetišta Sv. Antuna Padovanskog u Sesvetama, Ilić je rekao da se ubojstvo dogodilo na mjestu gdje nije bio okupljen veći broj ljudi te nije bilo nikoga u neposrednoj blizini koji su mogli stradati.  Očevid još traje, a policija preusmjerava promet na dijelu Sesvetske ceste. Sumnja se kako je ubojstvo povezano s obračunom zagrebačkog kriminalnog podzemlja, jer se ubijenoga zadnjih godina često povezivalo sa zagrebačkom mafijom. Klicini atentatori zapalili Škodu? U jutarnjim satima zapaljena je Škoda bosansko-hercegovačkih registarskih oznaka na Novoj Branimirovoj, a izgledno je kako se radi o vozilu koje su Klicine ubojice koristile te koje su, nakon atentata, odlučili uništiti kako bi prikrili sve potencijalne tragove koji bi mogli voditi do njih. > FOTO Atentatori na Klicu zapalili Škodu koju su koristili jutros za vrijeme ubojstva? Oslobođen optužbi za ubojstvo Veselina Marinova Podsjetimo, Klica je oslobođen optužbi za ubojstvo Bugarina Veselina Marinova, tjelohranitelja Mladena Naletilića-Tute i suradnika hrvatskih obavještajnih službi, 2002. godine u Zagrebu. Sud je odlučio kako je Klica u Marinova pucao u samoobrani. Klica i njegovi branitelji u istrazi su tvrdili da je Marinov prvi zapucao iz malog revolvera, te da se Žuljević, koji se odmah nakon ubojstva prijavio policiji, samo branio.  Žuljevićev iskaz potvrdio je 2003. godine njegov kum Vladimir Rajić, koji je bio i jedini očevidac ubojstva. Klica je bio na glasu kao jedan od opasnijih ljudi u Zagrebu, a imao je logističku podršku bivših vojnika HVO-a, koji su nakon rata iz BiH došli u Zagreb. Fotografija sa suđenja Nikici Jelaviću, 2009. godina