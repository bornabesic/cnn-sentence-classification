Samo nekoliko sati nakon što je Hrvatski sabor većinom glasova donio Zakon o postupku izvanredne uprave u trgovačkim društvima od sistemskog značaja za državu, u javnosti nazvan 'lex Agrokor', taj je zakon objavljen u Narodnim novinama. Za zakon su glasovala 83, protiv ih je bilo 46, a dva suzdržana od ukupno 131 zastupnika nazočnog u sabornici Iako je donošenje tog zakona potaknula kriza u koncernu Agrokor, iz Vlade su ustrajno ponavljali kako se on ne donosi da bi se spasio jedan čovjek, u ovom slučaju Ivica Todorić, već kako bi se zaštitilo hrvatsko gospodarstvo i radnici. Zakon možete u cijelosti pročitati na web stranici Narodnih novina, a važno je napomenuti kako prema svojem posljednjem, 50. članku, na snagu stupa prvoga dana od dana objave u Narodnim novinama. Dakle, u petak. Plenković održao sastanak s Koordinacijskim odborom banaka kreditora Agrokora Iz Vlade su u četvrtak poslijepodne poslali priopćenje za javnost u kojem stoji da se premijer Plenković sastao s odborom kreditora Agrokora. Priopćenje prenosimo u cijelosti. Predsjednik Vlade Andrej Plenković sastao se danas u Banskim dvorima s predstavnicima Sberbanka, VTB Bank (Austria), Erste&Steiermarkische, Raiffeisenbank te Privredne i Zagrebačke banke na njihov zahtjev. Predsjednik Vlade predstavnike banaka detaljnije je upoznao sa Zakonom o postupku izvanredne uprave u trgovačkim društvima od sistemskog značaja, koji je danas usvojen u Hrvatskom saboru te nastojanjima koje poduzima Vlada Republike Hrvatske vezano uz financijske poteškoće u Agrokoru kako bi zaštitila gospodarsku i financijsku stabilnost Hrvatske. Predstavnici Koordinacijskog odbora banaka pozdravili su donošenje zakona te izrazili spremnost da osiguraju likvidnost kompanije i sigurnost dobavljačima ukoliko dođe do primjene Zakona.