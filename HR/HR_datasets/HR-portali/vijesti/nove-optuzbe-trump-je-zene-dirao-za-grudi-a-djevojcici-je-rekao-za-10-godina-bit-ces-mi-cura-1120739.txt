Nakon što su se prošloga tjedna u javnosti pojavile snimke na kojim je na vulgaran način govorio o ženama, republikanski kandidat za američkog predsjednika Donald Trump suočava se s novim optužbama, ovoga puta o nedoličnom ponašanju prema ženama, o čemu su za The New York Times u srijedu svjedočile dvije žene. Navode dviju žena, koje su Trumpa optužile za neprimjereno diranje, njegov je glasnogovornik nazvao izmišljotinom, no to bi moglo dodatno naštetiti Trumpovoj kampanji nekoliko tjedana uoči predsjedničkih izbora, koji će se održati 8. studenoga. Jedna od žena, Jessica Leeds, ispričala je kako ju je Trump uhvatio za grudi i pokušao staviti ruku pod suknju prilikom leta u zrakoplovu za New York 1980., dok je druga žena, Rachel Crooks, opisala kako ju je Trump 2005. poljubio u usta kod dizala u Trump Toweru na Manhattanu, gdje je radila kao recepcionarka u tvrtki za nekretnine. Iz Trumpova stožera zanijekali su te tvrdnje rekavši kako je cijeli članak fikcija, te da je The New York Times objavio klevete koje poprimaju osobine koordiniranog atentata na Trumpa. A na internetu se pojavila i snimka iz 1992. sa snimanja božićnog izdanja emisije Entertainment Tonight na kojoj, tada 46-godišnji Trump, za 10-godišnju djevojčicu kaže da će mu za 10 godina biti cura. Trump je upitao djevojčicu: – Ideš li gore pokretnim stepenicama? Ona mu je odgovorila "da" nakon čega je uslijedila sporna izjava: – Pogledaj ju, ona će mi za 10 godina biti cura. Možeš li vjerovati?! Snimka je zgrozila američku javnost koja Trumpu daje sve manju potporu. Prema posljednjim anketama, za njega bi glasovalo 41 posto birača, a za Hillary Clinton 48 posto.