Majka uhićene Chiare Pašić, koja je mučki usmrtila svoga trogodišnjeg sina Denisa, odlučila je za HRT iznijeti svoju stranu priče o strašnoj tragediji. - Svi smo krivi, svi smo zakazali, jer nismo znali čitati između redova. Ovako više ne može dalje. Tražim samo jedno, da ova smrt ne bude uzaludna, rekla je Rita Rojnić, baka ubijenog Denisa, koja skrbi o maloljetnoj kćeri Chiare Pašić, koja ima 14 godina. Tvrdi da je s kćeri kontaktirala nekoliko sati uoči ubojstva te da ništa nije upućivalo da bi se moglo dogoditi nešto strašno. - Rekla je da su večerali, da će ga okupati, staviti spavati, sve je bilo uobičajeno, rekla je Rita Rojnić dodajući da je uvijek bila pomalo zabrinuta za unuka. - Uvijek sam se bojala da malog ne zaključa i ode negdje, ali ovome se nisam nadala, ispričala je za HRT. Chiara od 15. godine ima psihičke probleme koji su se ponajviše očitovali u stalnim lažima i brojnim seksualnim vezama. Kao maloljetnica rodila je kćer koja danas živi s bakom. Psihičku nestabilnost liječnici su utvrdili više puta, no umjesto odlaska na liječenje Chiara je 2011. godine otišla u Bosnu i Hercegovinu. Potkraj prosinca 2016. vratila se u Pulu s tada dvogodišnjim Denisom čiji je otac završio u zatvoru zbog problema s drogom. Chiarina majka ističe da je više puta od Centra za socijalnu skrb tražila pomoć, a oni su joj odgovarali da oni ništa ne mogu napraviti dok policija ne izađe na teren. Rita Rojnić priznaje da je dijelom kriva za dječakovu smrt. - Imam grižnju savjesti, nije mi palo na pamet da bi se tako nešto moglo dogoditi. Nisam još posjetila vlastitu kći. Nemam hrabrosti pogledati je u oči i zagrliti. Rita Rojnić kao još jedan veliki propust ističe činjenicu što iz Centra ni nakon sedam dana nisu nazvali da pitaju kako je kći Chiare Pašić proživjela traumatični događaj. - Curica teško podnosi činjenicu da joj je majka ubila brata. Slomljena je. Nitko nije nazvao da pita treba li mi psihološka pomoć za nju, zaključuje ogorčeno Rita.