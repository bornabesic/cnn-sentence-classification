Foto: FAH SRPSKOM Ministarstvu prosvjete, Odboru za obrazovanje, predsjedništvu Srpske akademije nauka (SANU)  i sveučilištima diljem Srbije predana je peticija za reviziju nastave Darwinove teorije evolucije, objavili su mediji u petak.   Peticiju su potpisala 52 akademika, znanstvenih savjetnika i profesora fakulteta, 61 doktor znanosti, pet magistara znanosti i pedeset liječnika  specijalista, piše dnevnik “Danas”.  Među potpisnicima su i 24 inženjera, 19 profesora srednjih škola, 14 filozofa, filologa i sociologa, 25 diplomiranih pravnika i ekonomista, pet farmaceuta i kemičara, osam umjetnika kao i pet novinara i svećenika.  Potpisnici mole nadležne institucije da “ozbiljno razmotre navedene činjenice u  obrazloženju peticije te razmjerno važnoj ulozi u državi i društvu doprinesu realnom sagledavanju i usuglašavanju navedenih činjenica".  Dekan Biološkog fakulteta u Beogradu Željko Tomanović ocijenio je da se radi “o starim, potpuno anakronim i neznanstvenim idejama za koje ne postoji nijedna znanstvena spoznaja koja bi im išla u prilog”.  “Mada sam siguran da državne institucije neće ozbiljno shvatiti peticiju, ipak će visokoškolske i znanstvene ustanove reagirati kod nadležnih", rekao je Tomanović za "Danas".  Inicijative i gledišta navedena u peticiji o  navodno “spornoj” Darwinovoj teoriji evolucije nisu novost u srbijanskom obrazovanju.   Sveučilišna profesorica i bivša ministrica prosvjete u vladi Vojislava Koštunice, Ljiljana Čolić, govorila je da je moguće izbacivanje Darwinove teorije evolucije iz nastavnog programa nakon čega je, pod pritiskom znanstvenih krugova 2004. godine podnijela ostavku.