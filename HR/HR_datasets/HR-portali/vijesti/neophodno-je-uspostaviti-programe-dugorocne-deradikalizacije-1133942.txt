Predsjednica RH Kolinda Grabar-Kitarović u srijedu je u Rijeci rekla kako je "na njoj i na svima u BiH" da pripadnici terorističke organizacije ISIL koji se vraćaju ne naprave problem i da je neophodno uspostaviti programe njihove dugoročne deradikalizacije, a da se neće raspravljati oko njihova broja i preko medija. Predsjednica Grabar-Kitarović izjavila je u utorak u Dubrovniku kako se treba suočiti s činjenicom da se iz tzv. Islamske države u BiH vraćaju tisuće boraca, a zamjenik ministrice obrane BiH Sead Jusić u srijedu  je u Zagrebu rekao da u BiH raspolažu podatkom o njih 140 te kako je ozbiljan problem ako je broj koji je hrvatska predsjednica iznijela točan, a "još ozbiljniji" ako nije. – Nećemo se prepucavati preko medija i oko brojeva, ovo su preozbiljne teme za sigurnost Hrvatske i BiH. Dovoljna je jedna osoba da napravi problem – rekla je predsjednica Grabar-Kitarović na upit novinara da komentira različite podatke o broju boraca ISIL-a u BiH. – Na meni je i na svima u BiH da osiguramo da jedna, stotine ili tisuće osoba ne naprave problem, a u tome je neophodno uspostaviti programe dugoročne deradikalizacije osoba koje se vraćaju. Nemojmo od toga raditi skandale, ali moram reći da sam zabrinuta i neću stati u zadaći zaštite sigurnosti građana – rekla je.  – Idemo hladnih glava sagledati kakvo je stanje, dogovoriti se kako ćemo surađivati i rješavati ta pitanja. Meni je bitno da su građani Hrvatske i svi građani BIH, sva tri naroda, sigurni, da ne zaštitimo samo osobnu sigurnost nego i vrijednosti i načela  iza kojih stojimo kao demokratski sustavi – rekla je predsjednica Grabar-Kitarović novinarima danas u Rijeci. – Krajnje vrijeme je da se povežemo, da uspostavimo konkretnu suradnju i prestanemo od ovoga stvarati situaciju tko će biti u pravu i ispasti veći frajer – rekla je. Grabar-Kitarović istaknula je da želi da BiH bude demokratska, samostalna, politički emancipirana, suverena država te da potpuno podržava njezin teritorijalni suverenitet i integritet, sva ljudska i građanska prava, jednakopravnost svih naroda i prosperitet svakog njezina građana. Na novinarsko pitanje trebaju li i građani biti zabrinuti, Grabar-Kitarović kazala je da nema razloga za paniku. Istaknula je da je bitno izraditi sustav domovinske sigurnosti u današnje vrijeme sigurnosnih ugroza raznih oblika.  – Vidite što danas govore političari u EU, dolazi na ono na što sam upozoravala prošle godine – rekla je, spominjući sigurnosne ugroze Hrvatske, jugoistočne Europe, ali i cijele Europe. – Osim što sam predsjednica Hrvatske, imam vrlo snažan background u području međunarodnih odnosa i međunarodne sigurnosti. Jedanaest puta posjetila sam Afganistan, a tamošnje religijsko vijeće proglasilo je da su muškarci temelj društva, a žene sekundarne. Ja ne želim da se to dogodi u Hrvatskoj, BiH ili bilo gdje u EU ili svijetu – rekla je.  Ispričat ćemo se roditeljima, zamijenit ćemo čokoladice hrvatskim proizvodima Na upit da komentira slučaj iz Dubrovnika u utorak, kad je djeci podijelila pakete u kojima su bile čokoladice proizvedene u Srbiji, Grabar Kitarović  istaknula jeda je bila time neugodno iznenađena. Rekla je da nije osobno provjeravala sadržaj košarica podijeljenih djeci. – Iznimno sam razočarana jer osobno zastupam i podržavam kampanju Kupujmo hrvatsko. U toj košari našli su se proizvodi koji nisu bili hrvatske proizvodnje, a koji se nalaze na hrvatskom tržištu. Hrvatska predsjednica mora promicati hrvatske proizvode i to se više neće dogoditi – rekla je. Izvijestila je da je utvrđeno da je jedna od hrvatskih tvrtki iz Vukovara pakirala tu košaru. Roditeljima koji su dobili te čokoladice ispričat ćemo se i poslati hrvatske proizvode, dodala je predsjednica. >> Bosanskohercegovački dužnosnik: Izjava Grabar-Kitarović ozbiljno zabrinjava