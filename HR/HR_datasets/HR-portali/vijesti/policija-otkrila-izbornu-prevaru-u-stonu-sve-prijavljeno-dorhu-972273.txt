Foto: FaH NA DVA odvojena biračka mjesta u Općini Ston, pri izboru za članove vijeća općine Ston, općinskog načelnika, župana i članove županijske skupštine, došlo je do zlouporabe biračkog prava. Reagirala je dubrovačka policija, a cijeli slučaj prijavljen je DORH-u. Glasali u ime svoje obitelji   Naime, nakon kriminalističkog istraživanja policijskih službenika Policijske postaje Ston za kazneno djelo zlouporabe biračkog prava osumnjičeni su jedna ženska osoba starosti 75 godina i muškarac u dobi od 45 godina.  "Ženska osoba se sumnjiči da je glasala u ime dva člana obitelji koji su se nalazili na popisu birača, dok se muškarac, ujedno član biračkog odbora, sumnjiči da je glasao u ime četiri člana svoje obitelji koji su se također nalazili na popisu birača", potvrdili su iz dubrovačke policije, no čini se da to nije sve jer su i predsjednici biračkih odbora, dvije muške osobe u dobi od 34 i 31 godine, osumnjičene za kazneno djelo izborne prijevare. Sve u ruke DORH-a  "Policija protiv osumnjičenih podnosi kaznene prijave nadležnom državnom odvjetništvu", obavijestio je MUP.  U Stonu nema drugog kruga izbora za općinskog načelnika nakon što je Vedran Antunica iz HDZ-a dobio 58.7 posto glasova. Lista HDZ-a u Općinskom vijeću osvojila je 45,7 posto glasova.