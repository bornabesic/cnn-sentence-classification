Imam i njegov asistent ubijeni su u subotu u New Yorku, javljaju američki mediji pozivajući se na izvore u policiji, a prenosi agencija DPA. Atentator je ubio dvojicu muškaraca pucnjevima u glavu iz neposredne blizine, a ubojstva su se dogodila u njujorškoj četvrti Queens u blizini džamije. Hank Sautner iz njujorške policije identificirao je imama kao 55-godišnjeg Maulama Akonjeea, dok njegov pomoćnik, koji je preminuo u bolnici, još nije identificiran. Izvješća o ovom zločinu ne navode motive ubojice koji je, nakon što je pucao na imama i njegovog pomoćnika u blizini džamije, pobjegao i policija još uvijek za njim traga. Imam Akonjee u New York je stigao iz Bangladeša prije manje od dvije godine. Prema izvješćima s mjesta zločina, mnogi koji su se našli u blizini smatraju da se radi o ubojstvu iz mržnje. Khairul Islam koji se zatekao u džamiji smatra da je posredni krivac za ova ubojstva republikanski predsjednički kandidat Donald Trump. "Trump i njegovi dramatični istupi su kreirali islamofobiju", izjavio je Islam za dnevnik Daily News. Donald Trump je često u svojim istupima pozivao na zabranu ulaska muslimanskim imigrantima na tlo Sjedinjenih Američkih Država. >> Danski muslimani poručili: 'Mi smo spremni pokopati ubojicu svećenika'