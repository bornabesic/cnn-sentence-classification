Foto: Hina MINISTARSTVA rada i mirovinskoga sustava reagiralo je na zahtjev Matice hrvatskih sindikata (MHS), Saveza samostalnih sindikata Hrvatske (SSSH) i Mreže mladih Hrvatske (MMH) za ukidanjem mjere stručnog osposobljavanja za rad (SOR) i vraćanja pripravništva, istaknuvši da je krenulo u osnivanje radne skupine koja bi kroz praćenje provedbe mjera aktivne politike zapošljavanja omogućila poticanje stvarnog zapošljavanja pripravnika. MHS, SSSH i MMH pozvali su ministra rada i mirovinskoga sustava Tomislava Ćorića da oformi radnu skupinu s predstavnicima socijalnih partnera i organizacija mladih koja će odmah pristupiti redefiniranju mjera aktivne politike zapošljavanja, s ciljem ukidanja SOR-a i vraćanja pripravništva kao standardnog modela ulaska u svijet rada. Uskoro Radna skupina za praćenje provedbe mjera aktivne politike zapošljavanja  Ministarstvo rada i mirovinskoga sustava još 21. ožujka pokrenulo je postupak osnivanja Radne skupine za praćenje provedbe mjera aktivne politike zapošljavanja u koju će biti uključeni predstavnici ministarstva, socijalnih partnera, HGK-a, HOK-a te udruga civilnog društva. Nakon što od svih predviđenih dionika zaprimimo imenovanja, osnovat ćemo radnu skupinu. Budući da su se nove mjere počele provoditi od ožujka, do početka rada radne skupine bit će vidljivi prvi rezultati provedbe mjera, kaže se u priopćenju Ministarstva. Cilj radne skupine bit će analiza provedbe mjera, predlaganje novih mjera te izrada novog strateškog dokumenta vezanog za provedbu mjera aktivne politike zapošljavanja od 2018.- 2020. godine. SOR ne smije spriječiti redovno zapošljavanje  Uvođenjem niza promjena u SOR ograničili smo široku dostupnost mjere te smo je usmjerili u realni sektor, gdje su veće mogućnosti ostanka osobe u zaposlenosti, navodi Ministarstvo u priopćenju. Ministarstvo je više puta istaknulo kako provedba SOR-a ne smije zapriječiti redovite putove zapošljavanja pripravnika, jer SOR predstavlja mjeru za stjecanje prvog radnog iskustva, a nikako nije zamjena za zapošljavanje pripravnika. U trenutku kad bilježimo pozitivne rezultate u gospodarskim kretanjima i na tržištu rada, cilj nam je poticati i promicati stvarno zapošljavanje pripravnika kod poslodavaca, ističe Ministarstvo i najavljuje da će se u predstojećem razdoblju zalagati za povratak instituta pripravništva.