Hrvatska ne smije biti zemlja proceduralnih pogrešaka, pogotovo onih koje se temelje na sramotnoj političkoj trgovini. Hrvatska treba stabilnu vlast, ali bez klijentelizma i korupcije jer stabilna vlast s korupcijom nas vodi u smrt. Hrvatska treba promjene, ali njih ne mogu osigurati ljudi za koje glas dižu osumnjičenici koje se oslobađa proceduralnim pogreškama – poručio je čelnik Mosta Božo Petrov danas u Osijeku. Osvrnuo se tako na "slučaj Saucha" i "aferu dnevnice". – Svi hrvatski građani vide što se događa u ovih mjesec dana i ne može se dogoditi da građani izađu na lokalne izbore i daju opet glas HDZ-u i SDP-u koji su pokazali da im apsolutno ništa nije sveto, da drže građane korisnim budalama. Želim da svi građani iskoriste 21. svibnja i pokažu da ne podržavaju ovakav način vođenja politike. Ako ništa, dali smo im mogućnost, apsolutno svima, da vide kako se 25 godina vodila politika u državi, da vide sav mulj i močvaru politike koju su nam priuštili i HDZ i SDP – rekao je Petrov. Most je pokazao, nastavio je, "što znači štititi nacionalne interese". – Oni se pozivaju na veliku koaliciju. Andrej Plenković kaže "o tom – potom", znači ne isključuje ju. Po našim informacijama, na marginama su već počeli takvi sastanci – izjavio je. Miroslav Šimić, kandidat Mosta za gradonačelnika Osijeka, ustvrdio je kako su pod pritiskom aktualne vlasti ne samo donedavni dužnosnici Mosta, "nego i njihove obitelji". – Naša Osječanka Sanja Mišević, donedavna državna tajnica u ministarstvu pravosuđa, podnijela je žrtvu za Hrvatsku odlazeći na to mjesto. Otišla je s posla odvjetnice u Osijeku, gdje je imala dobre materijalne uvjete, a s njom se u Zagreb preselila i njezina obitelj. Štetu sada trpi i obitelj, od vlasti. Zanimljivo je da osječka bolnica, iz koje liječnici odlaze i u inozemstvo, više ne treba muža Sanje Mišević, poznatog specijalista radiologije Tončija Miševića, s desetljećima prakse – naveo je Šimić. Objasnio je kasnije kako se Dr. Mišević, kada mu je supruga odlazila na radno mjesto u Ministarstvo pravosuđa, zatražio i dobio premještaj u bolnicu Dubrava. – Kad je zatražio povratak u Osijek, nije ga dobio – otkrio je. – Nikad nisam bila ponosnija što sam članica Mosta i ako me netko htio zaplašiti, dobio je samo kontraefekt – poručila je Sanja Mišević, inače kandidatkinja za dogradonačelnicu Osijeka. Građanima Osijeka poručila je kako je "glas za Dragana Vulina zapravo glas za Branimira Glavaša, a glas za Ivanu Šojat glas je za koaliciju koja je bila na vlasti zadnje četiri godine". Na upit kako komentiraju veliku prednost u anketama aktualnog gradonačelnika Ivice Vrkića te je li to rezultat Vrkićeve kvalitete ili slabosti ostalih kandidata, Šimić je odgovorio kako "svaki gradonačelnik u kampanju ulazi s vrlo visokom prednošću".     