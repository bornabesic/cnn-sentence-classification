Ruski ratni brodovi stigli su pred sirijsku obalu u istočnom Mediteranu kao pojačanje ruskim vojnim snagama u tom području, rekao je u subotu ruski vojni zapovjednik. Zapovjednik nosača zrakoplova "Admiral Kuznjecov" Sergej Artamonov izjavio je za rusku državnu televiziju putem video veze da se brodovi sada nalaze u "predviđenoj zoni... u istočnom Mediteranu" i da "zajednički provode zadaće, manevre zapadno od sirijske obale". Ruski ratni brodovi stigli su iz Sjevernog mora preko La Manchea. NATO je pozorno pratio njihovo kretanje. Glavni tajnik NATO-a Jens Stoltenberg izrazio je zabrinutost da će brodovi biti iskorišteni kao potpora ruskoj vojnoj operaciji u Siriji i "povećati patnje ljudi i civila." Zapovjednik nosača zrakoplova potvrdio je da zrakoplovi već polijeću s nosača u izviđanje područja sukoba. "Letovi se odvijaju praktički svaki dan zadnja četiri dana", rekao je. Ruska televizija razgovarala je i sa zapovjednikom nuklearne krstarice "Petar Veliki". Na pitanje nadlijeću li ih strani zrakoplovi, zapovjednik Vladislav Malakovski rekao je da se "boje prići na manje od 50 kilometara, jer znaju koliko je krstarica moćna." 