Proračun za 2017. je sastavljen i tijekom dana Vlada će ga uputiti na usvajanje u Sabor, ali u njemu i dalje postoji otvorena stavka. Sporazum sa sindikatima zaposlenika državnih i javnih službi nije postignut pa će se o eventualnom kompromisu poslodavca-države i zaposlenika raspravljati i u petak, stoga je moguće da Vlada uputi amandman kojim bi se regulirala prava radnika. Sindikati su pred resornog ministra Tomislava Ćorića, kažu nam izvori, došli sa zahtjevom teškim dvije milijarde kuna, a sudeći po smjernicama koje je Vlada objavila prošli tjedan, država im je na početku razgovora nudila poboljšanje uvjeta koje bi stajalo do 400 milijuna kuna. Kompromis obaju strana Uzmemo li u obzir da povećanje plaće za 0,5 posto koje svake godine dobivaju zaposlenici svih dijelova državnog sektora, njih oko 240.000 s kojima se vode pregovori, stoji oko 150 milijuna kuna, očigledno je da je država spremna ponuditi dodatnu povlasticu, ali sindikati zasad ne odustaju od zahtjeva da se ispuni obećanje dano prije sedam godina o povišici plaća za šest posto. Ipak, spremni su na kompromis pa su Vladi ponudili opciju da poveća plaće za tri posto u siječnju pa za dodatnih tri posto u srpnju, a prema izvorima iz krugova sindikata, Vlada je bila spremna dati povišicu od dva posto u siječnju pa dodatnih dva posto u prosincu iduće godine. Prijedlog sindikata stajao bi oko 1,4 milijarde kuna u 2017. godini, a ponuda Vlade stajala bi proračun 650 milijuna kuna. Hoće li se naći na pola puta teško je predvidjeti, ali obje strane spremne su za kompromis i ne žele da spor završi sudskim procesima. Ako Vlada potpuno popusti sindikatima, deficit proračuna premašit će 2,3 posto BDP-a što je otegotna okolnost u borbi za izlazak Hrvatske iz procedure prekomjernog deficita, ali ako bi se sindikati i Vlada našli na pola puta pa možda i osmislili dogovor koji bi ukupno stajao do 700 milijuna kuna, mogla bi se postići win-win pozicija, u kojoj bi zaposlenici državnih i javnih službi dobili povišicu, a ciljani bi deficit ipak ostao oko dva posto BDP-a. Deficit od 6,8 milijardi kuna Podsjetimo, u smjernicama fiskalne politike naznačeno je da će proračun za 2017. uključiti rashode države od 126,5 milijardi kuna uz očekivane prihode od 119,6 milijardi kuna čime bi se proračunski deficit odredio na 6,8 milijardi kuna ili 1,9 posto bruto domaćeg proizvoda.      >> Sindikatima javnih službi Vladina ponuda neprihvatljiva >> SSSH: Hrvatski će radnici biti zamijenjeni jeftinijim radnicima iz trećih zemalja - Pristane li Vlada na povećanje osnovice za šest posto za sljedeću godinu, bit ćemo spremni predložiti ljudima da prihvate kompromisno rješenje kao nagodbu, ali na njima će biti da odluče – poručio je s konferencije za medije sindikalni predstavnik Branimir Mihalinec kazavši da će sindikati inzistirati i na odšteti zbog nepoštovanja sporazuma o povišici tijekom 2016. godine. Mihalinec je Vladu pozvao na kompromis kako bi se izbjegli dodatni troškovi za sudske sporove, a predsjednik Matice hrvatskih sindikata Vilim Ribić kazao je da je sindikatima zadnja nada Europski sud najavivši da će se za sporazum “tući na ulici, na sudovima i u štrajku”.      