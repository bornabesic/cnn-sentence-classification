Kad je odlazio iz Vlade, Tomislav Saucha zvao ju je, neslužbeno doznajemo, u Sabor, ali odbila ga je, ostala je u Vladi. Danas je bivša tajnica Sauchina nekadašnjeg kabineta navodno ključni svjedok u istrazi kako je bivši predstojnik Ureda predsjednika Vlade iz državnog proračuna na fiktivnim dnevnicama izvukao više od pola milijuna kuna, za što ga tereti Državno odvjetništvo. U Vladu je ta tajnica došla, neslužbeno doznajemo, na poziv Jadranke Kosor iz Ministarstva branitelja te je u njezinu mandatu bila u Uredu predsjednika Vlade. - Kad je SDP došao na vlast, Milanović je iz SDP-a doveo svoju tajnicu pa su nju prebacili u Sauchin ured - prisjeća se naš sugovornik, blizak tadašnjoj Vladi. Sauchinu nekadašnju tajnicu, oni koji je poznaju, opisuju kao osobu koja kvalitetno radi posao, tajnicu od povjerenja te kao djelatnicu koja je odbijala s političkim opcijama, što su se izmjenjivale, napustiti Vladu. - Mora da je bila osoba od Sauchina velikog povjerenja jer tajnice u Uredu predstojnika Vlade rade najosjetljivije poslove, kroz taj ured prolaze povjerljiva pošta, informacije... - kaže nam poznavatelj odnosa u Vladi. Državno odvjetništvo navodi kako postoji osnovana sumnja da je Saucha “...tajnici svog Ureda usmeno nalagao izradu neistinitih putnih naloga za posebne savjetnike predsjednika Vlade”. - Nije zezancija, bit će njezina riječ protiv moje - povjerio se ovih dana Saucha jednom SDP-ovcu koji je to ispričao za Jutarnji list. Saucha, neslužbeno doznajemo, pred istražiteljima dosad nije teretio nekad nadređenog Zorana Milanovića. Prema jednoj verziji osoba bliskih istrazi, postoji sumnja da se taj novac navodno trošio na reprezentaciju - večere, ručkove i razna druga čašćenja po inozemstvu te da se to radilo na “nespretan način”. Međutim, mogu se ovih dana čuti i druge verzije gdje je mogao završiti taj novac. I dok su jedni uvjereni da Milanović ništa nije znao, drugi tu mogućnost još ostavljaju otvorenom. - Ako je Milanović znao, Saucha će sigurno progovoriti - komentiraju naši sugovornici. No, Sauchina supruga Ivana, koja je odvjetnica i u njegovu je odvjetničkom timu, u petak popodne razgovarala je s novinarom Jutarnjeg lista. Ivana Saucha - Moj muž može biti svašta, ali nije lopov. Zaista nije glup. Bio je na takvoj poziciji da je mogao gotovo što poželi, ali nije napravio ništa protuzakonito. Sada ga optužuju za putne naloge i dnevnice. Tko može i pomisliti da bi se on spustio tako nisko. To su mu sve namjestili - izjavila je Ivana Saucha u petak, ali poslije više nije odgovarala na pozive. U tom je razgovoru novinaru Jutarnjeg lista ponovila da su te “optužbe apsurdne”. - Moj muž nije kriv. Ma, kakve dnevnice, to je smiješno. Sve mu je namješteno - istaknula je Sauchina supruga. Tomislav Saucha (36) posljednjih je godina bio najbliži suradnik bivšeg premijera Zorana Milanovića, njegova desna ruka, osoba od povjerenja, osobni asistent. - Milanović ga se prebrzo odrekao - komentira jedan naš sugovornik, a drugi izvor blizak Sauchi iz SDP-a kaže da se ipak začudio kako mu je Milanović tako brzo okrenuo leđa. - Saucha bi dao život za Milanovića, i dalje ga oslovljava “šefe”, a on se sad samo udaljio - opisuje nam njihov odnos izvor blizak Sauchi. I sam Milanović je rekao kako mu je Saucha bio lojalan, ali njih dvojica nisu bili ravnopravni prijatelji. Tomislav Saucha je, pričaju nam njegovi kolege iz SDP-a, vjerovao kako njegovo vrijeme u stranci tek dolazi. Imao je velike političke ambicije, ali mu kolege zamjeraju što, otkad je postao Milanovićeva desna ruka, gotovo uopće nije dolazio u stranku   - Nisu ista generacija, Saucha je puno mlađi, ali Milanović je imao povjerenja u njega, no znao se i ružno istresati na njemu. Ovaj bi istrpio, pa bi se on istresao na niže razine. Saucha je bio posesivan spram Milanovića, nije trpio da mu je netko bliži od njega samog. Saucha je patio na moć, položaj, iz te je pozicije crpio samopouzdanje. Zapravo je preplašeni dečko koji nije bio dorastao funkcijama na koje ga se postavljalo. Ali Saucha je osoba kojoj su poznate sve Milanovićeve tajne i koja je istodobno najslabija karika iz njegova kruga - opisuje nam sugovornik njihove odnose. Upravo zato neki u SDP-u strahuju da bi Saucha mogao svašta ispričati istražiteljima. - Ne znam kako će izdržati pritvor, pa on je izuzetan čistunac, grozi se prljavštine, neće moći dugo izdržati pritvorske uvjete - kažu naši sugovornici. Tomislav Saucha učlanio se u SDP krajem 90-ih kad je imao 19 godina. Rođeni je Zagrepčanin, iz dobrostojeće obitelji. U stranci je brzo napredovao. Milanovića je upoznao još u Gradskoj organizaciji Črnomerec. Dvojac se brzo zbližio. Milanović je 2007. godine pobijedio na unutarstranačkim izborima i postao šef SDP-a, a Sauchu je vodio sa sobom. Saucha s romskim bendom na jednoj od stranačkih akcija SDP-a   - Govorio sam Milanoviću da ga pusti nekoliko godina da radi neki posao izvan politike, u nekom odvjetničkom uredu. Uvijek sam smatrao da je premlad za sve te funkcije na koje ga je postavljalo. Držao sam ga zapravo presenzibilnim, koliko god je na van to ponekad izražavao agresivnim i bahatim ponašanjem - govori nam izvor. Saucha se uglavnom držao u Milanovićevoj sjeni i tek kad je postao predstojnik njegova Ureda, postao je prepoznatljiv široj javnosti. Ostavljao je dojam da posao u kabinetu radi pedantno i posvećeno, kažu jedini, a ima i onih koji tvrde da Saucha nije baš toliko organiziran te da ni on nije ujutro na vrijeme dolazio na posao. - Saucha je slovio za škrtog predstojnika Ureda predsjednika Vlade, bio je zapravo težak na odobravanju službenih putovanja, pa i drugih troškova, što sad zvuči apsurdno - otkriva nam osoba iz njegove blizine koju je tim više ovakva sumnja neugodno iznenadila. - I dalje vjerujem da nije kriv. Saucha je vrijedan dečko, pa i sad je po cijele dane u Saboru, a s Milanovićem se naradio. Oni koji mu nisu skloni, pak, kritiziraju njihov rad. - Možeš misliti kako su vrijedno radili, pa rastjerali su sve iz Vlade da po cijele dane mogu igrati PlayStation - tvrdi naš sugovornik. Sauchu se dosad vezalo uz dva skandala: u prvom se našao 2013., kada se otkrilo da je tvrtka Plinacro sklopila ugovor s odvjetničkim uredom čija je suvlasnica bila njegova supruga Ivana Saucha, a u drugom 2015. kad je na Sljemenu, prema svjedocima, Saucha vrijeđao policajce i prijetio im poznanstvom s tadašnjim ministrom unutarnjih poslova Rankom Ostojićem. Rođen je 12. lipnja 1980. u Zagrebu. Završio je Pravni fakultet u Rijeci. Suprugu Ivanu upoznao je na zagrebačkom fakultetu. Njih dvoje su zajedno 17 godina. Žive u stanu koji je Sauchi darovala majka. Njegova je supruga do 2014. bila u većem odvjetničkom društvu iz kojega je te godine otišla te s kolegom pokrenula vlastiti ured. Prihod ureda je 2015. godine iznosio 681 tisuću kuna. Supružnici Saucha, koliko je vidljivo u njegovoj imovinskoj kartici, nisu imali, pretpostavlja se, većih financijskih problema. Prijavili su nekretnine, ušteđevinu, prihode... Tomislav Saucha na svom je Facebook profilu objavio fotografiju iz fan shopa Bijele kuće koji se nalazi nedaleko od washingtonske rezidencije američkih predsjednika   - Oni žive od svoje plaće - govori nam osoba iz njihove blizine. Dodaje da ne žive rastrošno te da nije bilo ni putovanja, ni šopinga. Saucha je rijetko javno istupao. Intervjue nije davao dok je obnašao dužnost predstojnika Ureda predsjednika Vlade, a što misli o toj funkciji, rekao je nakon odlaska s vlasti u intervjuu za tjednik Nacional kada ga je novinar pitao kako komentira najave da bi na funkciju koju je obnašao mogao doći Miljenko Manjkas. “Velik je interes za tu funkciju jer se s nje može uvelike kontrolirati sve što radi premijer. Ona je, s druge strane, jaka onoliko koliko to premijer dopusti. Obnašanje te funkcije je transmisija stavova i zadataka koje ti premijer povjeri. Ali, činjenica je da omogućava maksimalan pregled svega onoga što premijer službeno radi. Ako osoba koja će obnašati tu funkciju ne bude njegov osobni izbor, to će mu biti vrlo jasna poruka što se očekuje od njega na premijerskoj poziciji. Ako neće biti u stanju izabrati svoga prvog suradnika, onda ne znam što će moći napraviti samostalno”, odgovorio je Saucha u tjedniku Nacional. Kad su napustili Banske dvore i otkako se Milanović povukao iz političkog i javnog života, Saucha je nastavio političku karijeru u Saboru. Ima nekih koji kažu da je imao velike planove što se tiče politike, pa i da se vidio na samom vrhu stranke. - Mislio je da njegovo vrijeme na političkom vrhu tek dolazi, imao je velike političke ambicije - kaže nam sugovornik. Naš drugi izvor iz SDP-a kaže da je Saucha, otkako je s Milanovićem otišao na Markov trg, rijetko navraćao u stranačke prostorije na Iblerovu trgu pa dodaje da “ne zna tko bi za njega vodio kampanju da je želio realizirati te ambicije”. Damjan Tadic / HANZA MEDIA   - Mogu na prste jedne ruke nabrojati koliko je puta bio u stranci u posljednje četiri godine - kaže naš izvor, a vjerojatno nije dolazio jer mu nije usput. Naime, Saucha živi na Gornjem gradu, nedaleko od Vlade i Sabora. Iako mu sve manje ljudi nakon uhićenja vjeruje, ima u njegovoj blizini i onih koji još misle da možda ništa od toga za što ga se tereti nije istina. - Zašto je onda radio onakvu predstavu? Vodio Slavka Goldsteina i Nevena Budaka u Državno odvjetništvo, pa jučer s torbom hodao niz Mesničku pred novinarima, više mi izgleda kao da je potpuno izgubljen - komentira jedan naš sugovornik blizak stranci. Drugi, pak, kaže: - Napravio je sve suprotno od onoga što sugerira krizno komuniciranje koje bi mu savjetovalo da se uđe u taksi, a ne da se onako izloži pred novinarima. I zašto još nije zatražio da ga stave na poligraf? Izvor blizak Sauchi tvrdi da nije želio da ga uhite ispred kuće pa je otišao kod odvjetnice u ured i čekao privođenje. Kažu da je Saucha pod užasnim stresom otkad je ta afera protekli tjedan izašla u javnost. SDP-ovci negoduju jer su svjesni da im taj skandal nimalo ne ide u korist. - Samo nam šteti - komentira naš sugovornik. No, ima i onih koji se pitaju odakle Sauchi 1,5 milijuna kuna za jamčevinu, koliko su ponudile njegove odvjetnice, što je sudac istrage odbio te odredio jednomjesečni pritvor, a one su se žalile. Saucha je prekjučer obranu iznosio tri sata, a njegova supruga je rekla da se “aktivno branio”. Neslužbeno doznajemo kako je tvrdio da potpisi nisu njegovi jer “boluje od disgrafije, ali i disleksije”. Ukazivao je istražiteljima da bi istragu trebali usmjeriti na osobe koje su bile direktno zadužene za isplatu dnevnica te sumnja da su one navodno upletene u otkrivene nepravilnosti. Disgrafija je, naime, poremećaj u svladavanju vještine pisanja, a manifestira se neurednim i nečitljivim rukopisom, slovima koja su različite veličine i neravna, nepovezana, okrenuta na pogrešnu stranu, nedostaju ili se zamjenjuju drugim slovima, dok se disleksija prvenstveno očituje kao problem kod čitanja. Međutim, vještak koji je navodno pregledao dokumentaciju utvrdio je, kako neslužbeno doznajemo, da je velika vjerojatnost da je Sauchin potpis na 130 dokumenata. Potpredsjednik SDP-a Rajko Ostojić jučer je na Hrvatskom radiju najavio da će o statusu Sauche u SDP-u odlučiti Gradska organizacija, i to nakon odluke suda. Naglasio je da stranka ima jasnu politiku: “Ako je netko kriv ili ako postoji osnovana sumnja, treba biti isključen”. Ne očekuje da će taj slučaj naštetiti stranci. Uvjeren je da je riječ o individualnoj odgovornosti.