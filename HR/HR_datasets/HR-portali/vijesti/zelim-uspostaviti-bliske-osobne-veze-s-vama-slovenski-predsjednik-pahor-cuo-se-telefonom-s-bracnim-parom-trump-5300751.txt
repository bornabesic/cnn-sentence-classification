Slovenski predsjednik Borut Pahor u srijedu je telefonski razgovarao s novoizabranim američkim predsjednikom Donaldom Trumpom, kao i s njegovom suprugom Melanijom Trump, rođenom Slovenkom, objavio je Pahorov ured. Kako se navodi u priopćenju, Pahor je u razgovoru izrazio želju za uspostavljanjem "bliskih osobnih veza" između nove američke administracije i Slovenije, a razgovarao je i s Melanijom Trump, suprugom Donalda Trumpa, rođenom Slovenkom koja se u SAD gdje je susrela budućeg muža preselila nakon uspješne manekenske karijere u Europi. Predsjednik Pahor je prema priopćenju američkom kolegi čestitao na njegov pobjedi na izborima, te ga pozvao u posjet Sloveniji. Trump je Pahora zamolio da prenese najbolje želje slovenskom narodu. Pahor je imao i "srdačan razgovor" s Trumpovom suprugom i budućom prvom damom, te joj u svoje osobno ime i u ime svoje supruge Tanje zaželio svako dobro i mnogo uspjeha. Slovenski se predsjednik i sam u mladosti, baš kao i Trumpova supruga, bavio manekenstvom, čime je dopunjavao studentski proračun, ali je rano "zaplivao" u političke vode. Pahor važi za najpopularnijeg slovenskog političara, ali i jednog od najiskusnijih iako je samo sedam godina stariji od Melanije Trump. Do sada je bio predsjednik parlamenta, predsjednik vlade, a sada mu teče četvrta godina prvog predsjedničkog mandata.