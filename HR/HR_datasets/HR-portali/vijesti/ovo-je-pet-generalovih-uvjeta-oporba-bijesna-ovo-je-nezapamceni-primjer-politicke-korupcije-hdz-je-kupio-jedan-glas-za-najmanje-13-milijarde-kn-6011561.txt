Nezavisni saborski zastupnik Željko Glasnović danas je na Facebooku objavio kako je održao riječ te naveo pet uvjeta pod kojima je pristao dati svoj glas, a koje su mu svojim potpisom potvrdili premijer Andrej Plenković, ministar branitelja Tomo Medved i državna tajnica u Ministarstvu vanjskih i europskih poslova Zdravka Bušić. Zbog uvjeta koje je postavio Željko Glasnović, u Saboru se razvila burna polemika. Najžešći su bili SDP-ovci. Tako je Predrag Matić rekao da će nas to koštati više od milijardu kuna. - Najmanje milijardu i 300 tisuća kuna košta prva točka - rekao je Matić medijima. Dodao je da je to primjer političke korupcije za udžbenike. - Trebalo bi se zapitati što su i ostali zastupnici dobili u zamjenu za svoje glasove - kazao je Matić. Željko Jovanović dodao je da se premijer bavi političkom korupcijom. Joško Klisović zapitao je smije li Vlada sklapati takve sporazume radi postizanja većine u Saboru. - Određuju li se ovim dokumentom prioriteti ove Vlade - rekao je Klisović i dodao da je Vlada ovime obvezala građane na financijske izdatke. Sabina Glasovac komentirala je da se ključni ljudi u ovoj državi bave šopingom i proljetnom rasprodajom. - HDZ je kupio glas generala Glasnovića koji će nas koštati milijarde kuna... Svemu se u ovoj zemlji zna cijena, a ničemu vrijednost - rekla je Glasovac.