ZAGREB - Nacionalni sindikat policije (NSP) izrazio je u utorak podršku ministru unutarnjih poslova Vlahi Orepiću za smjene odgovornih za tešku krađu u prostorijama zagrebačke Policijske uprave.     NSP u pismu ministru Orepiću,  koje je u utorak kasno navečer poslano medijima, podsjeća da je od njega u ponedjeljak, 4. travnja zatražio "odlučnu reakciju i smjenu" onih koji snose  najveći dio odgovornosti za tešku krađu u prostorijama zagrebačke Policijske uprave - glavnog ravnatelja policije Vlade Dominića, načelnika zagrebačke Policijske uprave, načelnika sektora kriminalističke policije PU zagrebačke i načelnika službe unutarnje kontrole MUP-a.  NSP  je ministru Orepiću izrazio zahvalnost na odlučnosti i poduzetim mjerama u cilju vraćanja povjerenje u sustav rada MUP-a. No, smatraju i da su odgovorni trebali biti smijenjeni s svojih funkcija a nikako im se dopustiti da sami odstupe "čime bi se svima poslala oštra poruka da ovakva zlodjela ne mogu niti smiju proći nekažnjeno". Iako taj policijski sindikat pretpostavlja da se ministar Orepić s odgovornima za tešku krađu u prostorijama zagrebačke Policijske uprave sporazumno dogovorio da podnesu ostavke izrazio je nadu da oni neće biti "uhljebljeni" na neka druga rukovodeća radna mjesta.NSP u pismu uz ostalo i podsjeća na, kako navode, niz nezakonitosti na koje su ukazivali u posljednje tri godine - poslovanje MUP-a s tvrtkom "EURO osiguranja", poslovanje s tvrtkom "Profesional elektronika", sumnjivu nabavu službenih vozila, javna nabava idejnog rješenja za registarske pločice od kojeg prijedloga se na kraju odustalo iako je plaćen visoki novčani iznos, zlouporabu sustava u radu PNUSKOK-a i druge. "Želimo Vam još jednom izraziti podršku na današnjim "smjenama", iskreno vjerujući da ćete nastaviti u svojoj odlučnosti da se sve nezakonitosti istraže i odgovorne sankcionira", stoji uz ostalo u NSP-ovu pismu ministru Orepiću kojeg je potpisao predsjednik tog sindikata Nikola Kajkić. Zbog provale u sjedište zagrebačke kriminalističke policije u utorak su s svojih dužnosti odstupili ravnatelj policije Vlado Dominić, načelnik zagrebačke policije Goran Burušić, načelnik Sektora kriminalističke policije zagrebačke policijske uprave Danijel Žugel i voditelj Službe za unutarnju kontrolu Stjepan Jurenec. Istovremeno s dužnosti je udaljen zagrebački načelnik Sektora organiziranog kriminaliteta Željko Dolački, u čijem se uredu nalazio provaljeni sef. Ministar unutarnjih poslova Vlaho Orepić kazao je u utorak da provala u sjedište zagrebačke kriminalističke policije zbog koje su odstupili ravnatelj policije Vlado Dominić te načelnik zagrebačke policije Goran Burušić ukazuje na probleme u sustavu te odgovornost političara iz prethodne garniture.  "Dogodilo se što se nije smjelo dogoditi. Provala ukazuje na probleme u sustavu koji vodim. U tom duhu to je argument više da pristupimo reorganizaciji koju smo najavili, još brže nego što smo mislili", kazao je Orepić novinarima u sjedištu MUP-a.     Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!