“Neće biti potrebno da dolaze na posao”, poručio je staroj garnituri novoimenovani posebni izaslanik za Agrokor Ante Ramljak i time odaslao poruku da će restrukturiranjem posrnulog diva upravljati čvrstom rukom. Od čovjeka čiji je zadatak preko noći osigurati miran Uskrs pa i mnogo mirnih nadolazećih blagdana svim zaposlenicima, vjerovnicima, dobavljačima i Vladi premijera Plenkovića, drugo se i ne može očekivati. Sudeći prema dostupnoj biografiji novog prvog čovjeka Agrokora, energičnosti i probitačnosti 51-godišnjem Splićaninu tijekom poslovne karijere ni prije nije nedostajalo. S kumom na ratištu U rodnom gradu 80-ih je završio Srednju pomorsku školu, pa se na studij najprije odselio u Rijeku a potom i u Zagreb. Premda je 1990. godine upisao zagrebački Ekonomski fakultet, prema riječima njegova ratnog zapovjednika Petra Lovrića, dogodine se, na poziv Kriznog stožera i generala Antona Tusa, dragovoljno javio za proboj u Vukovar. – S Velesajma je u taj famozni proboj krenulo 400 dragovoljaca. Nakon što proboj nije uspio, Ante Ramljak ostao je na vinkovačkom ratištu, na položajima prema Ostrovu. On je kao Splićanin, mladi dečko, otišao na ratište u Slavoniju te je 1991. i 1992. godinu sa svojim kumom proveo na tom ratištu. Bili su vrlo hrabri dečki – kazao je Lovrić, dodajući da se Ramljak hrvatskim snagama priključio na “najtežem mjestu”, na istoku Slavonije. No, sudeći prema njegovu službenom životopisu, već se u listopadu ratne ‘92. otpočeo uspinjati društvenom ljestvicom, gradeći karijeru uspješnog poslovnog čovjeka blistavih referenci. Usporedo sa studijem, još kao student treće godine ekonomije, zaposlio se u brokerskoj kući Investco gdje je iduće četiri godine proveo radeći kao financijski analitičar i projektni menadžer na poslovima savjetovanja domaće i strane klijentele u privatizaciji najvećih hrvatskih kompanija. Karijeru nastavlja na odjelu korporativnih financija Creditansalt Investment Bank Zagreb gdje ubrzo napreduje do funkcije člana uprave, naposljetku i do funkcije predsjednika uprave. Nakon više od desetljeća u spomenutoj austrijskoj investicijskoj banci imenovan je direktorom u Quaestus savjetovanju gdje je iduće četiri godine aktivno uključen u praćenje i nadziranje svih Quaestusovih projekata u Hrvatskoj i regiji, gdje uskoro surađuje s predsjednikom Nadzornog odbora Borislavom Škegrom, bivšim HDZ-ovim ministrom financija. Naposljetku, 2011. godine dolazi u Vladu RH kao specijalni savjetnik prvog potpredsjednika Vlade i ministra gospodarstva Radimira Čačića za energetski sektor, a tijekom trogodišnjeg angažmana hrvatske je porezne obveznike njegov rad koštao više od rada tadašnjeg premijera Zorana Milanovića. S neto mjesečnom zaradom nešto višom od 23 tisuće kuna, upravo je Ante Ramljak bio rekorder među zaposlenima u državnim institucijama. Kao Čačićev posebni savjetnik primao je naknadu od 7300 kuna, no istodobno je angažiran i u Upravnom vijeću Centra za praćenje poslovanja energetskog sektora i investicija (CEI) s plaćom od 13 tisuća kuna, a temeljem te funkcije imenovan je i u Nadzorni odbor HEP-a, za što je primao naknadu od 2000 kuna. Upravo njegov slučaj, kako su u to vrijeme otkrili novinari Poslovnog dnevnika, pokazao je da Vladina politika i hijerarhija plaća u javnom sektoru ne funkcioniraju kako je zamišljeno jer je Ante Ramljak s mjesečnim primanjima od 23.300 kuna u to doba uprihodio šest tisuća kuna više od sebi nadređenih ministara, oko tri tisuće kuna više od premijera te samo tisuću kuna manje od predsjednika Republike. Rastavljen, otac troje djece Nakon angažmana u Vladi postaje direktor u kompaniji Texo Management d.o.o, u kojoj se, sve do poziva premijera Plenkovića, bavio pružanjem usluga financijskog savjetovanja prilikom prodaja, spajanja ili preuzimanja kompanije te usluge financijskog i investicijskog konzaltinga. Od podataka iz privatnog života, javnosti je dostupan tek jedan, vrlo šturi, da je rastavljen i da je otac troje djece. No, mnogo je važnije od toga da je prvi čovjek Agrokora upoznat sa svim dionicima procesa kojim će upravljati te da će, kako je rekao premijer, u zreloj fazi života, s puno energije i entuzijazma kvalitetno obavljati posao posebnog povjerenika. >>Ramljak o dosadašnjim članovima Uprave Agrokora: Nije potrebno da stalno dolaze na posao >>Tko je Ante Ramljak – posebni povjerenik za Agrokor >>Ratni put novog 'šefa' Agrokora: 'Kao dragovoljac, javio se za proboj u Vukovar' 