Hrvatska snažno podržava neovisnost i integritet Kosova i kroz europsko partnerstvo želi pridonijeti jačanju kosovskih institucija te pomoći u provedbi Sporazuma o stabilizaciji i pridruživanju, izjavio je danas ministar vanjskih i europskih poslova Davor Ivo Stier nakon razgovora s kosovskim šefom diplomacije Enverom Hoxhajom. "Hrvatska snažno podržava neovisnost i integritet Kosova", rekao je Stier na konferenciji za novinare i istaknuo da dva ministarstva razvijaju odličnu suradnju. "S Kosovom imamo i sporazum o europskom partnerstvu i u tom okviru želimo zajedno s poljskim i njemačkim stručnjacima nastaviti suradnju na podršci kosovskim institucijama i provedbi Sporazuma o stabilnosti i pridruživanju", nastavio je ministar. Također je podsjetio da je tijekom hrvatskog predsjedanja Američko-jadranskom poveljom usvojena deklaracija koja predstavlja važan korak prema uključivanju Kosova kao punopravnog člana te inicijative. U kontekstu snaženja stabilnosti u regiji, Stier je dao punu potporu dijalogu između Kosova i Srbije. Šef hrvatske diplomacije najavio je i intenziviranje gospodarske suradnje. "Za ožujak je predviđeno potpisivanje ugovora o izbjegavanju dvostrukog oporezivanja i ugovora o carinskoj suradnji", rekao je Stier. Hoxaj je zahvalio Hrvatskoj na ulozi koju je imala u stjecanju slobode i neovisnosti Kosova te kazao da kosovska strana želi "odlične političke odnose" popratiti "izvrsnim gospodarskim odnosima". "Zahvalni smo Hrvatskoj na potpori u europskim institucijama (...) uz jačanje odlučnih političkih odnosa želimo ići još dalje, na stvaranje izvrsnih gospodarskih odnosa", kazao je Hoxhaj, izrazivši nadu u skoro održavanje gospodarskog foruma. Govoreći o stanju na sjeveru Kosova, tj. osnivanju zajednica srpskih općina, kazao je da Priština to pitanje želi riješiti, ali zabrinjava nesudjelovanje srpskih predstavnika. "Želimo da se to pitanje riješi, ali izostanak srpskih predstavnika pokazuje da Beograd nema političku volju za to", kazao je šef kosovske diplomacije. Osnivanje takve zajednice mora se sprovesti na temelju propisa i ustava Kosova, bez ijednog elementa odstupanja, "bilo čega što bi bilo zvan onoga što je predviđeno sporazumom iz Bruxellesa i Ahtisaarijevim planom", naglasio je Hoxaj. "Nema govora da bi zajednica srpskih općina imala bilo kakve izvršne ovlasti (...) želimo integrirati srpsku zajednicu u skladu s Ahtisaarijevim planom i kosovskim ustavom", kazao je Hoxhaj i rekao da se nada povratku srpskih predstavnika u parlament. Također je poručio da je neprihvatljivo "osnivanje zajednice srpskih općina koja bi služila kao produžena ruke Srbije". Povodom nedavnog pisma albanskih i hrvatskih ministra obrane glavnom tajniku NATO-a u kojem je izražena zabrinutost za sigurnost i stabilnost na Kosovu, Hoxhaj je rekao da Kosovo gleda na Hrvatsku i Albaniju kao na zemlje koje imaju ulogu u stabilizaciji regije. Spomenuo je i osnivanje kosovskih oružanih snaga i rekao da to mora biti proces međunarodne zajednice koja se na to obvezala. "Ovdje se radi o kompletiranju samog Ahtisaarijevog plana zaokruživanja kosovskog suvereniteta", rekao je Hoxhaj. >> Srbija u strahu: Rusija će priznati Kosovo 'u ime dobrih odnosa s SAD-om'