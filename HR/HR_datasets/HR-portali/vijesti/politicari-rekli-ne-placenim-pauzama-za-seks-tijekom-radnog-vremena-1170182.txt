Lokalni dužnosnici u gradu Overtornea u Švedskoj su predložili da se zaposlenicima omogući jednosatna plaćena pauza u kojoj bi mogli otići kući i voditi ljubav, piše thelocal. Naime, zastupnik Per - Erik Muskos iz stranke Socijaldemokrata, predložio je vijeću da bi svi zaposlenici i vijećnici trebali imati priliku otići kući na seks, a da pritom budu plaćeni kao da su na poslu.  - Zar ne bi bilo sjajno da za vrijeme radnog dana možete otići kući na sat vremena, dok djeca nisu doma, i seksati se, pitao je vijećnike Muskos. Dodao je kako bi to bio dobar potez i za grad jer bi se povećao natalitet. Na njegovu žalost, a nije bio jedini koji nije zadovoljan tom odlukom, prijedlog nije prošao na glasovanju.  Vijećnici među kojima konzervativci drže većinu, glasovali su protiv prijedloga o seksu za vrijeme radnog vremena i time rastužili mnoge. Gradonačelnik Overtornea Tomas Vedestig rekao je da "je odahnuo" kad ovaj prijedlog nije prošao. - Nakon što je u vijeću predložen ovakav apsurdan prijedlog, opsjedali su me novinari iz cijelog svijeta. Drago mi je da je sve završilo, rekao je. 