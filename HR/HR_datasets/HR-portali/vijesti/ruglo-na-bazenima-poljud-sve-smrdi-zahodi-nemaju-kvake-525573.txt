Sve zaudara po kanalizaciji, a u kombinaciji s vlagom i toplinom, mora vam doći zlo. Posebno užasno je u svlačionicama blizu sanitarnih čvorova, žali nam se majka dječaka koji na splitskim Bazenima Poljud uči plivati. Riječ je o gradskim bazenima, na kojima svaki dan trenira ili uči plivati oko 2000 djece u 19 plivačkih klubova, a drugim prostorijama unutar ovoga kompleksa koristi se još 14 različitih sportskih klubova. Sanitarni čvorovi su derutni, zahodske kabine na raspadnutim i išaranim vratima nemaju ni kvake, podne pločice su uništene, mjestimice i počupane, plastika sa stropova u svlačionicama visi nad glavama korisnika, a stolci i stakla su razbijeni. Kako nam kažu korisnici bazena, najgori je ipak – smrad.  - Smrdi stravično i neizdrživo. Istina, bude WC papira i sapuna, ne mogu reći niti da je jako prljavo s obzirom na broj plivača, ali zar nije sramotno da zahodske kabine nemaju kvake? To su jedini javni bazeni u Splitu i ne mogu prihvatiti da ovoliki grad nije u stanju upristojiti bazene, ako ni zbog čega drugog onda zbog svoje djece. Koliko novca iz gradske blagajne ode na nepotrebne stvari, a za potrebe djece, koja su budućnost ovoga grada, nemaju novca – puna gorčine govori nam majka drugog dječaka. Dodaje kako joj se sin požalio da je tijekom treninga, dok je vani kišilo, voda sa stropa curila u bazen. Kako nam kažu u Javnoj ustanovi Športski objekti Split, u bazene, odnosno u popratne prostorije na Poljudu, u posljednje tri godine uložili su oko 3,4 milijuna kuna. Tako su tijekom 2014. i 2015. godine uređene dvije svlačionice, što je stajalo oko pola milijuna kuna. Tijekom 2016. godine uredili su jednu svlačionicu, i to onu za kupanje građana. U nju su uložili oko 150.000 kuna, a ove godine uredili su svlačionice za dvorane (radovi su bili vrijedni 930.000 kuna) te jedan sanitarni čvor, u što je uloženo 50.000 kuna. U Javnoj ustanovi Športski objekti navode kako ulažu onoliko koliko dobiju iz gradskog proračuna.   Ove godine, nakon dugotrajnih priprema, konačno počinje energetska obnova objekata na bazenima. Taj projekt vrijedan je više od 70 milijuna kuna. Među ostalim, uložit će se u novu kotlovnicu, sanaciju krovne i ostakljene stijenke bazena, a postavit će se i nova led rasvjeta... Zbog energetske obnove očekuje se godišnja ušteda od 3,4 milijuna kuna, a korisnici se nadaju da će se taj ušteđeni novac barem djelomično uložiti u prostorije koje svakodnevno koriste – svlačionice i zahode, koji izgledaju kao 1979. godine, kad je ovaj kompleks sagrađen za potrebe Mediteranskih igara u Splitu.