Brojna događanja očekuju sve one koji će posjetiti bakarski kraj. Tako u četvrtak, 25. svibnja, poljoprivredna zadruga 'Dolčina' Praputnjak, KDU Praputnjak i Mjesni odbor Praputnjak organiziraju radionicu čišćenja Rimskoga puta. Radionica će se održati s početkom u 17 sati, na Praputnjaku, uz cestu u Dolcu.  Inače, Praputnjak je jedno od 27 susjedstva Rijeke – Europske prijestolnice kulture 2020. godine, a ova radionica se provodi u svrhu pripreme programa – Praputnjak – kulturni krajolik prijestolnice kulture.  U subotu, 27. svibnja održat će se peto izdanje rekreativno biciklističke manifestacije Bakar Bike. Nakon Bakra, Hreljina, Zlobina i Kukuljanova ove godine kreće se s Gornjeg Jelenja i ruta od 30 km ide do Platka, Mrzlih Vodica gdje će sve sudionike dočekati TZO Lokve sa svojim štandom, a sve završava na početnoj točki na Gornjem Jelenju. I ovogodišnji Bakar Bike zajednički organiziraju Turistička zajednica Grada Bakra, Promotiv Travel Outdoor i BBK Team Rodeo. Prijave i okupljanje sudionika počinje u 9 sati na Gornjem Jelenju, a druženje bakarskim biciklističkim stazama kreće u 10 sati.     Kotizacija koja uključuje ručak, okrijepe i poneko iznenađenje iznosi 40 kuna.     Također će se u subotu, 27. svibnja s početkom u 10 sati na nogometnom igralištu 'Lonja' na Hreljinu održati Olimpijada dječjih vrtića s područja Grada Bakra.