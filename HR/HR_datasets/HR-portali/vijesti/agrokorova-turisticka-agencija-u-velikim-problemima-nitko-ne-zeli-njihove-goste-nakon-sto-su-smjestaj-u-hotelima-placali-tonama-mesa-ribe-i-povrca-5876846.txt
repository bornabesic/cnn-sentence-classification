"Atlas", jedna od najvećih turističkih agencija u zemlji, koja je sastavni dio korporacije "Agrokor", koji joj je vlasnik, unatoč dobrim poslovnim rezultatima i konsolidaciji poslovanja koju su proveli tijekom protekle dvije godine, ali i odličnim najavama rasta turističkog prometa u ovoj godini, ostala je dužna dijelu hrvatskih hotelijera za lanjsku godinu, pa oni u novonastalim okolnostima sa slomom "Agrokora" nisu spremni na daljnju suradnju s "Atlasom" na dosadašnjemu modelu, piše Slobodna Dalmacija.Naime, kako doznajemo, hotelijeri su s "Atlasom" imali ugovore po kojima se uglavnom poslovna suradnja svodila na robnu razmjenu, koja je otprije koji dan zaustavljena i pitanje je kako će se već ugovoreni poslovi za sezonu 2017. odvijati ubuduće.Unutar turističkog sektora, u kojemu "Agrokor", uz "Atlas", ima i online agenciju "adriatica.net" i hotelsku grupaciju "Karisma Adriatic Hoteli", doslovno svi s kojima smo razgovarali, pa i izravni konkurenti, vjeruju da će država dati prioritet rješavanju odnosa i potraživanja koja se tiču turističkih usluga jer bi svaki problem koji nastane na tom planu mogao imati loše posljedice za hrvatski turizam u cijelosti.Svi zadovoljniProblem je nastao zbog toga što je godinama "Atlas" funkcionirao tako da bi na temelju ugovora poslao ugostitelju ili hotelijeru svoje grupe gostiju. Ugostitelji su im, prema ugovoru, davali ručak ili večeru na izletu ili putovanju i ispostavljali račun "Atlasu" za tu uslugu.No, umjesto da im je "Atlas" to plaćao, postojao je dogovor da se u iznosu računa ugostitelju ili hotelu isporuči tražena roba preko tvrtke "Velpro", opet iz sastava "Agrokora". Kao što smo nedavno pisali, gotovo 850 hrvatskih hotelijera i ugostitelja ima ugovore o veleprodaji i nabavi više od tisuću namirnica s "Velprom" za cijelu sezonu, pa je tako "Velpro" isporučivao tisuće tona mesa, ribe, voća, povrća i pića domaćim hotelijerima.– Gotovo uvijek se radilo o ugovorima koji su podrazumijevali kompenzaciju. Mi uzmemo "Atlasove" goste, isporučimo im račun za njihovo noćenje, a "Velpro" nama isporuči u tom iznosu robe koju smo naručili. I tako je to funkcioniralo godinama i tom razmjenom usluge za robu svi smo bili zadovoljni. Međutim, prije dva dana dobili smo obavijest da se više od "Velpra" ne odobravaju kompenzacije kojima bi se plaćale usluge pružene "Atlasovim" gostima. I sada ne znamo što dalje.Svaki hotel će tražiti svoj model alternative u tom poslu, ali je sigurno da će i "Atlas" imati problema zbog toga što je dijelu hotelijera ostao dužan za lanjske usluge, a sada ih više ne mogu naplatiti kompenzacijom – govori nam poznati hotelijer želeći ostati anoniman, navodeći da će se u toj situaciji svatko od njih postaviti na svoj način.Ni ugostitelji koji su imali uobičajene poslove s "Atlasovim" grupama gostiju nisu sretni zbog ukidanja kompenzacije s "Velprom", jer su i oni radili na istom modelu.– Nama bi "Atlas" doveo goste na ručak ili večeru, mi bismo ugovorenu uslugu dali, račun poslali "Atlasu" i u tom iznosu bismo dobili namirnice od "Velpra". Zato su i ugostitelji sada u problemu jer smo dobili obavijest da se kompenzacije te vrste zaustavljaju. Nadam se da će odgovorni naći rješenje jer sezona je pred vratima i ne trebaju nam u turizmu nikakvi potresi – komentira novonastalu situaciju ugostitelj iz Dubrovnika.S druge, pak, strane, u samom "Atlasu", koji je u hrvatske hotele dovodio i do 20 posto organiziranih gostiju, nema velikih strahova za poslovanje u sezoni koja počinje jer, kako neslužbeno doznajemo, njihovo poslovanje nije dio bilance "Agrokora" jer su kao djelatnost izdvojeni i ne bi trebali imati problema zbog situacije u "Agrokoru".Štoviše, trenutačni buking im je za 60 posto bolji nego lani u ovo vrijeme i planirali su 2017. poslovnu godinu završiti prvi put s dobiti. Istina, njima je 98 posto vlasnik "Agrokor", ali posluju samostalno i sami podmiruju svoje obveze, kažu, a nemaju nikakvih naznaka da bi bilo što ugrozilo odvijanje planiranih poslova u sezoni. Uskrsni blagdani, za koje imaju brojne avioprograme, odlično su prodani i ništa ne nagovještava poremećaje.Igrane i ŽivogošćeŠto se tiče "Karisma Adriatic Hotela" (KHA), koji su hotelijerska tvrtka čiji suvlasnik je i "Agrokor", za sada nema naznaka bilo kakvih potresa. KHA upravlja i vlasnik je zajedno s TUI-jem i meksičkom "Karismom" hotelima u Igranima i Živogošću koji su renovirani i podignuti na razinu usluge od četiri zvjezdice, a prodaja za 2017. je odlična i već sada su gotovo puni.Istodobno KHA upravlja i hotelom u Koločepu, a gradi novi hotelski resort od pet zvjezdica u Župi dubrovačkoj, koji bi trebao biti u funkciji 2018. godine. "Agrokor" je uglavnom u toj grupaciji zadužen za opskrbu hotela, dok je TUI svojim međunarodnim prodajnim kanalima dovodio goste, dok "Karisma" njima upravlja. Kako sada stvari stoje, ništa na tom planu ne bi se trebalo mijenjati ni u ovoj godini koja je u cijelosti već dogovorena i prodana.U svakom slučaju, svi u turizmu priželjkuju da potresi u "Agrokoru" ni na koji način ne budu vidljivi u turističkom dijelu poslovanja njegovih tvrtki, jer bi od toga, slažu se, svi imali štete, piše Slobodna Dalmacija.