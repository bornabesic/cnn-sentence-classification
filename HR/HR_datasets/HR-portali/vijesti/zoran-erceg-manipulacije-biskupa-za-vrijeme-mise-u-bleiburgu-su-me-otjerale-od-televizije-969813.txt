Screenshot: N1 OSNIVAČ inicijative "Dosta je, ja se vas ne bojim" Zoran Erceg danas se povodom komemoracije u Bleiburgu očitovao priopćenjem za javnost, u kojem je optužio crkvene dužnosnike za manipulacije za vrijeme mise. > UŽIVO S BLEIBURGA Jandroković krenuo s patetičnim govorom, Bruna Esih se okrenula i otišla Priopćenje u nastavku prenosimo u cijelosti. "Nepošteno je od katoličkog biskupa da javno manipulira na svetoj misi u Bleiburgu, koju upravo prenosi Hrvatska televizija, kako bi širio mržnju prema jednom navodno totalitarnom sustavu a sa bolom pričao o ustašama koji su navodno nevini pobijeni nakon završetka oružanog sukoba Drugog svjetskog rata. Imao sam najbolju namjeru u miru i sa pažnjom slušati i gledati misu na Bleiburgu. Na moju žalost svećenikova manipulacija me otjerala od televizora. Ja bih volio slušati i gledati pošteno istraživanje kako bi se jednom za uvijek, na znanstveni način, dokazala i javno pokazala sva patnja bilo kojeg pojedinca koju je doživio od bilo kojeg nasilnika bilo koje vojske. Ne volim nasilje. Naročito ne volim nasilje prema slabijima ili nasilje onih sa oružjem u rukama koji se krvnički iživljavaju prema onima koji su nemoćni ili zarobljeni. Laži i netrpeljivost Laži i netrpeljivost koju crkveni biskupi svaki put šire na Bleiburgu nikako neće dovesti do spokoja u duši naroda, do mira i razumijevanja koje nam u Hrvatskoj toliko treba, do hrvatskog zajedništva i sloge bez čega nećemo moći izaći iz ogromnih problema u kojima se sad nalazimo. Crkva misama na Bleiburgu otvoreno potiče mržnju Hrvata prema Hrvatu i to treba javno reći i prokazati.  Ako "službena" Crkva govori o nevinim i pobijenim nakon Drugo svjetskog rata a u isto vrijeme namjerno prešućuje da su ti "nevini" pružali organizirani oružani otpor prema službenoj vlasti nakon rata onda Crkva sramotno laže.  Ako "službena" Crkva govori o nevinim i pobijenim od strane partizana a u isto vrijeme ne želi priznati ustaške zločine nad nevinim hrvatskim, srpskim i drugim narodima onda Crkvi nije stalo do hrvatskog naroda već je Crkvi stalo do obrane ustaškog režima i ustaške ideologije.  Ako "službena katolička" Crkva svake godine slavi misu na Bleiburgu a ne želi doći u Jasenovac pokloniti se nevinom, pobijenom i poklanom narodu, onda Crkva ne brine o Božjem narodu već brine o zločinačkom ustaškom režimu i njegovoj zločinačkoj ideologiji i takvo crkveno ponašanje nekih svećenika u Hrvatskoj treba javno osuditi. "O ratnom zanatu"  Pripadnici ustaškog pokreta svjedočili su prije 7 ili 8 godina na hrvatskoj televiziji da su ustaše pobile 1945.g. u Zagrebu sve oni koji nisu željeli ići put Bleiburga već su se namjeravali predati partizanima.  Svakoj vojsci su potrebne civilne žrtve jer te i takve žrtve koriste se za poticanje mržnje, razvoj i održanje političke ideologije a u konačnici mobiliziraju narod protiv neprijatelja.  Svaka vojska ne želi dozvoliti da ostane bez svojih nenaoružanih civila tj. da se civilni organizirano uklone iz ratne zone. Mladima danas treba govoriti o "ratnom zanatu" kako bi stekli pravu sliku krvavog rata i svega onoga kamo vodi mržnja prema drugima i drugačijima.  Mladima treba pričati kako je "otac domovine" Franjo Tuđman naredio organizirano vraćanje vukovarske djece sa Jadranske obale u krvavu ratnu zonu u Vukovaru. Mladima treba objasniti zašto je "otac domovine" Franjo Tuđman zabranio civilima napuštanje grada Dubrovnika krajem 1991.g. i početkom 1992.g. Što je više civilnih žrtava to je vojnicima lakše usaditi borbeni moral, želju za ratovanjem i osobnim žrtvovanjem.  Vojska koja nema narod iza svojih leđa brzo gubi moral i vrlo lako se povlači ili predaje neprijatelju. Civili i civilne žrtve su poželjno mobilizirajući ratno sredstvo koje se koristi u svakom ratu u cilju konačne vojne pobjede. Zato su civilne žrtve bile potrebne partizanima u Drugom svjetskom ratu, ustašama na Bleiburgu ali i 1992.god. u Bosanskom brodu kada se djeci i civilima nije dopuštao prelazak preko mosta u sigurnost, mir i slobodu u Hrvatskoj a tako je bilo i u Vukovaru, tako je bilo u Dubrovniku, tako je bilo u Sarajevu ... tako to biva u ratovima. Mržnja prema komunizmu  Crkva u Hrvatskoj ne slijedi Isusovo učenje ukoliko stalno koristi priliku za širenje laži i mržnje prema navodnom "komunističkom "sustavu" prije 1990.g. U Hrvatskoj tada nisu živjeli vragovi iz pakla. U Hrvatskoj smo živjeli mi. Svi mi, pa i Crkva bili smo dio tog navodnog totalitarnog političkog sustava. Mi jako dobro znamo i pamtimo kako je uistinu bilo.  Biskupi i svećenici, sijanjem mržnje opako trujete nevinu djecu, mladost i cijeli narod zlom.  Vi smišljeno žrtvujete generacije djece i mladosti za vašu zločinačku ideologiju.  Biskupi i svećenici, na vašim misama umjesto univerzalne ljubavi vi širite zlo i mržnju, potičete i gurate vaš narod, vaše Hrvate i Hrvatice na nove zločine i u nova ratna razaranja.  Uzalud se Isus žrtvovao na križu ako vi tako opako i ustrajno širiti mržnju, zlo i smrt", piše Erceg.