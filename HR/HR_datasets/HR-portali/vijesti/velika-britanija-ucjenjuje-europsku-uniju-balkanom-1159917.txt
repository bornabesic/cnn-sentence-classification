Od lipanjskog referenduma, što se više približavala prekjučerašnjem formalnom pokretanju procedure izlaska iz Europske unije, Velika Britanija bila je diplomatski angažiranija po pitanjima sigurnosne suradnje i potrebe zajedničkog rada na očuvanju stabilnosti u Europi, a pogotovo i na zapadnom Balkanu. Neki diplomati iz ostatka EU27 pitali su se kako to da, dok izlazi iz EU, Britanci žele biti diplomatski prisutniji na tom području. Prekjučerašnje pismo premijerke Therese May možda je ponudilo odgovor. Naglašavanjem svoje važne uloge u sigurnosnoj arhitekturi Europe London se možda pripremao da ojača adut, kartu koju je May odigrala u pokretanju članka 50. o izlasku iz EU, a koja u slobodnom prijevodu glasi: ako nam ne date povoljne uvjete izlaska iz EU28 i povoljan trgovinski status s EU27 u budućnosti, vi u Europi bit ćete nesigurniji jer ćemo se mi Britanci povući iz sigurnosne suradnje i ostaviti vas na milost i nemilost Rusiji, teroristima ili nekom trećem. Skupa pogreška – Sigurnost Europe danas je krhkija više nego ikad prije od kraja hladnog rata. Slabljenje naše suradnje, koja ima za cilj napredak i zaštitu naših građana, bila bi skupa pogreška – napisala je premijerka May u pismu predsjedniku Europskog vijeća Donaldu Tusku kojim je pokrenuta dvogodišnja procedura izlaska iz EU. – Ne uspijemo li postići sporazum (o budućem partnerstvu), u sigurnosnom smislu to bi značilo slabljenje naše suradnje u borbi protiv kriminala i terorizma – napisala je May. Vodeći zastupnici u Europskom parlamentu odmah su to shvatili kao ucjenu. – To nije dobar početak Therese May. Ostavlja dojam da se radi o ucjeni. Sigurnost je dobro svih naših građana i nije nešto s čime se može cjenkati. Nije joj to pametan potez – rekao je Gianni Pittela, šef kluba zastupnika socijalista i demokrata u EP-u. O pojačanom interesu britanske politike za Balkan govori više događaja proteklih mjeseci. Britanski diplomati u NATO-u bili su, prema neslužbenim izvorima, među onima koji su zvučali najalarmantnije pri izradi nedavno usvojene NATO-ove analize o situaciji i rizicima na zapadnom Balkanu. Britanske sigurnosne službe prve su od zapadnih saveznika stale iza tvrdnji crnogorskih vlasti da su Rusi planirali državni udar u Crnoj Gori. Britanski mediji – uključujući i naslovnicu Daily Telegrapha, lista koji neki doživljavaju gotovo pa kao unutrastranačko glasilo vladajuće Konzervativne stranke – naveliko daju pozornost toj temi i naglašavaju opasnost od Rusa na Balkanu. Nova komplikacija I, konačno, premijerka May sama je na sastanku Europskog vijeća početkom ožujka spomenula “navodnu zavjeru za državni udar u Crnoj Gori” i potrebu da UK i EU zajedno “odgovore na destabilizirajuću rusku dezinformacijsku kampanju u toj regiji”. – Zabrinuta sam mogućnošću povećanja nestabilnosti u toj regiji – rekla je premijerka May liderima ostalih 27 država članica. Manje od mjesec dana kasnije, nakon što ih je upozorila, premijerka May prekjučer je iskoristila tu kartu i zaprijetila da će se povući iz sigurnosne suradnje pa slijedom toga da će i Balkan zaista utonuti u veću nestabilnost ako joj EU27 ne ispuni želje koje nemaju veze sa sigurnošću. Je li Velika Britanija zapravo svojom probuđenom brigom za Balkan pokušala podići cijenu sebi, odnosno svojim zahtjevima u pregovorima s EU? Kako bilo, pregovori o Brexitu upravo su dobili još jednu, politički kompliciranu dimenziju. >>Britanski veleposlanik odgovorio na pitanja o Brexitu: 'Mi ne idemo nikuda, i dalje smo dio Europe'     