Nakon drugog superutorka Hillary Clinton i Donald Trump podebljali su vodstvo i postali najizgledniji kandidati za predsjedničke nominacije. Clinton je dosad prikupila 1599 delegata, a Sanders njih 844, što je razlika koju vjerojatno neće moći nadoknaditi. Na drugoj strani Trump je otprilike na pola puta s prikupljenih 646 delegata. No u republikanskom taboru dogodilo se iznenađenje koje bi Trumpu moglo zadati puno glavobolje. U Ohiju je sve glasove odnio John Kasich. Iako on, pa i Ted Cruz, teško mogu dostići Trumpa, mogu Republikanskoj stranci pomoći da onemogući Trumpu da skupi potrebnu većinu od 1237 delegata. Probudio uspavanu gomilu Ako se to dogodi, odluka o predsjedničkom kandidatu donosit će se na stranačkoj konvenciji u srpnju, a tada bi Trump mogao izgubiti usprkos rezultatima predizbora. Postoje nagađanja da nijedan od preostale trojice kandidata neće dobiti nominaciju, a da bi tu čast na konvenciji mogao dobiti Paul Ryan, vođa republikanske većine u Kongresu. I on je izjavio kako neće odbiti takvu ponudu ako do nje dođe. Marco Rubio nakon teškog poraza u svojoj Floridi odustao je iz utrke, no izgledno je da se John Kasich i Ted Cruz neće povući u nastojanju da Trumpu oduzmu što više delegata. Vodstvo stranke zasigurno će nastojati kontrolirati i stranačke superdelegate kojih u ovome izbornom ciklusu ima 437, a tu su još 183 glasa koja su do sada osvojili kandidati koji su ispali iz utrke. No priča o Trumpu ili, još bolje, o biračima koji ga podržavaju puno je intrigantnija i zanimljivija od samih brojki. Većina onih koji u tisućama hrle na sve Donaldove predizborne skupove pripadnici su radničke klase, i to bijele boje kože, koji strahuju za vlastitu egzistenciju i koji su zbog osjećaja ugroženosti postali nesnošljivi, zadrti i zatucani. Mnogi komentatori govore o novom američkom rasizmu koji je snaga koja stoji iza Trumpova političkog pokreta. Naglašavaju da je upravo Trump svojom retorikom mržnje i rasizma iz drijemeža izvukao tu relativno uspavanu gomilu. Politički analitičari sa svih dijelova političkog spektra pišu o tome kako se radi o izrazito neinteligentnom i neobrazovanom biračkom tijelu koje je samo čekalo da se pojavi netko tko će ih povesti. Britanski list Guardian objavio je analizu o tome kako Trump u svakome svom govoru obrađuje temu trgovine protiveći se otvoreno sporazumima o slobodnoj trgovini koji su rezultirali gašenjem stotina tisuća proizvodnih ranih mjesta u SAD-u i njihovom seobom u druge države u kojima je radna snaga radikalno jeftinija. Možda i nisu rasisti On osiromašenoj bijeloj radničkoj klasi govori o ukidanju sporazuma o slobodnoj trgovini i vraćanju radnih mjesta u SAD. Za njih on je kandidat koji im nudi nadu u kakvu-takvu budućnost. Jedan je od mogućih zaključaka da ti ljudi zapravo i nisu rasisti, nego tiha većina koju su iznevjerile obje velike stranke, a osobito demokrati.  >> Clinton 'izgurala' Sandersa, kod republikanca u utrci ostali Trump, Cruz i Kasich 