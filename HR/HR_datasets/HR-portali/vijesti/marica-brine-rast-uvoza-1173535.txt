U prva tri mjeseca 2017. godine hrvatsko je gospodarstvo zabilježilo rast od 2,5 posto. Na prvi pogled riječ je o usporavanju rasta, ali ako se pogleda podatak o sezonski prilagođenom BDP-u, vidljivo je da je gospodarstvo ostvarilo rast aktivnosti od 3,4 posto. Razlika je nastala zbog Uskrsa, koji je lani bio krajem ožujka, a ove godine u travnju pa se rast potrošnje i turistička aktivnost preselila u drugo obračunsko razdoblje. No bez obzira na te okolnosti aktivnost je podbacila u odnosu na očekivanja analitičara i ekonomista koji su najavljivali rast od 3,1 posto. – Kada bi se ova procjena sezonski i kalendarski prilagodila, vidjeli bismo da je rast BDP-a u prva tri mjeseca 3,4 posto. Dakle, u istim smo trendovima u kojima se nalazimo u zadnje vrijeme – kazao je premijer Andrej Plenković. I ministar Zdravko Marić zadovoljan je podacima te je istaknuo da je ostvareni rast u skladu s prognozama Vlade, međutim, priznao je da ga pomalo brine jak rast uvoza koji je iznosio čak 10,1 posto. Naime, svaki put kad se pojača potrošnja građana, Hrvatska znatno povećava uvoz, što negativno utječe na kompletnu ekonomiju. Zato je Marić poručio da osim strukturnih reformi moramo nešto učiniti i u samom gospodarstvu koje je dosta uvozno ovisno kako se rast domaće potražnje više ne bi toliko vezao za rast uvoza. Iako se stvara dojam da je rast gospodarstva usporio zbog krize u Agrokoru, analitičar Velimir Šonje uvjerava da do negativnog prelijevanja krize na makroekonomiju nije došlo i da rast uopće nije usporio, upozoravajući na sezonski prilagođene podatke. Ipak drži da bi se negativni utjecaj Agrokora mogao osjetiti krajem godine. Do tada nas očekuje turistička sezona od koje svi očekuju dobre rezultate. Drugo tromjesečje pokazat će je li kriza u Agrokoru usporila ekonomiju, ali čak se i SDP-ov zastupnik Branko Grčić slaže da je još prerano govoriti o rezultatima, već da treba pričekati i podatke iz svibnja i lipnja kako bi se ocijenilo “kamo to ide”.