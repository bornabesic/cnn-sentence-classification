Mnogim se ugostiteljima dizanje PDV-a s 13 na 25 posto pokazalo kao omča oko vrata, a najgore su, čini se, prošle studentske kantine u privatnim rukama. One su, za razliku od Studentskog centra, obveznici PDV-a, a za razliku od drugih ugostitelja nemaju mogućnost sami odrediti cijene i amortizirati udar zamalo udvostručenog PDV-a. Cijene im, naime, propisuje Ministarstvo obrazovanja, koje i sufinancira studentsku prehranu. Vlasnici studentskih kantina pretpostavljaju da je Ministarstvu prioritet očuvanje studentskog standarda, no, vele, radi se o sitnim korekcijama cijena. Najskuplji meni od 22,5 kune, s ugrađenim PDV-om od 25 posto, računaju naši sugovornici, poskupio bi 1,9 kuna. – Nas bi to spasilo. Ovako smo u velikim problemima. Neki bi kolege već i zatvorili kantinu da nisu vezani ugovorima o najmu prostora. U našem slučaju, za dvije kantine koje držimo u Zagrebu, PDV-a je u prva tri mjeseca 200.000 kuna veći nego lani. Digli smo kredit da to platimo, ali to nije rješenje i stvarno ne vidimo kako dalje... – žali se vlasnica (podaci poznati redakciji). – Problemi su počeli krajem 2013. uvođenjem dnevnih limita na studentsku potrošnju. Od tada ono što sa svojom iskaznicom student nije potrošio jedan dan, više ne može trošiti neki drugi dan i to nam je već jako smanjilo promet. Ovo s PDV-om je, pak, kap koja je prelila čašu. Osim u Zagrebu, privatnih studentskih kantina ima i u Dubrovniku, Poreču, Zadru, Pazinu, Slavonskom Brodu, Vukovaru... Njihove usluge koriste tisuće studenata ili polaznika raznih visokih učilišta. Točan broj privatnih kantina u Hrvatskoj gospodarskoj komori ne znaju, a u Udruženju ugostitelja pri HGK priznaju da se njihovi kolege sa studentskim kantinama u pravoj pat-poziciji. Jedno im je, kažu, ministarstvo povećalo porez, a drugo, bez kojeg ne mogu riješiti problem, mudro šuti. – Mi želimo razgovarati argumentima pa ćemo dati napraviti analizu o utjecaju PDV-a na poslovanje ugostitelja. U njoj će svakako biti i studentske kantine, a to će biti i jedna od tema na našoj idućoj sjednici – kaže predsjednik Udruženja ugostitelja pri HGK Ivan Bogović. Na adresi od koje vlasnici kantina već nekoliko mjeseci iščekuju pomoć i razrješenje, odgovora, međutim, nema ni za medije. 