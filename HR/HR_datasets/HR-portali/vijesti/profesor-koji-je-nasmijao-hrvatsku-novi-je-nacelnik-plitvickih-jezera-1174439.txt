Ante Kovač, profesor hrvatskog jezika u OŠ Franjo Tuđman u Korenici, novi je načelnik općine Plitvička Jezera. Kovač je postao poznat prije šest godina, kada je u HTV-ovoj emisiji sarkastično plakao od sreće zbog izgradnje autobusnog okretišta uz školu. Kovač, s nezavisne liste Stop, osvojio je 50,88 posto glasova u drugom krugu te iza sebe ostavio kandidata HDZ-a i HSP-a AS Borisa Luketića, koji je osvojio 47,14 posto. - Zahvaljujem svima u svoje i ime svog donačelnika. Malo ćemo se odmoriti pa ćemo lagano krenuti delati, kako veli g. Bandić. Još Vam jednom hvala svima na svemu što ste nam pružili tijekom kampanje i na koncu što ste nam ukazali povjerenje. Zezali smo se kad smo rekli da smo se zezali i mi mislimo ozbiljno. Brzo ćemo Vas uvjeriti da smo tu isključivo zbog Vas - komentirao je sinoć Kovač na Facebooku. Jutros je poručio da euforiji nema mjesta jer se pobjeda vrlo lako pretvori u poraz - i obrnuto. - Svi jako dobro znaju da nas čeka težak posao i da moramo biti ozbiljni. Napravit ćemo preko vikenda nekakvo druženje u znak zahvale i onda nema više feštanja nego treba početi hvatati konce i ići naprijed - rekao je Kovač. Sve o lokalnim izborima čitajte OVDJE.