Predsjedavatelj Predsjedništva BiH Bakir Izetbegović poručio je danas predsjedniku Republike Srpske Miloradu Dodiku da promijeni svoje ponašanje "kako ne bi bio promijenjen", na što je oštro odgovorio Dodik optužujući Izetbegovića da je njegova politika najveća prijetnja BiH jer joj je cilj stvaranje islamske države. "Miloradu Dodiku bolje je da promijeni svoje ponašanje kako on ne bi bio promijenjen", rekao je Izetbegović na konferenciji za novinare u Sarajevu. Rekao je to u kontekstu izvještaja Visokog međunarodnog predstavnika Valentina Inzka koji je ovoga tjedna predstavljen pred Vijećem sigurnosti Ujedinjenih naroda, u kojem se spominje i protuustavno djelovanje vezano uz organiziranje nedavnog referenduma u RS. Pritom je Izetbegović poručio kako je jasno da Dodik i vlasti Republike Srpske koče napredak zemlje. Nije se dugo čekalo na Dodikov odgovor. "Zbog takve pogubne islamističke politike BiH s Bakirom Izetbegovićem nema nikakvu budućnost. Izetbegović je, kao prijatelj i inspirator terorista, vehabija i islamista, posljednji čovjek koji može nekome prijetiti i nekoga mijenjati", istakao je Dodik u izjavi za entitetsku agenciju SRNA-u. Pritom se osvrnuo na Izetbegovićev istup u Bruxellesu, gdje je odgovarao na pitanja zastupnika u vanjskopolitičkom odboru Europskog parlamenta te ustvrdio kako je Republika Srpska nastala na zločinima. "Tvrdnje da je RS nastala na zločinima, da su se muslimani u BiH tijekom rata samo branili, iako svi znaju da nas je sve u taj rat odveo upravo njegov otac sa svojim islamističkim idejama, te opravdavanje 'puzajućeg' stvaranja islamske države u BiH – samo pokazuju da Republika Srpska itekako ima razloga da svakim danom sve više jača sebe i svoje institucije", rekao je Dodik. >> Dodik nakon referenduma izbornim tsunamijem pomeo oporbu