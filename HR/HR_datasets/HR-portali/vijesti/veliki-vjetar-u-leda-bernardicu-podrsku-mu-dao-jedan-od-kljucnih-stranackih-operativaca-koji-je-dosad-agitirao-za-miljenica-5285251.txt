Čelnik zagorskog SDP-a Siniša Hajdaš Dončić, koji je u dosadašnjoj kampanji podržavao Orsata Miljenića za predsjednika stranke, u drugom će krugu svojim kolegama iz stranačkog ogranka preporučiti da podrže Davora Bernardića. - Članstvo širom Hrvatske je glasalo tako kako je glasalo. Nije istina da je zagorski SDP podržavao bilo od kojeg kandidata, odnosno kandidatkinja, već sam samo ja osobno podržao Orsata Miljenića. Zagorski SDP-ovci mogli su slobodno po svojoj volji izabrati bilo kojeg od kandidata. Mislim da je sada nakon prvog kruga potpuno jasno da će u sljedećem razdoblju Davor Bernardić postati novi predsjednik SDP-a. Ipak, sada u drugom krugu, za razliku od prvog, zagorski SDP otvorenu podršku dat će Davoru Bernardiću, rekao je Miljenić za Zagorje International. Na upit kako to da će sada podržati Bernardića, kad je on na unutarstranačkim SDP-ovim izborima početkom travnja otvoreno podržavao Zlatka Komadinu, protivnika Zorana Milanovića, za kojeg su se mahom opredjeljivali zagorski SDP-ovci, rekao je kako su se odlaskom Milanovića posljednjih mjeseci mnoge stvari u SDP-u izmiješale. No, poručio je kako se ipak nada da će nakon izbora svi složno stati iza novoizabranog predsjednika, kojeg će podržati većina SDP-ovaca.