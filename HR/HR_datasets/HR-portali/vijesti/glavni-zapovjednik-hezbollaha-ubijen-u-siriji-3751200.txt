Glavni zapovjednik Hezbollaha Mustafa Badreddine ubijen je u napadu u Siriji, prioćila je ta libanonska skupina u petak, i to je najveći udarac organizaciji koju podupire Iran otkako je njezin vojni šef ubijen 2008.   Badreddine (55) je bio jedan od najviših dužnosnika te organizacije, a američka vlada smatra da je on odgovoran za vojne operacije Hezbollaha u Siriji, gdje se ta skupina bori na strani sirijskog predsjednika Bašara al Asada.   Hezbollah je priopćio da je Badreddine ubijen u velikoj eksploziji čija je meta bila jedna od njegovih baza nedaleko od zračne luke u Damasku te da je u tijeku istraga je li eksploziju prouzročio zračni udar, raketni ili topnički napad.   Libanonska televizijska postaja al-Majadin ranije je izvijestila da je Badreddine ubijen u izraelskom napadu. Izrael nije komentirao to izvješće.   Tijekom pet godina sukoba u Siriji, Izrael je nekoliko puta gađao ciljeve Hezbollaha u toj zemlji.   "Odbijamo komentirati", rekla je izraleska vojna glasnogovornica.