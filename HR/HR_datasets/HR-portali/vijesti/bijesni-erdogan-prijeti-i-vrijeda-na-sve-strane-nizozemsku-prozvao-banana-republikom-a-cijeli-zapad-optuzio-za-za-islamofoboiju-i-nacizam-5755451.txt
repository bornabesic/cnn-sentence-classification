Turski predsjednik Recep Tayip Erdogan, koji vodi kampanju za referendum 16. travnja u svrhu proširenja predsjedničkih ovlasti, optužio je u nedjelju Nizozemsku da se ponaša kao "banana republika", a Europu prozvao za šutnju. Turski predsjednik nastoji putem svojih ministara lobirati kod brojnih Turaka koji žive i rade u europskim državama da se odazovu na referendum o promjeni turskog ustava, no vlasti nekoliko zemalja takve su skupove zabranile, a Nizozemska je i spriječila dolazak dvoje turskih ministara što je izazalo diplomatsku krizu. "Pozivam sve međunarodne organizacije u Europi i drugdje da nametnu sankcije Nizozemskoj", rekao je Erdogan u nedjelju na skupu u pokrajini Kocaeli blizu Istanbula te nastavio "Je li Europa nešto rekla? Nije. Zašto? Zato jer vrana vrani oči ne kopa. Nizozemska se ponaša kao banana republika". Turski predsjednik i ranije je kritizirao nizozemske vlasti za ponašanje koje podsjeća na "nacizam i fašizam" pošto je Nizozemska u subotu ispratila do granice ministricu za obitelj Fatimu Betul Sayan Kayu te nešto ranije spriječila slijetanje zrakoplova kojim je trebao doputovati turski ministar vanjskih poslova Mevlut Cavusoglu. Nizozemski premijer Mark Rute u nedjelju je pozvao na smirivanje napetosti, ali je Erdogan na takvu ponudu uložio prigovor. "Vi još niste platili cijenu da biste govorili o popravljanju odnosa s Turskom", grubo je odgovorio Erdogan pred tisućama svojih pristaša u Kocaeliju na sjeverozapadu zemlje. "Još morate objasniti vašu drskost", dodao je i poručio "Mi smo strpljivi, ali naš će odgovor biti oštar". U nedjelju ujutro turski prosvjednici nakratko su zamijenili nizozemsku zastavu turskom na nizozemskom konzulatu u Istanbulu. Den Haag je zatim uložio prosvjed turskim vlastima koje su obećale istragu incidenta. "Doživjeli smo nehumano i nemoralno ponašanje", rekla je novinarima ministrica Kaya koju je u nedjelju u zračnoj luci Ataturk u Istanbulu dočekala masa s turskim zastavama. Erdogan je već optužio Zapad za islamofoboiju i nacizam te je pozvao međunarodne organizacije da nametnu sankcije Nizozemskoj. Nizozemsku u srijedu očekuju izbori, a ankete govore da Rutte i protuislamski političar Geert Wilders vode vrlo tijesnu utrku. Rutte je zabranu održavanja turskih skupova i sudjelovanje turskih ministara na njima obrazložio prijetnjom za javni red i mir. U Nizozemskoj živi oko 500.000 turskih imigranata i njihove djece, a većina ima dvojno državljanstvo i mogu glasovati u obje zemlje. U glavnom gradu Švedske je vlasnik dvorane koja je trebala ugostiti skup s dužnosnikom iz turske vladajuće stranke poništio ugovor o zakupu, ne obrazloživši svoju odluku. Skupove su također zabranile i Njemačka i Austrija. U petak je njemački ustavni sud priopćio da se turski vladini dužnosnici ne mogu  pozivati na njemačka ustavna prava kako bi ušli u zemlju radi političkih nastupa. Ta je odluka objavljena dok jačaju napetosti jer su u Njemačkoj otkazani turski skupovi potpore referendumu 16. travnja kojim bi Erdogan trebao dobiti široke ovlasti. Danski premijer Lars Lokke Rasmussen predložio je u nedjelju svome turskom kolegi Binaliju Yildirimu da zbog diplomatske krize izmeđuTurske i Nizozemske odgodi svoj posjet Danskoj, predviđen za kraj ožujka. "Taj posjet ne bi se mogao odvijati, a da pritom zanemarimo trenutne turske napade na Nizozemsku. Predložio sam turskome kolegi da odgodi naš sastanak", napisao je danski premijer u priopćenju. "U normalno vrijeme bilo bi zadovoljstvo primiti turskog premijera Yildirima s kojim sam otvoreno i konstruktivno razgovarao 10. prosinca u Ankari", dodao je. Rasmussen je istaknuo da Danska zabrinuto prati događaje u Turskoj gdje su demokratska načela pod jakim pritiskom. Yildirim je trebao doći u službeni posjet Danskoj 20. ožujka, prema danskome radiju DR.