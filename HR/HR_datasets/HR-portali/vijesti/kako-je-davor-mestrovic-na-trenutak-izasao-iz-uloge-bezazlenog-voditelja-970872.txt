Mir i dobro Nedjelja, HRT 1, 15.05 Prije točno sedamdeset godina su komunisti odvodili uglednije građane Dubrovnika, mahom članove Hrvatske seljačke stranke, na otočić Daksu i tamo ih likvidirali metkom u zatiljak. U subotu u „TV kalendaru“ na Prvom programu HRT-a zatiljak je bio potiljak, ali pustimo sad jezične finese lektora javne televizije. Teror se nastavljao dugogodišnjim ponižavanjem rodbine ubijenih: jedna dubrovačka gospođa danas u kameru izjavljuje da su sve iz kuće morali prodavati da bi preživjeli. Njen je vapaj: „A tek moj brat student u Zagrebu! Nije bilo Božića da nije bio u zatvoru.“ Prilogu je nedostajala rečenica da sve hrvatske vlade nisu dosad osigurale sredstva da se dozna konačan broj žrtava na Daksi. Četiri vijenca Oporbeni zarez Ponedjeljak, HRT 4, 15.30 Umjesto da odgovori na pitanje radijskog novinara Ivice Ružičića o tome kako bi razriješio sukob INA-e i MOL-a, Tomislav Karamarko pričao je nešto što nije imalo veze s pitanjem. Pitanje je bilo posljednje u emisiji, pa je i u tome bilo neke utjehe radoznalima. Slušatelji i gledatelji ove radijske emisije koja se snima i za televiziju mogli su se naslušati nečega o „monetizaciji cesta“ i o koječemu još. Karamarko je predsjednik stranke čiji se prvaci već sad osjećaju kao sigurni pobjednici na prvim idućim parlamentarnim izborima. Simptom preuranjenog trijumfalizma je kad si g. Karamarko dopušta da na pitanje o gospodarskom programu odgovara mi taj program jako ozbiljno radimo, u suradnji s našim prijateljima iz bavarskog instituta. U većoj tajnosti nisu Edward Teller i suradnici radili atomsku bombu. Kaktus Iz naše arhive: Kuba 1969 Utorak, HRT 4, 15.15 Čestitke autoru emisije (nismo vidjeli ime) koji je u glorificiranje Fidela Castra uspio ubaciti kojekakve realije, npr. da se tamo jako slabo jede, da vlada siromaštvo i da se ogromne svote troše na naoružanje. Trebalo je biti dobar novinar da takvo što bude bez problema emitirano, npr. ona kolona djece i roditelja kojima je međudržavnim sporazumom dopušten odlazak u Ameriku. Molbe su sporo rješavane, ali je molitelj morao dati otkaz i ostati bez posla na dan kad bi predao molbu. Reportaža „Ozalj 1969“ iz istog ciklusa, emitirana u isto vrijeme na Četvrtom u četvrtak, još je bolji primjer vrhunskog TV novinarstva u komunizmu: u njoj su i nezaposlenost i iseljavanje i odlazak na rad u Njemačku i vapnara, tvornica iz koje je kompletni radnički savjet otišao u Njemačku, s njim i velik broj radnika, pa je radna snaga uvezena s Kosova. Nema patetike, nema senzacija – pravo golo novinarstvo, pa si vi mislite. Vijenac Dnevnik Nove TV Srijeda, Nova TV, 19.15 Kolinda Grabar Kitarović izjavljuje: nisam lagala (kad sam rekla da sam izašla iz NATO-a). Službena priopćenja NATO-a govore suprotno: dali smo gđi Kitarović neplaćeni dopust, njen ugovor s nama istječe u lipnju iduće godine. Bilo bi nam svima bolje da si je za svoj neplaćeni dopust uplatila Havaje. Dan velikih strahota nastavljen je odličnom reportažom Anite Martinović u Dnevniku Nove TV. U stanovima u dva nebodera u Vukovaru vidjeli smo rezultat nebrige za državnu imovinu: vrata i prozori ne postoje, sve je puno smeća, jer nitko tu ne stanuje. Stanovi su obnovljeni prije petnaest godina, ali u njima nitko ne stanuje, pa su ih lokalni prijestupnici poharali. U Vukovaru je pet tisuća državnih stanova, što je podatak stravičan sam po sebi (ako su svi ovako uništeni), a reporterka ističe da su mnogi molitelji kojima je potreban stan naišli na negativne odgovore. Vijenac STUDIO 4 Četvrtak, HRT 4, 20.15 Zagrebačka pročelnica za zdravstvo, liječnica Mirna Šitum, govori nam stvari koje su toliko važne da zaslužuju dodatno trovanje politikom: Grad Zagreb je htio postaviti ambulantu za branitelje, „ali smo u Elektri sve do razine direktora imali probleme, a i on je morao tražiti dopuštenje od ministarstva“. Završilo se tako, kaže dr. Šitum, da smo ambulantu morali postaviti s druge strane Savske ceste, pa su 100-postotni invalidi morali prelaziti preko ceste u vremenu trajanja zelenog svjetla, što mnogima s njihovim kolicima i protezama nije uspijevalo. Srećom smo naišli na policajce koji su imali razumijevanja, pa su napravili da zeleno za pješake traje duže. Ovaj skoro pa potpuni nedostatak empatije za 100-postotne invalide prve skupine događa se na dan još nečeg čudnog: predsjednik vlade smije se nekoj svojoj anegdoti o besplatnom ručku, a pridružuju mu se i jednako dobro raspoloženi ministri. Vijenac Dobro jutro, Hrvatska Petak, HRT 1, 6.55 Na samom kraju emisije, 15-ak minuta poslije devet ujutro, voditelj Davor Meštrović zaslužio je četiri vijenca jer je na trenutak istupio je iz uloge voditelja koja podrazumijeva ponašanje bezazlene i radoznale osobe s kojom se publika, pretpostavlja se, najlakše može poistovjetiti. U nastupnom razgovoru redateljice Irene Škorić, novom predsjednicom Društva hrvatskih filmskih redatelja, došlo se i do toga da je sve manje sponzorskog novca za hrvatske filmove. Nedavno sam gledao ciklus čeških filmova, zadivljujuće je s koliko lakoće oni i najteže teme donose na film tako da film bude duhovit. Moram pitati zašto mi nemamo duhovitih filmova i je li nedostatka kreativnog humora razlog za manje sponzora. Kolegica Karmela Meštru: Ne mogu vjerovati da si to rekao. Redateljica: Pa imamo mi duhovitih filmova, meni je recimo najbolji film Tko pjeva zlo ne misli. Meštar: Znate li vi kad je snimljen Tko pjeva zlo ne misli? Četiri vijenca Podnevni dnevnik Subota, HRT 1, 12.00 Reportaža iz Kutereva, ličkog skloništa za medvjede, zablistala je potkraj blagdanskog dnevnika svojim glavnim junacima. Vidjeli smo medvjede koji se valjaju po travi i školsku djecu iz Zadra kojoj je gledanje medvjeda, kiseljenje zelja i pravljenje tambura bilo – presavršeno,kako je rekla jedna od najozbiljnije oduševljenih djevojčica. Aktualni povod reportaži je dopremanje još i dvoje medvjeda iz splitskog zoološkog vrta. U Kuterevu radi desetak volontera iz cijelog svijeta, voditelj se zove Ivan Crnković Pavenka, vidjeli smo i voditeljicu dobrotvorne njemačke zaklade „Četiri šape“. Prilog je imao svoj neuništivi tempo jer je uz svaku od mnogih izgovorenih rečenica išla slika onog što djeca rade: vidjeli smo kako je jedan dječak stavljao glavu zelja u bačvu. Dnevnik koji je počeo Mirogojem i Memorijalnim centrom u Vukovaru nije do kraja bio zaokupljen blagdanskom tematikom. Vijenac >> Da nije bilo detaljne TV slike, pomislili bismo da živimo u Krležinoj gnjevnoj domobranskoj prozi >> Aferi Savjetnik još se ne nazire kraj: na HRT-u još se čeka emisija i gosti >> Voditeljica na Hrvatskoj televiziji Nevena Rendeli dobila je teški novi zadatak