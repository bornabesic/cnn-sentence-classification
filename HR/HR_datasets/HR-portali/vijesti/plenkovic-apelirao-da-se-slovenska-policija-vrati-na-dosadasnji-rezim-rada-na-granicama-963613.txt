Foto: Hina    PREMIJER Andrej Plenković je u Makarskoj komentirao prometne gužve na granicama, istaknuvši da je apelirao da se slovenska policija vrati na dosadašnji režim ciljane kontrole putnika i da je slovenski premijer Miro Cerar pokazao za to razumijevanje.  "Moj apel je bio vrlo jasan - da i slovenska policije prijeđe sa sustavne na ciljane kontrole, što bi bio povratak na dosadašnji režim prelaska granice i rezultiralo manjim gužvama i čekanjima na graničnim prijelazima", izjavio je Plenković upitan za gužve na slovenskoj granici uoči uskrsnih blagdana. Naći će pravne metodeda se spriječe daljnje gužve  Dodao je da je sa slovenskim premijerom Cerarom u svakodnevnom kontaktu, te da je on pokazao razumijevanje vezano uz neodrživost sustavne kontrole prelaska granice, pogotovo uoči uskrsnih blagdana i početka turističke sezone.  Plenković je istaknuo da se nakon toga mora sa svim drugim partnerima naći "dugotrajno rješenje koje će nas dovesti u položaj da se spremamo za 'Schengen'".  "Naći ćemo i institucionalne i pravne metode da spriječimo ovakve situacije u budućnosti, a istodobno smo spremni dati svoj doprinos u sprječavanju terorizma i kvalitetnoj kontroli naših granica prema zemljama koje nisu još uvijek u EU", rekao je. Upoznat s problemom laboratorija u Makarskoj  Upitan za makarski Dom zdravlja, rekao je da je upoznat s tim problemom "čuvenog laboratorija" te da će to pitanje biti riješeno u sljedećih nekoliko tjedana.  "Mislim da će se pronaći i odgovarajući pravni modus i ono što je najvažnije - kvalificirana osoba koja će voditi taj posao, što je inače bio i najveći problem tog laboratorija. Funkcioniranje laboratorija će se vratiti na raniji sustav i svi će moći dobiti tu vrstu zdravstvene usluge na vrijeme i u Makarskoj", poručio je Plenković.  Plenković se u Makarskoj sastao s čelnicima HDZ-a i dao podršku Juri Brkanu, HDZ-ovu kandidatu za gradonačelnika. Upoznao se i s ključnim projektima bitnim za razvoj Makarske u obrazovanju, turizmu, sportu, kulturi, zapošljavanju i gospodarstvu te istaknuo da je njegova stranka za predstojeće izbore pripremila kvalitetan program u Makarskoj.