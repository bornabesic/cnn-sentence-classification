Američki predsjednik Donald Trump još se tijekom predizborne kampanje proslavio obilatim korištenjem Twittera, šaljući i usred noći poruke koje su nerijetko izazivale buru reakcija. No, "neokrunjeni kralj" Twittera nije stao sa svojim društveno-mrežnim aktivnostima ni nakon ulaska u Bijelu kuću, a njegov najnoviji istup izazvao je valove reakcija diljem svijeta. Bila je dovoljna jedna jedina riječ koju je Trump napisao, po svoj prilici 'tipfeler', da nezadrživo krene sva sila bespoštednih poruga na njegov račun. "Unatoč stalnom negativnom medijskom covfefe", objavio je Trump nakon ponoći po lokalnom vremenu, zacijelo neposredno uoči odlaska na spavanje. screenshot   Nakon šest sati priznao je grešku, ali do tada je bilo kasno: neki su pručavali način kako se izgovara tajanstvena riječ (Google Translate ju je prepoznavao kao samoansku), drugi su riječ odmah stavili na majicu i počeli prodavati na eBayju, a netko je čak kupio internetsku domenu covfefe.us. Pojavile su se bezbrojne 'meme' s šalama na račun Trumpa, a mnogi korisnici interneta nisu uopće mogli spavati trudeći se svojim satiričkim doskočicama nadmašiti ostale. Tako je to trajalo cijele noći, a onda se probudio europski kontinet i sve je započelo iznova. Kad se Trump probudio šest sati kasnije, izbrisao je svoju grešku, ali nije propustio uživati u pažnji koju je izazvao, te je čak uputio izazov svima koji prate njegove tweetove da pokušaju otkriti pravo značenje riječi "cofefe". Kako piše BBC, Trump je u svojoj ponoćnoj poruci zacijelo želio napisati 'medijsko praćenje' ali je umjesto "coverage" napisao sada već planetarno poznatu riječ "covfefe".