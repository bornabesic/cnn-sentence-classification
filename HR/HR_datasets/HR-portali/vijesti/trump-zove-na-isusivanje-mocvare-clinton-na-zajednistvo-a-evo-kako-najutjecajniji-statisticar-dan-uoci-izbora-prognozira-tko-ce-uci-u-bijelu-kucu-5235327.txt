Hillary Clinton i Donald Trump u ponedjeljak su ušli u kaotični posljednji dan svojih političkih kampanja za Bijelu kuću održavanjem skupova u nekolicini ključnih saveznih država u kojima će se odlučiti tko će biti idući američki predsjednik. Clinton želi učvrstiti svoju blagu prednost skupovima u tri odlučujuće savezne države, dok ju u ostalima pokriva aktualni predsjednik Barack Obama. Na kraju dana će zajedno nastupiti u Philadelphiji. Trump je krenuo s Floride, u kojoj mora pobijediti, te će posjetiti još pet ključnih saveznih država. - Želim da cijeli korumpirani establishment u Washingtonu čuje riječi koje ćemo upravo izreći: pobijedit ćemo sutra, isušit ćemo močvaru - rekao je Trump svojoj publici u Sarasoti na Floridi koja je počela uzvikivati 'Isušite močvaru! Isušite močvaru!'. Trumpova zadnja šansa za pobjedu u utorak je probijanje demokratskog zida u industrijskim državama na sjeveru poput Michigana prema kojem su i on i Obama i Clinton usmjerili svoje zadnje napore. Pri ukrcavanju u zrakoplov u White Plainsu u New Yorku kojim je putovala na prvi skup u Pennsylvaniju, Clinton je izjavila da u SAD-u postoje duboke podjele, te je priznala da će trebati puno posla da se vrati zajedništvo. - Ja stvarno želim biti predsjednica svih, i ljudi koji glasuju za mene, i onih koji glasaju protiv mene - rekla je novinarima. U video poruci objavljenoj u najgledanijem televizijskom terminu, Clinton je upozorila da su na ovim izborima njihove temeljne vrijednosti na ispitu. - Je li Amerika mračna i unosi razdor ili puna nade i inkluzivna - pita Clinton na kraju svoje poruke. Na početku dana anketa RealClearPoliticsa pokazala je da Clinton ima 2,2 posto prednosti pred Trumpom, no ona je, kako nagađaju mediji, puno veća kad se u obzir uzimaju odlučujući elektorski glasovi. Utjecajni prognozer rezultata izbora FiveThirtyEight na čelu s Nateom Silverom daje Clinton šansu 2 naprema 1 da će osvojiti 270 glasova potrebnih za ulazak u Bijelu kuću. Konkretno, zClinton prema njegovim izračunima ima 68,5 posto, a Trump 31,5 posto šanse za pobjedu, a procjenjuje se da će Clinton osvojiti najmanje 296 elektorskih glasova.