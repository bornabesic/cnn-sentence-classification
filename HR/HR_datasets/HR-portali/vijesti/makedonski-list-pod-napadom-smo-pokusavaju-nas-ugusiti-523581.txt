Povišene tenzije u Makedoniji očito su se prelile i na tamošnje medije. Tako uredništvo najvećeg makedonskog dnevnog lista 'Slobodan Pečat' tvrdi kako je svakodnevno izloženo napadima iz beogradskog 'Informera' i , kako tvrde, propagandom Nikole Gruevskog, bivšeg makedonskog premijera i čelnika stranke VMRO-DPME. Stoga su se obratili udruženju novinara  i nekoliko međunarodnih diplomatskih misija u Skopju te pozivaju za pomoć kako bi nastavili sa slobodnim i necenzuriranim izvještavanjem i uredničkom autonomijom.  U današnjem priopćenju kojeg potpisuje redakcija lista i glavni urednik Branko Geroski navodi se kako su na 'Slobodan Pečat' izvršeni sinkronizirani napadi od strane 'Informera' i medija pod kontrolom Nikole Gruevskog. Traže zaštitu kako bi im se omogućilo nesmetano i necenzurirano izvještavanje novinara, urednika i djelatnike njihove tvrtke. Priopćenje su objavili na svojim stranicama. Navode kako je na prednjoj stranici beogradskog 'Informera' objavljen tekst o navodnom upitnom financiranju 'Slobodnog Pečata', te je na naslovnici i u članku koji je objavljen i u digitalnom izdanju novina, vlasnik njihove tvrtke optužen izdajnikom zbog slobodne uređivačke politike. Isti tekst je, kako navodi redakcija 'Slobodnog pečata', preuzet iz makedonskog portala Courier i Republike. Tvrde kako je riječ o medijima koji su pod izravnom kontrolom Nikole Gruevskog.  - Cilj ovih napada je diskreditacija naše tvrtke i pritisak na uredništvo našeg nezavisnog medija. Današnji napad je očito posljedica osi Beograd-Skopje, koji ima za cilj gušenje slobode medija - stoji u priopćenju redakcije. - U ime uredništva 'Slobodnog Pečata' osobno potvrđujem da redakcija i novinari našeg lista imaju rijetku čast baviti se slobodnim pisanjem i samostalno i odgovorno voditi uređivačku politiku, bez ikakvog pritiska od strane vlasnika i uprave tvrtke, što je rijedak primjer u našoj zemlji, a vjerojatno i u regiji. Uredništvo namjerava nastaviti slobodno djelovati, izvještavati o činjenicama, boriti se protiv medijskog mraka, te odupirati napadima koji dolaze iz pro-vladine propagande u Makedoniji i medija u drugim zemljama, a ono što trebamo je vašu moralnu podršku i pomoć - piše glavni urednik 'Slobodnog Pečata'. 