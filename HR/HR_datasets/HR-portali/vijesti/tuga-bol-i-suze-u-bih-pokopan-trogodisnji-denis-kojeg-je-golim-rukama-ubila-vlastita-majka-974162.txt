Foto: Kristina Stedul Fabac/PIXSELL U VELIKOJ KLADUŠI, na mjesnom groblju u Elezovićima, danas je pokopan trogodišnji Denis Pašić, kojeg je majka Chiara Pašić prošli tjedan hladnokrvno ubila u Puli.  Podsjetimo, njegov otac Rašid Pašić potpisao je ovaj tjedan suglasnost da se tijelo malenog Denisa preveze iz Pule u Veliku Kladušu.  Posljednji ispraćaj održan je u dvorištu obiteljske kuće. Od dječačića se oprostila cijela obitelj - otac, stričevi, tetke i brojni susjedi. Tijelo Denisa do groba je nosio njegov otac koji je zbog sprovoda pušten iz zatvora, a čuvala ga je policija.   Ubojstvo trogodišnjaka prošlog je tjedna zgrozilo cijelu Hrvatsku. Pula ne pamti ovakav zločin. Za ubojstvo dječaka osumnjičena je njegova majka. Kako je utvrđeno policijskom istragom, ona je uz pomoć 14-godišnjakinje sredinom prošlog tjedna prvo ugušila Denisa u stanu, a potom njegovo tijelo bacila u plićak u uvali. Potom je nazvala policiju i prijavila njegov nestanak kako bi prikrila zločin. U svemu joj je pomagao i ljubavnik.  Određen joj je jednomjesečni istražni zatvor.