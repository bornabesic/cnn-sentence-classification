PRATITE TIJEK DOGAĐAJA: 00.15 - Mrak Taritaš zahvalila je biračima i svima koji su sudjelovali u njezinoj kampanji. - Ovo su treći izbori i treći put smo pobijedili - kazala je i zahvalila svojim protivnicima. Kaže da će u drugom krugu izbora građani odgovarati na referendumsko pitanje o tome žele li promjene. 23.00 - Pogledajte atmosferu u stožeru: 22.45 - U stožer je stigao i Ivo Josipović. 22.20 - Mrak Taritaš je kazala da su rezultati očekivani i zahvalila građanima koji su izašli na birališta.  - Dvije utakmice su u pitanju. Prva je pri kraju, od ponedjeljka se pripremamo za drugu na drugi način - kaže Mrak Taritaš i pozvala sve da 4. lipnja izađu na izbore jer je to prilika za drugačije upravljanje gradom.  Kada bi u drugi krug s Bandićem išla Švaljek, Mrak Taritaš bi je podržala, kaže. Za one koji su rekli da nikad ne bi koalirali s Bandićem očekuje da održe svoju riječ. Upitana s kim će koalirati s obzirom da lista za Gradsku skupštinu stoji slabije nego prije četiri godine, kazala je da treba pričekati stvarne rezultate "iako ankete u posljednje vrijeme dobro predviđaju". - U skupštini ćemo za sve one koji su kroz ovu izbornu kampanju rekli da žele drugačiji Zagreb i promjenu u Zagrebu i da neće koalirati s Bandićem. Ako neće s njim, onda je očekivano da će koalirati s nama. Držim za riječ sve one koji su kroz predizbornu i izbornu kampanju rekli da ni u kojem slučaju neće koalirati s Bandićem. Očekujem da će tako i biti - poručila je Mrak Taritaš. Zahvalila se Zagrepčanima i Zagrepčankama koji su izašli na ove izbore i svojim konkurentima za, kako je ocijenila, jednu srčanu bitku za prvo lice Zagreba. Anku Mrak Taritaš u njezin stožer došli su podržati i SDP-ovci Bojan Glavašević, Siniša Varga i Mirando Mrsić te Ivo Josipović iz Naprijed Hrvatska. 22.12 - Anka Mrak Taritaš stigla je u izborni stožer i odmah podigla atmosferu među okupljenima. 21.49 - Anka može dovršiti Bandića u drugom krugu - kaže Vrdoljak koji je zasad zadovoljan rezultatima. 21.00 - Prema prvim neslužbenim rezultatima u Zagrebu vodi Milan Bandić s 36,48 posto glasova, a slijedi ga Anka Mrak Taritaš s 21,44 posto. Zasad je obrađeno četiri posto biračkih mjesta u Zagrebu. 20.18 - U Zagrebu najviše mjesta u Gradskoj skupštini osvaja lista Bandić Milan 365-SMSH-ZL-NSR, koja je dobila 25,94 posto glasova. Slijedi lista SDP-HNS-HSS-HSU-NH-SU s 22,03 posto glasova, nezavisna lista Sandre Švaljek-HSLS-ZS-HKS osvojila je 12,87 posto glasova, dok je HDZ dobio 10,52 posto. Zagreb je Naš-NL-Orah-RF-Za Grad ima 7,95 posto, a nezavisna lista Brune Esih 7,20 posto. Prema izlaznim anketama, Most (3,98 posto) , Živi zid-PH (3,50 posto), Pametno (1,42 posto), HDS-HKDU MV-USP-PZ  (1,09 posto) ne prelaze izborni prag. 20.10 - Predsjednik HNS-a Ivan Vrdoljak izrazio je u nedjelju zadovoljstvo rezultatima prvih izlaznih anketa prema kojima kandidatkinja koalicije SDP-HNS-HSS-HSU-Naprijed Hrvatska-SU Anka Mrak Taritaš s 26,8 posto ulazi u drugi krug lokalnih izbora za zagrebačkog gradonačelnika, ocijenivši da je očigledno da građani žele promjene. Prema prvim izlaznim anketama objavljenima u 19 sati nakon zatvaranja birališta,  aktualni gradonačelnik Milan Bandić dobio je 30,1 posto glasova, slijedi ga Mrak Taritaš s 26,8 posto, dok je Sandra Švaljek osvojio 17,7 posto glasova. - Drago mi je da je veća izlaznost, oduševljen sam rezultatom iz Zagreba zato što je očigledno da je 70 posto građana glasalo za promjene u Zagrebu i da su konačno ono što smo vjerovali od prvog dana - da je Mrak Taritaš je najbolja buduća zagrebačka gradonačelnica - vidjeli mnogi građani da imamo šansu - komentirao je Vrdoljak. - Šansa je s ovim rezultatom očigledna - da promijenimo Bandića i krenemo u novu eru Zagreba - dodao je. Što se tiče Osijeka, Vrdoljak je kazao da su tamo zadržali poziciju, da je stabilizacijski mandat završio i da kreću u razvojni mandat te da je u Rijeci također kontinuitet. U Splitu, kaže, nisu ušli kandidati za koje bi volio da uđu, no ne bi se, dodao je, previše na to obazirao. "Mi smo to očekivali s obzirom na neke prethodne ankete", istaknuo je. Potpredsjednik SDP-a Rajko Ostojić također je ocijenio da rezultati prvih izlaznih anketa govore da 70 posto Zagrepčana želi promjene i drugačiji Zagreb. - Sedamdeset posto građana ne želi zaostali Zagreb koji je u nekom drugom stoljeću, već žele Zagreb koji će biti lokomotiva cijeloj Hrvatskoj. U ovom trenutku imate četiri dizalice na jednom gradilištu u Vrbanima. Nigdje drugdje. Diljem Zagreba se ne gradi - ne rade se vrtići, škole i to je upravo ono što će napraviti Mrak Taritaš - istaknuo je. - Očito je došlo vrijeme da imamo gradonačelnicu, ženu, gospođu - rekao je, izrazivši uvjerenje u pobjedu za dva tjedna u drugom krugu izbora. Ostojić je naglasio da je razlog što SDP nije imao svog kandidata to što je njihov kandidat Davor Bernardić u međuvremenu postao predsjednik SDP-a Hrvatske i nije bilo vremena da grade novog kandidata. - Ali Anka Mrak Taritaš dijeli slične, gotovo iste  značajke i vrijednosti koje dijelimo mi i to je nešto što apsolutno podupiremo - dodao je. - Što se tiče ostalih gradova, naš kandidat pobjeđuje, a dva kandidata koja podupiremo -  Ivica Vrkić u Osijeku ulazi u drugi krug kao prvi, a Mrak Taritaš kao druga. Ovo je rezultat koji mi očekujemo i mislim da ćemo imati čak tri gradonačelnika od četiri velika grada - naglasio je. 19.10 sati - To znači da je 2017. došlo vrijeme kad politika ne smije robovati strankama nego najboljim osobama i kandidatima. U krajnjoj liniji nije HNS bio temelj ove kampanje nego Anka Mrak Taritaš i njen tim ljudi koji mora sutra voditi Grad Zagreb. Kako se mi ponašamo tako su se očito odlučili i potencijalni koalicijski partneri i to je očito formula uspjeha - komentirao je Vrdoljak činjenicu da SDP nije imao kandidata za gradonačelnika Zagreba. Prema prvim izlaznim anketama Mrak Taritaš dobila je 1089 glasova, to jest, 26,78% i nalazi se na drugom mjestu iza Milana Bandića koji ima 30,08 posto. U stožer Mrak Taritaš u kafiću na glavnom zagrebačkom trgu stigli su Vesna Pusić, Rajko Ostojić i Ivan Vrdoljak. Anka Mrak Taritaš trebala bi doći oko 22 sata. Kad su objavljeni rezultati prvih neslužbenih anketa stožerom se prolomio pljesak. Kandidatkinja koalicije SDP-HNS-HSS-HSU-Naprijed Hrvatska-SU Anka Mrak Taritaš glasala je u nedjelju ujutro na biračkom mjestu u Ulici Antuna Bauera te je tom prigodom pozvala građane da izađu na lokalne izbore u što većem broju. - Na današnji dan su najinteresantniji izbori u Zagrebu u proteklih 16 godina. Alibi da netko neće izaći na izbore jer je glas propao ne vrijedi - kazala je Mrak Taritaš novinarima nakon glasanja. - Na današnji dan biramo budućnost Zagreba ne samo kroz sljedeće četiri godine nego kroz sljedećih dvadesetak godina - naglasila je Mrak Taritaš.  Tweets about anka mrak Tema: Lokalni izbori 2017.