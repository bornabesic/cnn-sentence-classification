Hrvatska ljekarnička komora (HLJK) izvijestila je u srijedu da su tvrtke  Pliva Hrvatska d.o.o. i Bayer d.o.o. pristale na zadržavanje postojećeg modela izdavanja lijekova s acetilsalicilatnom kiselinom (aspirin i andol) i odustale, Pliva trajno, a Bayer privremeno, od zahtjeva da se odobri prodaja aspirina i andola u specijaliziranim prodavaonicama. HLJK u priopćenju podsjeća da su Pliva i Bayer nedavno zatražile od Hrvatske agencije za lijekove i medicinske proizvode (HALMED) dozvolu za prodaju lijekova s acetilsalicilatnom kiselinom u specijaliziranim prodavaonicama, kako bi se dostupnost tih lijekova povećala. Međutim, uvaženo je stajalište ljekarničke struke da širenje dostupnosti aspirina i andola bez istovremene mogućnosti savjetovanja s ljekarnikom, visokoobrazovanim zdravstvenim stručnjakom s obvezom kontinuiranog stručnog usavršavanja, znači smanjivanje dostupnosti stručnog savjeta građanima, što može utjecati na njihovu sigurnost povećanjem neželjenih posljedica liječenja, kao i troškova liječenja takvih posljedica. HLJK, kao i cijela ljekarnička struka, pozdravlja odluku Plive i Bayera kojom se trenutno zadržava postojeći režim izdavanja tih lijekova na mjestima gdje su bolesnicima dostupni stručni savjeti, a to su isključivo ljekarne. Ujedno poziva druge tvrtke da slijede taj primjer, na dobrobit građana i hrvatskog zdravstva, kaže se u priopćenju. >> Bayer potvrdio da preuzima Monsanto za 66 milijardi dolara >> 9 savjeta koji će vas sačuvati od zaraze mišjom groznicom