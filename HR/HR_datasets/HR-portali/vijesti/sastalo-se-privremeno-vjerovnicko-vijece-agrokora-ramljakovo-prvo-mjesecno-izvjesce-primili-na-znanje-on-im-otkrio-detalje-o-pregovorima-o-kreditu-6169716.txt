U četvrtak je u prostorijama Agrokora održana druga sjednica privremenog vjerovničkog vijeća Agrokora, objavili su iz koncerna. Sjednici su prisustvovali Marica Vidaković kao predstavnica skupine vjerovnika 'veliki dobavljači', Mato Brlošić kao predstavnik skupine vjerovnika 'mali dobavljači' te predstavnici Knighthead Capital Management, LLC kao predstavnici skupine vjerovnika 'imatelji obveznica', predstavnici Sberbank of Russia kao predstavnici skupine vjerovnika 'neosigurani vjerovnici' i predstavnici Zagrebačke banke d.d. kao predstavnika skupine vjerovnika 'osigurani vjerovnici', uz Antu Ramljaka, izvanrednog povjerenika Agrokora, navode u koncernu. - U skladu s predloženim dnevnim redom prezentiran je i usuglašen Poslovnik o radu privremenog vjerovničkog vijeća, koji će biti usvojen na idućoj sjednici te detaljno razmotren prvi mjesečni izvještaj izvanredne uprave. U raspravi o izvješću se razgovaralo o aktivnostima izvanredne uprave poduzetima od vremena održavanja prve sjednice privremenog vjerovničkog vijeća i izvješće je primljeno na znanje, stoji u priopćenju. Sudionicima je, kako se navodi, također prezentirana informacija o dogovorima te radnjama koje su poduzete od strane izvanredne uprave za osiguranje novog kredita potrebnog za nastavak redovitog poslovanja kompanije, kao i za plaćanje dijela dugova prema dobavljačima te sredstava potrebnih za dovršetak pripreme sezone Agrokorovih proizvodnih kompanija i maloprodaje. Kredit će kada bude u potpunosti dogovoren biti predmet odlučivanja privremenog vjerovničkog vijeća. Na sjednici se razgovoralo i o svim drugim otvorenim pitanjima i dogovoreno je da će uskoro biti sazvana nova sjednica, zaključuje se u priopćenju.