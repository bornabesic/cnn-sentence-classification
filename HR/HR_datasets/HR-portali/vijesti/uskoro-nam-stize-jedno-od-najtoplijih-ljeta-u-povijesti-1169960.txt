Iako su ovi proljetni dani prevrtljivi što se vremena tiče, mnoge već sada zanima što prognostičke najave kažu za skorašnje ljetne mjesece. Natprosječna toplina – Najnovije dugoročne prognoze daju prilično veliku vjerojatnost za natprosječno visoke temperature zraka. I za cijelo razdoblje od lipnja do kolovoza, a i za svaki od tih mjeseci. I to za cijelu Hrvatsku. Ne vjerujem da bi se ijedan ozbiljan znanstvenik usudio toliko unaprijed najavljivati toplinske valove koji mogu djelovati na ljudsko zdravlje. Natprosječno visoka srednja temperatura zraka – i sezonska i mjesečna – može se dogoditi i bez velike vrućine i tzv. toplinskih valova. A dok se za ljeto može gotovo tvrditi da će biti natprosječno toplo, za ukupnu sezonsku količinu oborina može se “sramežljivije” prognozirati da je u većini Hrvatske povećana vjerojatnost za manjak oborina u odnosu na klimatološki prosjek – najavio je Zoran Vakula u svom Meteo kutku. Njegova kolegica, meteorologinja RTL televizije Dunja Mazzocco-Drvar upozorava pak da nas čeka dugo, vruće, zagušljivo, sušno, štoviše, nepodnošljivo ljeto. Prema njezinim riječima, južnu Europu zahvatit će jedno od najtoplijih ljeta u povijesti, a već prije početka lipnja toplina će zavladati zapadnim Sredozemljem, a potom i našim područjem. – Na našem se području, pogotovo u srpnju i kolovozu, očekuje nekoliko toplinskih valova koji bi mogli potrajati dulje od tjedan dana. Pritom bi mogli pasti i neki pojedinačni temperaturni rekordi. Uz to ide i manjak kiše, pogotovo na Jadranu – kazala je D. Mazzocco-Drvar dodajući da postoje neke temperaturne granice iznad kojih su vrućine nepodnošljive. Danju su to primjerice 32 Celzijeva stupnja, a broj takvih vrućih dana raste. U Zagrebu je, recimo, 2014. ljeto bilo blago (pet vrućih dana), godinu dana kasnije žestoko (27 vrućih dana), lani opet blago (šest vrućih dana), dok bismo ove godine mogli očekivati možda i najtoplije ljeto dosad, slično ljetu 2012. kada smo imali 31 vrući dan, a toplinski su valovi znali trajati i više od dva tjedna. Noću 24 stupnja Uz nepodnošljivo vruće dane, tu je i fenomen tropskih noći kada se temperatura ne spušta ispod 24 Celzijeva stupnja, a taj se fenomen posljednjih ljeta, osobito u priobalju, bitno povećava. – U Splitu je 2012. takvih tropskih noći bilo čak 55, što je gotovo dvije trećine ljeta. Pretprošlog ljeta bilo ih je 48, lani 26, a ovog bismo ljeta opet mogli imati barem 50-ak takvih tropskih noći – najavljuje meteorologinja RTL-a. 