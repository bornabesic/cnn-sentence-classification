Foto:  Hina SKUPINA sirijskih izbjeglica na grčkome otoku Lezbosu počela je štrajk glađu kako bi upozorila na predugo trajanje procesa razmatranja zahtjeva za azil, kazali su očevici.  Skupina od 14 Kurda iz Sirije od petka odbija hranu sjedeći ispred ureda u kojem se podnose zahtjevi za azil u kampu Moria na Lezbosu. Zahtjev za azilom u EU odbačen  Njihov zahtjev za azilom u Europskom uniji odbačen je na prvoj razini, a postupak žalbe traje mjesecima. Policija je odbila komentirati navode o štrajku glađu.  Prosvjedi su česti u centrima za prihvat migranata na grčkim otocima gdje oko 13.800 ljudi u bijednim smještajnim uvjetima čeka da se razmotre njihovi zahtjevi za azil.  Logori na grčkim otocima nazivaju se hotspotovima u kojima izbjeglice i migranti stigli iz Turske čekaju da se obrade njihovi zahtjevi.  Tisuće ljudi  stizale su svakodnevno kada je migrantski val bio na vrhuncu 2015./2016. godine preko balkanske rute, danas gotovo da nema dolazaka iz Turske otkako su zemlje na toj ruti zatvorile svoje granice prije 14 mjeseci. Hotspotovi dio sporazuma  Hotspotovi su dio sporazuma između Europske unije i Turska koja se obvezala zadržati migrante i izbjeglice na svome tlu i spriječiti njihovo isplovljavanje prema Grčkoj u zamjenu za financijsku pomoć i druge pogodnosti iz EU-a.  Međutim, manje skupine i dalje dolaze preko Bugarske.  Gotovo 8000 migranata zapelo je u Srbiji jer ne mogu nastaviti put preko Mađarske i Hrvatske.