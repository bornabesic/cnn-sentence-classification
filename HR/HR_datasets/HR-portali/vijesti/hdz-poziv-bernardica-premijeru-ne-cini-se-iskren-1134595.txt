Novi lider SDP-a Davor Bernardić ne odustaje od namjere da sjedne s premijerom i šefom HDZ-a Andrejem Plenkovićem. Nakon što mu je u jučerašnjem intervjuu Večernjem listu poslao otvoreni poziv da sjednu i razgovaraju o nizu tema koje muče Hrvatsku, danas je potvrdio da će mu idući tjedan poslati i službeni poziv za sastanak. Tema je napretek. Ploča s ustaškim pozdravom usred Jasenovca svakako je prva o kojoj bi Bernardić rado popričao s Plenkovićem. Poduži popis tema U intervjuu je već kazao kako mu se čini da Plenković nema hrabrosti boriti se protiv oživljavanja povijesnih sukoba ustaša i partizana. Njegov je stav da Plenković mora imati više hrabrosti i jasno reći da je ustaški režim NDH najveća sramota hrvatske povijesti i početi provoditi zakone. No Bernardić bi rado čuo i Plenkovićev stav o rušenju proračuna u Zagrebu, ali i popričati o nastavku reforme obrazovanja, reformi lokalne samouprave s ciljem decentralizacije Hrvatske, ali i o zaštiti radnika i SDP-ovu prijedlogu zakona o minimalnoj plaći, kao i o upravljanju državnom imovinom te olakšavanju poslovanja u Hrvatskoj. U SDP-u se nadaju da će do sastanka u konačnici i doći i da je Plenković spreman na dijalog. – Ipak premijer nema rigidne stavove, zapravo je u mnogo toga bliži našim lijevim stavovima i zbog toga taj razgovor može biti itekako koristan – kaže naš izvor iz vrha SDP-a. U Plenkovićevu krugu kažu kako načelno nije loše da se među strankama razgovara o svim pitanjima, ali sumnjaju u iskrenost Bernardićeve ponude. – Da je Bernardić iskreno zainteresiran za takvu vrstu razgovora, ponudio bi ga diskretnije. Nazove se onoga s kim se hoće razgovarati i utanači sastanak. Ovakav javni poziv služi više za privlačenje pozornosti medija – tumači bliski Plenkovićev suradnik. Uvjeren je da je riječ o igri kojom SDP pokušava osnažiti svoju poziciju poljuljanu gubitkom parlamentarnih izbora i Milanovićevom ostavkom, a poručuje kako bi im pametnije bilo da se pozabave sobom i urede odnose u stranci. A osim što je Bernardić javno pozvao Plenkovića na sastanak, jučer je SDP objavio i otvoreno pismo koje je njihov novi predsjednik uputio šefu Sabora i čelniku Mosta Boži Petrovu. Više-manje teme iz pisma slične su temama o kojima bi Bernardić volio popričati i s Plenkovićem. U svakom slučaju jasno je da je novi šef SDP-a u zadnjih nekoliko dana pokrenuo inicijative na nekoliko fronti, a politički analitičar Dražen Lalić drži da su mu ti prvi potezi poprilično dobri. – Plenković i Petrov dva su ključna aktera vlasti. Bernardić je preuzeo inicijativu, oni je mogu odbiti, oglušiti se ili razgovarati. U svakom slučaju loptica je sada na njihovoj strani. I ako Bernardić loptice bude vraćao dobro, Plenković i Petrov imat će stalni pritisak – kaže Lalić. Potpora opozicije Dodaje i da je jasno da Plenković nema odlučnosti. I tu je, kaže, Bernardićeva šansa. – U početku je sve izgledalo divno i krasno. Dobili smo premijera diplomata. Međutim, sada se vidi da je neodlučan i Bernardić se mora pokazati potpuno drukčiji – smatra Lalić. Drži i da bi Plenkoviću bilo dobro da prihvati poziv jer mnoge stvari koje treba riješiti neće moći sam. Pogotovo ako želi veće reformske zahvate koji neće biti mogući bez potpore najjače opozicijske stranke. >> Plenković mora prekinuti podjele na ustaše i partizane >> Bernardić poslao pismo Petrovu: 'Razgovarajmo u kakvoj RH želimo živjeti za 35 godina' 