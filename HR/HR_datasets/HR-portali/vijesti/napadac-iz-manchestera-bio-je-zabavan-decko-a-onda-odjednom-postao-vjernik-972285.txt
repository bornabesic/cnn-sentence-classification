Foto: FAH NEDAVNO je otkriveno da se Salman Abedi vratio iz Libije samo nekoliko dana prije napada u Manchesteru, a vjeruje se da je putovao i u teroristička područja u Siriji, piše Independent.  Obučen u ISIS-ovom kampu u Libiji koji je planirao napade na Europu  Kaos koji je nastao u Libiji nakon likvidacije Muammara Gaddafija doveo je do širenja ISIS-ovih uporišta u državi. ISIS je otvorio kampove za obuku terorista, koje je u siječnju bombardirao SAD zbog upozorenja da "planiraju operacije protiv Europe".  Francuska je zbog terorističkog napada u Manchesteru produžila izvanredno stanje, a ministar unutarnjih poslova Gerard Collomb rekao je da je dokazana veza Abedija s ISIS-om.  The Times objavio snimku na kojoj ostavlja kovčeg-bombu  Abedi je za napad iskoristio improviziranu kovčeg-bombu sa čavlima, vrlo sličnu onima koje je ISIS upotrijebio u napadima na zračnu luku u Bruxellesu i metro postaju Molenbeek.  Snimka nadzorne kamere koju je objavio The Times pokazuje 22-godišnjeg terorista kako ostavlja kovčeg na podu u predvorju arene u Manchesteru. Bio je otprije poznat sigurnosnim službama zbog veze s ISIS-ovcem Raphaelom Hosteyjem, ubijenim  prošle godine u Siriji.  "Bio je otvoren i zabavan, a onda se odjednom pretvorio u vjernika"  Bivši školski prijatelj opisao je promjenu koju je primijetio u Abediju nakon njegovog odlaska u Libiju:  "Bio je vrlo otvoren i zabavan dečko. Ali, od kad se vratio iz Libije 2011., postao je drugi čovjek."  "Prije odlaska je znao piti alkohol i pušio je travu, a onda se odjednom pretvorio u vjernika, počeo puštati bradu... i nisam ga ni vidio od 2012.", izjavio je bivši napadačev prijatelj za Manchester Evening News.  Jedan od susjeda za BBC je rekao: "Prije nekoliko godina na njihovom krovu je osvanula crna zastava s arapskim natpisom".