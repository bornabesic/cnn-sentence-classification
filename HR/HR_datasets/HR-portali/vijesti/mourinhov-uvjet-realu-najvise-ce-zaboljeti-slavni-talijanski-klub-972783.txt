Foto: Guliver Image/Getty Images JOSE MOURINHO spreman je prodati Davida De Geu svom bivšem klubu Realu, a poslao im je i uvjete pod kojima u Madrid može stići španjolski reprezentativac. Madridska Marca koja je bliska čelnim ljudima Reala, objavila je da Portugalac traži čak 75 milijuna eura odštete. Budući da je to previše za Madriđane, nudi im i opciju da plate dio, a drugi dio transfera dogovore kroz dolazak jednog igrača u Manchester United. Mourinho na Old Traffordu želi vidjeti Alvara Moratu, a u tom slučaju Real bi Unitedu još platio 25 milijuna eura. Takav rasplet koji je izgledniji od onog prvog, najviše bi zabolio Milan jer slavni talijanski klub pregovara s Realom oko dovođenja Morate.  Portugalski trener bio je oduševljen Moratom još dok je vodio Real. Tada španjolski napadač nije imao veliku minutažu zbog paklene konkurencije, ali sada ga Mourinho vidi kao nasljednika ozlijeđenog Zlatana Ibrahimovića u Unitedu. U Realu su razočarani Mourinhovim ponudama jer su vjerovali da za Moratu mogu od Milana dobiti između 70 i 75 milijuna eura pa je sada pred Madriđanima teška odluka jer trener Zinedine Zidane vidi De Geu kao ključnu metu za sljedeći prijelazni rok...