Francuski birači danas će izaći na birališta kako bi glasali u prvom krugu francuskih predsjedničkih izbora koji će, prema svemu sudeći, biti obilježeni najnovijim teorističkim napadom u samom središtu Pariza. U petak, posljednji dan preizborne kampanje, vodeća četiri kandidata otvoreno su se sukobila zbog odgovora na najnoviji napad. Predstavnik centra Emmanuel Macron, koji je u posljednjim anketama, provedenima prije samog napada, slovio za favorita, no s tankom prednošću pred svojim rivalima, optužio je svoje najopasnije protukandidate - desničarku Marine Le Pen i konzervativca Francoisa Fillona - da iskorištavaju napad za prikupljanje političkih bodova uoči izbora izjavama “da je Francuska u ratu”. Le Pen je dodatno prozvao da laže kada govori da bi ona - da je bila na vlasti - spriječila napade s kojima se Francuska suočava proteklih godina. - Ne smijemo se prepustiti panici niti dopustiti manipulaciju ovim događajima - poručio je. Na sličnom je tragu bio i četvrtorangirani ljevičar Jean-Luc Mélenchon. Francuze je pozvao da ostanu hladne glave i da ne podliježu mržnji, osveti i ogorčenju. Većina kandidata obećala je da će, ako dođe na vlast, povećati broj policajaca. Istog se dana nizu analitičara koji pokušavaju predvidjeti ishod francuskih predsjedničkih izbora priključio i američki predsjednik Donald Trump. Iako nije izrijekom dao podršku Marine Le Pen, sve što je rekao išlo je tome u prilog. - Još jedan teroristički napad u Parizu. Francuski narod neće to više podnositi. To će imati veliki učinak na predsjedničke izbore - rekao je Trump. Le Pen je nazvao “najjačom kandidatkinjom” koja je najoštrija po pitanju granica. Ankete provedene uoči napada ukazivale su na popriličnu izjednačenost četvorke, ali i činjenicu da oko 25 posto francuskih birača još nije odlučilo kome će dati glas. Britanski Guardian pokušao je dokučiti kako francuski birači razmišljaju i u svojoj reportaži uoči izbora naglašava da je biračko tijelo zbunjeno. - Ljudi su dezorijentirani i dosta im je. Ne znaju kako će glasati, no htjet će pokazati što misle. Više ne može ovako - rekao je jedan od njihovih sugovornika, vlasnik trgovine u Montaubanu, gradu nedaleko od Toulousea. Britanski list jednako tako podsjeća na de Gauelleovo pitanje “kako je moguće vladati zemljom koja proizvodi 246 vrsta sira” i činjenicu da su prema istraživanjima Francuzi pesimističniji od, primjerice, Iračana ili Afganistanaca, ali i da je francuskim biračima zajednički opći prezir prema tamošnjoj političkoj eliti, koji je postao još izraženiji s obzirom na skandale koji su isplivali tijekom preizborne kampanje, primjerice financijske malverzacije Fillona i Le Pen. Općenito, mnogo njih misle da su svi korumpirani i da se nikome ne može vjerovati. No, neki od Guardianovih sugovornika ne boje se Le Pen na vlasti. Pokušali su, tvrde, s desnicom i ljevicom, pa zašto ne bi i s njom - stav koji ukazuje na želju za iskazivanjem revolta. Na sigurnost tijekom današnjeg dana u Francuskoj će paziti, prema najavama premijera Bernarda Cazeneuvea, oko 50.000 policajaca i 7000 vojnika.