Screenshot: YouTube  AFGANISTANSKA policija pretukla je odbijene tražitelje azila nakon što su deportirani iz Danske, javlja Independent. Danska i Velika Britanija su među europskim državama koje su počele deportirati migrante u Afganistan, unatoč prijetnjama rata protiv talibana i ISIS-a. Policajci ih pretukli i za kosu odvukli iz sjedala Danski policajci bili su s migrantima na letu za Kabul 1. ožujka, kada su nakon slijetanja dva muškarca odbila napustiti avion.  Jedan od danskih službenika rekao je da je afganistanski policajac "četiri do šest puta udario jednog muškarca šakom u glavu, a drugog nekoliko puta u torzo", a zatim ih je policija izvukla iz sjedala za kosu. UN prošli mjesec upozorio na rat i mučenje u Afganistanu Analitičari kažu da je incident kršenje Europske konvencije o ljudskim pravima koja zabranjuje mučenje i ponižavanje ljudi. Peter Vedel Kessing iz Danskog instituta za ljudska prava je izjavio: "Nema profesionalnog opravdanja za takvu upotrebu sile od strane policije". Izvješće UN-a objavljeno prošli mjesec upozorilo je da ljudima u Afganistanu prijeti rat i mučenje, unatoč nastojanjima vlade da zaustavi nasilje. Europa šalje izbjeglice natrag u Kabul unatoč stalnim napadima Zbog rata je više od 2,7 milijuna Afganistanaca izbjeglo iz države. Oko 62 000 su stigle u Europu, a već dugo se žale na diskriminaciju u kampovima u Grčkoj i Italiji. Njemačka, Austrija, Švedska i Finska su također među državama koje deportiraju izbjeglice u Kabul, koji je Europa proglasila sigurnom zonom unatoč svim bombardiranjima i napadima u tom području.