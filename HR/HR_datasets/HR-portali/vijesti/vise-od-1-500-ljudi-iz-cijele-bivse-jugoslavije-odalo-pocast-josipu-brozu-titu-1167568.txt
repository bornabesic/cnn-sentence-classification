Više od 1.500 ljudi iz cijele bivše Jugoslavije odalo je četvrtak u Beogradu počast nekadašnjem doživotnom predsjedniku bivše SFRJ Josipu Brozu Titu, koji je prije 37 godina umro u Ljubljani. U povodu obljetnice Titove smrti u mimohodu kroz Kuću cvijeća, gdje je sahranjen, smjenjivala su se izaslanstva antifašističkih organizacija i udruga koje nose ime Josipa Broza Tita te na stotine pojedinaca koji su došli položiti cvijeće na njegov grob. Među Titovim štovateljima okupilo se na stotine građana iz svih krajeva bivše Jugoslavije, od Slovenije i Hrvatske do BiH i Makedonije, a u mimohodu je bilo i nekoliko desetaka stranih turista iz Kine, Španjolske, Albanije. Prema neslužbenim procjenama u Muzeju povijesti Jugoslavije, čiji je dio i memorijalni kompleks Kuća cvijeća, od ranog jutra do prvih podnevnih sati u mimohodu je pored Titova groba prošlo više od 1.000 ljudi iz država regije, Beograđana i inozemnih turista, a tijekom poslijepodneva očekuje se još nekoliko autobusa iz Hrvatske i BiH. Okupljeni su nosili zastave bivše Jugoslavije, trobojke s petokrakom, majice s Titovim likom, udarničke značke s radnih akcija te bedževe na kojima su, među ostalim i poruke: "Otkad nema Jože, lopovi se množe", "SFRJ - jedna, jedina i jedinstvena", "Jugoslavija je bila zemlja slobode". Počastu Titu odali su i članovi obitelji, predvođeni njegovim unukom i imenjakom Josipom Brozom, koji je i predsjednik izvanparlamentarne Komunističke partije koja djeluje u Srbiji. Josip Broz Tito, nekadašnji doživotni predsjednik Socijalističke Federativne Republike Jugoslavije (SFRJ) i jedan od utemeljitelja Pokreta nesvrstanih, umro je 4. svibnja 1980. godine u Ljubljani, a sahranjen je 8. svibnja. Sprovodu je, uz oko 700.000 građana iz svih krajeva tadašnje SFRJ, nazočilo 209 visokih izaslanstava, šefovi država i vlada iz 127 zemalja. Na današnji dan, te 25. svibnja, koji se nekad u čast Titova rođendana u cijeloj bivšoj Jugoslaviji slavio kao Dan mladosti, Kuću cvijeća pohode tisuće ljudi i njegovih rijetkih preživjelih suboraca.