NEW YORK - U Americi se i na sam izborni dan mnogo govori o tome kako bi glasovi etničkih zajednica, prije svega latinoameričke, mogli biti presudni za izbor novog predsjednika, a na ishod izbora mogle bi utjecati i druge useljeničke skupine, među njima i hrvatska. Latinoamerikanaca u SAD-u ima 27 milijuna, a čine oko 12 posto biračkog tijela. Po podacima s prijevremenog glasanja, na izbore ove godine izlaze u rekordnom broju. U usporedbi s ovim brojkama američki državljani hrvatskog porijekla čine s oko pola milijuna birača relativno malu zajednicu. No, usprkos tomu i za glasove hrvatske etničke skupine se vodila bitka do posljednjeg trenutka. Posebno u onim saveznim državama koje nisu čvrsto u rukama bilo republikanskog kandidata Donalda Trumpa bilo demokratske kandidatkinje Hillary Clinton. U Pennsylvaniji, jednoj od ključnih država na ovim izborima, živi oko 46.000 građana hrvatskog porijekla, najviše u SAD-u. Steve Rukavina, prvi čovjek Nacionalne federacije američkih Hrvata (NFCA) koji aktivno sudjeluje u kampanji Hillary Clinton i brine se za to da glasovi etničkih zajednica dođu u "prave ruke", smatra da birači koji su još tijesno vezani za zemlju porijekla jako dobro paze na vanjskopolitčke smjernice kandidata za budućeg predsjednika. Proruski istupi republikanskog kandidata Donalda Trumpa i njegove pohvale Vladimiru Putinu zasigurno nisu pomogli jačanju povjerenje unutar etničkih zajednica koje dijele negativna povijesna iskustva sa Sovjetskim Savezom i Rusijom, smatra Rukavina. "Veliki postotak birača u ovim zajednicama jako vodi račna o vanjskoj politici i daje podršku NATO savezu što samo po sebi vodi podršci demokratima i Hillary Clinton", rekao je Rukavina za portal Politico. John Kraljić, odvjetnik i političar iz New Yorka, smatra da se hrvatska zajednica po ponašanju na biračkom mjestu ne razlikuje previše od američke većine. "Ja u svojoj obitelji imam primjer gdje moji roditelji, koji su stariji i konzervativniji, glasuju za Trumpa, a moj dvadesetogodišnji sin je žestoki pobornik Hillary Clinton", kaže Kraljić u razgovoru za Hinu. On smatra da je predsjednica Clinton bolja opcija za Hrvatsku, prije svega zbog toga što, za razliku od Trumpa, jamči kontinuitet jakog NATO-a. Jelena, Hrvatica iz Bosne i Hercegovine, već gotovo 50 godina živi u SAD. Na ovim izborima svoj glas daje Donaldu Trumpu. "Ja sam oduvijek glasala za demokrate s izuzetkom Reagana. Ali ovaj put glas dajem Trumpu", kaže dok odlazi na biralište sa šalom u bojama američke zastave i torbicom s hrvatskim grbom. Kapu s Trumpovim sloganom "Make America Great Again" ostavila je kod kuće. "Neću zbog susjeda", objašnjava. U New Jerseyju gdje živi, velika većina će glasati za Hillary Clinton. Jelena otvoreno kaže da joj se ne sviđa prijateljski odnos demokratske kandidatkinje prema predstavnicima islamskog svijeta. "To nije dobro za sigurnost. Znamo odakle dolaze najviše terorista", kaže. Trump joj se tu ipak čini kao netko tko će se bolje brinuti u nacionalnu sigurnost. Kod Borisa Miketića, poduzetnika i novinara iz New Yorka, porijeklom iz Karlovca, situacija je obrnuta. On u pravilu podržava kandidate Republikanske stranke, ali ovaj put će glas dati Clinton. "Trump je doduše postao kandidat republikanaca, ali ja nisam baš siguran je li on u duši republikanac", kaže Miketić.