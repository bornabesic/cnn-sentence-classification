Više od 2000 kaznenih djela dogodilo se na području Maksimira, Pešćenice, Trešnjevke i Novog Zagreba, dok je najmanje nedjela zabilježeno u gradskoj četvrti Medveščak. S druge strane, Trnje bilježi porast kaznenih radnji za 20 posto, dok je u policijskoj postaji u Dubravi upisan najveći pad od gotovo 7 posto. Ovo su podaci koje je objavila Policijska uprava zagrebačka u svom godišnjem izvješću za 2016. godinu, a statistike pokazuju kako je u prvoj, drugoj, petoj i osmoj policijskoj postaji došlo do povećanja kaznenih djela, dok su ostale zabilježile pad. Objavljeni podaci daju uvid u stanje na području cijele Policijske uprave, a upravo najteža kaznena djela bilježe porast u prošloj godini. Ubojstva, nasilje u obitelji, bludne radnje nad djecom, kaznena djela protiv spolnosti i poginuli u prometu samo su neka djela koja su se povećala u Zagrebu u 2016. godini. U oko odmah bode brojka od 14 ubojstava, što je gotovo za deset više nego prije dvije godine. Svi počinitelji su otkriveni, čime stopa razriješenosti iznosi 100 posto, ali se isto ne može reći za ukupnu statistiku. Od 16.157 kaznenih djela, riješeno je tek pola. Iako, većinu kaznenih djela, točnije 85 posto, čine imovinski delikti poput krađa, provala i razbojništva, zabrinjava podatak da policija riješi tek svaki drugi zločin.   Jedno od najvećih povećanja zabilježeno je kad je riječ o nasilju u obitelji. Prije dvije godine 25 slučajeva, prošle godine 62. Povećanje veće od sto posto pokazuje da žene i djeca i dalje nisu sigurni u glavnom gradu Hrvatske. Sanja Sarnavka, bivša predsjednica udruge B.a.B.e., kaže kako velik broj žena ni ne prijavi nasilje u obitelji te da se vjerojatno radi o većim brojkama. - Postoje slučajevi kada žene prijave nasilje, a policija uhiti i njih te nasilnika, jer ne znaju tko je kriv. To odbija žrtve da prijave nasilje. Osim toga, kazne su preblage. Većinom su one novčane prirode, a rijetko kada nasilnik završi u zatvoru - kaže Sarnavka. Jedan od nedavnih pokazatelja jest i ubojstvo 18-godišnje Kristine Krupljan, koju je prije dva dana ubio njen bivši dečko. - Ubojica je imao zabranu prilaska djevojci, ali ona nije imala adekvatnu zaštitu. Nema financijskih sredstava da se ona omogući, a uz sve to nacrt novog Zakona o sprječavanju nasilja u obitelji predlaže da se ukine i ovo financiranja - ističe Sarnavka. Alarmantne brojke su i kad je riječ o kaznenim djelima nad djecom. U prošloj godini zabilježeno je 747 slučaja, što je 180 više nego prije dvije godine. Najviše je bilo slučajeva tjelesnog nasilja i prijetnji, a posebno zabrinjava broj bludnih radnji nad maloljetnicima kojih je prošle godine u Zagrebu bilo 41, a 24 djece je iskorišteno za pornografiju. Prošle je godine u prometu zabilježeno 7963 prometne nesreće, što je manje za pet posto nego u 2015. godini. Ipak, manji broj nesreća pada odmah u vodu kada se u obzir uzme da je prošle godine na zagrebačkim prometnicama poginulo čak 58 osoba. Prometni stručnjak Goran Husinec ističe da su uvijek dva glavna krivca - brzina i alkohol. Naime, u svakoj sedmoj nesreći uzrok je vožnja pod utjecajem alkohola. - To su uvijek iste kategorije ljudi, nepopravljivi ljudi koji misle da su iznad zakona. Prvo su mladi vozači s bogatim roditeljima, za koje čini se ne vrijede ista pravila kao i za ostale, dok su druga skupina osobe na margini društva, od kojih je teško naplatiti kaznu jer nemaju što izgubiti - kaže Husinec.