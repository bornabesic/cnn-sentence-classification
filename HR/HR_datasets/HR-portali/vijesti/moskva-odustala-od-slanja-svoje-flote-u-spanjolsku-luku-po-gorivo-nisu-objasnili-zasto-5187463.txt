Rusija je povukla zahtjev za uplovljavanjem njezinih ratnih brodova u španjolsku luku radi opskrbe gorivom nakon što su NATO saveznici Španjolske zatražili od Madrida da odbije rusku flotu koja bi mogla sudjelovati u napadima na civile u Siriji. "Rusko veleposlanstvo u Madridu izvijestilo nas je da povlači zahtjev za uplovljavanjem za te brodove i to je otkazano", navelo je španjolsko ministarstvo vanjskih poslova u priopćenju. Rusko veleposlanstvo nije objasnilo razloge povlačenja zahtjeva. Španjolska je u srijedu bila pod pritiskom svojih saveznica da povuče dozvolu ruskim vojnim brodovima, na putu prema Siriji, za pristajanje u luci Ceuti radi opskrbe gorivom. "Razmatramo zadnje zahtjeve za pristajanje u svjetlu informacija koje dobivamo od naših saveznika i ruskih vlasti", objavilo je nešto ranije španjolsko ministarstvo vanjskih poslova. To priopćenje potvrdilo je informacije prema kojima su se neki ruski vojni brodovi trebali opskrbiti u Ceuti, španjolskoj enklavi na marokanskom teritoriju nasuprot Gibraltara. Ministarstvo je objasnilo da ruski brodovi godinama pristaju u španjolskim lukama i da se svako pristajanje razmatra pojedinačno, vodeći računa prvenstveno o sigurnosti okoliša, grada i stanovnika. Rusija je objavila sredinom listopada da njezin nosač zrakoplova Admiral Kuznjecov i pratnja plove prema Siriji, s borbenim zrakoplovima i helikopterima, u pojačanje ruskoj vojnoj nazočnosti u tom području. Glavni tajnik NATO-a Jens Stoltenberg u utorak je izrazio zabrinutost zbog mogućeg sudjelovanja tih snaga u bombardiranjima u Siriji i kazao je da je NATO izrazio zabrinutost svojim članicama uključujući Madridu. "Zabrinuti smo zbog moguće upotrebe te flote u pojačavanju napada na civile u Alepu", rekao je Stoltenberg. "Sve su saveznice upoznate s našim stajalištima". Velika Britanija je bila izravna i objavila je da je London "izrazio zabrinutost španjolskoj vladi u vezi dobrodošlice koju izražava ruskoj mornarici", rekao je u utorak navečer jedan britanski dužnosnik. Predsjednik liberalne skupine u europskom parlamentu Guy Verhofstadt je reagirao na društvenoj mreži Twitter i poručio da je skandalozno da Španjolska, članica NATO-a i EU-a, dozvoljava ruskoj floti da napuni gorivo i primi tehničku pomoć. "Španjolska je potpisala izjavu EU-a o ruskim ratnim zločinima u Alepu prošlog tjedna - danas pomaže u opskrbi goriva flote koja je na putu da počini nove zločine. Vi to ozbiljno?" NATO prati flotu od osam brodova koja je na putu za istočni Mediteran gdje bi, prema pretpostavkama saveza, trebala sudjelovati u napadima na pobunjenike u sjeverozapadnoj Siriji u studenome. Britanski ministar obrane Michael Fallon kazao je u Bruxellesu kako bi London bio "iznimno zabrinut kad bi ijedna članica NATO razmatrala pomaganje ruskim nosačima koji bi na kraju mogli sudjelovati u bombardiranju civila... Upravo suprotno NATO bi trebao ostati jedinstven". Španjolska je prije nekoliko tjedana odobrila pristajanje tri ruska vojna broda  u Ceuti, prema listu El Pais.yps