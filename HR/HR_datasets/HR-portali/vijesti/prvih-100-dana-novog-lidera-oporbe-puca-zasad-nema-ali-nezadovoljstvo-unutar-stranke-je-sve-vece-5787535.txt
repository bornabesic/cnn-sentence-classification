Više od stotinu dana prošlo je otkako je na čelu SDP-a Davor Bernardić sa svojim novim timom, no nezadovoljstva u stranci ne prestaju, piše Novi list. Iako u Predsjedništvu većinu čine njegovi ljudi i vrh stranke funkcionira mirno i normalno, ipak u klubu zastupnika SDP-a u Saboru i dalje dominiraju ljudi koji kritiziraju Bernardićevu politiku, pogotovo komunikacijsku strategiju, za koju misle da je – nema. Rezultat toga je, kažu, činjenica da SDP u svim anketama i dalje pada te je oko 20 posto, a osobni Bernardićev rejting na još je nižim razinama. Tvrde također da je HNS-ov Ivan Vrdoljak preuzeo primat lidera oporbe, dok Bernardićeve riječi lete u vjetar i slabo se percipiraju, bilo da je razlog to što su loše iskomunicirane prema javnosti, bilo zato što jednostavno nema politički autoritet pred javnošću, sukladno takvom slabašnom rejtingu, te onda njegove poruke teško dolaze do sluha građana. Uz to, tvrde i da vrh SDP-a najčešće kasni s reakcijama – dok kipti afera Agrokor, SDP komunicira prema javnosti zakone o minimalnoj plaći, a za to vrijeme HNS daje lekcije premijeru i Ivici Todoriću, čime je vidljivost SDP-ovih inicijativa i poruka na kraju ravna nuli, tvrde neki od ljudi u klubu zastupnika SDP-a. Uz to, vrh stranke uporno želi spriječiti kritiku koja buja iz vlastitih redova – ovoga tjedna na Predsjedništvu je zaključeno kako će se svim članovima stranke poslati cirkularna obavijest o tome da se moli, ili nalaže, da prestane rat riječima na društvenim mrežama. Ocijenjeno je da to stranci šteti, te se od članova traži da prekinu takvu praksu, a sa sjednice je putem medija unutarstranačkim oponentima poručeno i da nemaju pravo na izdvojena mišljenja ili izdvojena glasanja u Saboru, kakvo je bilo u slučaju izbora Milanovićeva nasljednika u saborskim klupama, Alana Preleca, koji je Bernardićevom odlukom preskočio s liste dvije stranačke kolegice. Kako je poznato, nekadašnji Bernardićev protukandidat Ranko Ostojić glasao je u Saboru protiv toga, što je presedan, a dio zastupnika je namjerno preskočio glasanje, poput Milanke Opačić, ili na mrežama to negativno komentirao, poput Miranda Mrsića. Drugi tvrdi da je Bernardićeva ekipa upravo na Facebooku bila vodila rat protiv Zorana Milanovića, a sada kad i sami doživljaju kritike na društvenim mrežama, sad bi 'zaustavili Facebook'. - To ne ide, kažu, ne može se ljudima zabraniti da polemiziraju, a pogotovo kad je riječ o zatvorenim grupama na Facebooku, tu nitko ne može štetiti stranci jer javnost nema uvid u to - kaže jedan od zastupnika. Nakon glasanja u slučaju Prelec, kad u sabornici nije bilo čak 17 SDP-ovih zastupnika, čak se po čelo govoriti o tome da tih 17 osniva svoj klub i pokreće smjenu predsjednika stranke, no oni koji su ogorčeni načinom na koji Bernardić vodi stranku tvrde da takvih ambicija nitko nema, te da su to teze koje se plasiraju upravo iz kruga novog predsjednika stranke kako bi se njegov tim homogenizirao i trgnuo, piše Novi list.