Ravnatelj Osnovne škole Milana Langa iz Bregane Igor Matijašić vratio se 10. ožujka s državnog skupa ravnatelja škola u Opatiji i razočaran odlučio poslati ministru znanosti i obrazovanja Pavi Barišiću otvoreno pismo koje smo u cijelosti prenijeli na našem portalu 11. ožujka. Pismo ravnatelja Matijašića možete pročitati OVDJE. Rečenica iz tog pisma ('Jučer je u Opatiji predavanje držala i predsjednica stručnog povjerenstva Dijana Vican, no ona je, kao i mnogi drugi 'generali nakon bitke' samo kudila ono što je napravila ekspertna radna skupina na čelu s Borisom Jokićem'), izazvala je reakciju prof. dr. sc. Dijane Vican, čiji demanti Matijašićevih tvrdnji prenosimo u cijelosti: - Moram naglasiti, istine radi, da moje predavanje u Opatiji nije imalo nikakve veze s cjelovitom kurikularnom reformom, a osobito nisam "kudila ono što je napravila ekspertna radna skupina" niti sam kudila ičiji rad. Ovoj mojoj tvrdnji, srećom, može svjedočiti pet stotina ravnatelja. U svom sam izlaganju govorila  o profesionalizaciji ravnateljske djelatnosti, o tome što se radilo, što se radi i što još treba učiniti da bi se promijenio njihov profesionalni status. Prikazala sam i dokumentirala istraživačke rezultate, spoznaje, analize i razmatranja koje bi ravnatelji osnovnih škola trebali znati, a koje odgovaraju reformskim promjenama i koje bi doprinijele cjelovitoj kurikularnoj reformi i drugim kvalitetnim promjenama u našem sustavu. Međutim, ravnatelja Matijašića, očito, to nije zanimalo, pa je čuo ono što nije izrečeno; umjesto svega što sam kazala, upamtio je samo ono što nisam izgovorila. Ne znam zašto, s kakvim namjerama i kojim ciljem je moje predavanje okarakterizirao kao kritiku Borisu Jokiću. Na ta pitanja - zašto, s kakvim namjerama i kojim ciljem su iznesene neistine -  gospodin Matijašić ne treba odgovoriti meni, nego zainteresiranoj javnosti, prvenstveno svojim kolegama ravnateljima te učiteljima i nastavnicima, roditeljima i učenicima. Prof. dr. sc. Dijana Vican