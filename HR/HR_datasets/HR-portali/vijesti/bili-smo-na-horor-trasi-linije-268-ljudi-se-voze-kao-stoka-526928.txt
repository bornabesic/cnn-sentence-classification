Na štakama sam i u bus sam ušla s dvoje unuka. Nisam odmah stigla izvaditi novčanik i vozač se na mene izderao da moram platiti, ispričala nam je starija gospođa koja se svakodnevno vozi linijom 268.  Zbog sve učestalijih rogoborenja putnika na ZET-ovoj ruti koja vozi od zagrebačkog Glavnog kolodvora do Velike Gorice i sami smo pola dana proveli na “horor trasi”.  Osim što se u busu osjećate kao na haly gallyju, nije baš neki super osjećaj na temperaturi od 30 celzijevaca stajati natiskan među ljudima dok vozač busa popravlja motor jer je prestao raditi.  Osim kašnjenja, upravo je loša kvaliteta autobusa druga stvar na koju putnici upozoravaju. A vozači autobusa, s druge strane, pravdaju se da ni njima nije lako.  - Ne možemo mi računati na promet. Ljudi misle da mi sjedimo i pijemo kavu, a nekad ne stignemo ni na WC otići u smjeni - požalio nam se jedan od vozača.  Odbio nam je odgovoriti zašto jedan bus uopće nije došao na stanicu te rekao da se obratimo službi za korisnike. Iz ZET- a su nam tek kratko rekli kako su istrage u tijeku.  U posljednjem desetljeću na liniji 268 putnici su doživjeli svašta. Od prometnih nesreća i kašnjenja do zapaljivanja motora. Najnovija žrtva linije je majka s bebom. Nakon što je autobus kasnio 40 minuta, njezina polusatna karta prestala je vrijediti. Kad je odbila kupiti novu, vozač je ugasio motor i počeo je vrijeđati.