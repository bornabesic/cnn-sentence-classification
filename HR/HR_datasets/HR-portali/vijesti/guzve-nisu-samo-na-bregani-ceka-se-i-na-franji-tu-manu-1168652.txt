Zbog pojačanih kontrola na granicama gužve su postale gotovo svakodnevica na najvećim hrvatskim cestovnim graničnim prijelazima, pogotovo onim sa Slovenijom. No zbog dugih redova na kontroli putovnica na novom terminalu Zračne luke Franjo Tuđman živce gube i oni koji iz Hrvatske odlaze avioprijevozom. Ovih dana tako su se na društvenim mrežama neki od putnika požalili da su zaglavili na kontroli putovnica na zagrebačkom aerodromu. Među njima su i poznate TV osobe poput Mirjane Hrge, Romana Bolkovića i Karmele Vukov Colić. Tako je Karmela Vukov Colić napisala da je u nedjelju do sedam sati ujutro bio otvoren samo jedan šalter za kontrolu putovnica, a u to vrijeme su bila barem četiri međunarodna leta. Na zagrebačkom aerodromu objašnjavaju da oni mogu samo u kontaktima s kolegama iz MUP-a inzistirati na većem broju izvršitelja, posebno u vršnim opterećenjima jer je kontrola putovnica u nadležnosti MUP-a. – Uprava zračne luke s predstavnicima MUP-a održala je nekoliko sastanaka, na kojima se razgovaralo o nužnom povećanju broja pripadnika MUP-a u postaji aerodromske policije osposobljenih za pregled putovnica, kako bi se proces dodatno ubrzao, posebno kada se ima u vidu predstojeća ljetna sezona i očekivano povećanje prometa – kažu na aerodromu. U MUP-u pak navode da se u ZL Franjo Tuđman sukladno opsegu prometa putnika otvara potreban broj kontrolnih mjesta. Tijekom prihvata i otpreme većeg broja zrakoplova (s oko 1000 putnika), čekanje na graničnu kontrolu iznosi 15-ak minuta, tvrde u MUP-u. Navode i da u toj zračnoj luci ne bilježe zastoje i čekanja prilikom obavljanja granične kontrole. Kažu da su u nedjelju do 8 sati, poslove granične kontrole na međunarodnom odlasku obavljala tri policajca, a od 8 sati njih šest. Kada je graničnu kontrolu obavljalo šest policajaca, u jednoj traci došlo je do zastoja zbog pada sustava, što je uzrokovalo dodatno čekanje na toj traci i čekalo se 30 minuta, navode u MUP-u. 