Hrvatsko novinarsko društvo (HND) i vodstvo Hrvatske radiotelevizije (HRT) u petak su poslali priopćenja u kojima se međusobno optužuju za izvještavanje sa sastanka v.d. glavnog ravnatelja HRT-a Siniše Kovačića s ogrankom HND-a Hrvatskog radija - HND optužuje javnu radioteleviziju za unošenje 'razdora u novinarsko društvo', a HRT tvrdi da je bio iskorišten za potrebe 'unutrašnjih obračuna u Hrvatskome novinarskom društvu'. Oba priopćenja uslijedila su nakon objave vijesti u kojoj je, između ostaloga, u ime ogranka HND-a iskazano 'povjerenje u iskrene namjere novog v.d. glavnog ravnatelja kojemu je pružena podrška za vođenje HRT-a’. U priopćenju HND-a koje potpisuje predsjednik Saša Leković ističe se da je uprava HRT-a krajnje ‘neprofesionalno odlučila prevariti javnost slanjem priopćenja’ o jučerašnjem sastanku ogranka Hrvatskog novinarskog društva na Hrvatskom radiju. ‘Svakako nije slučajno što se to radi neposredno pred godišnju Skupštinu HND-a, koji je mjesecima agresivno i primitivno napadan lažima, uvredama i prijetnjama. Današnje priopćenje koje je HRT poslao navodno u ime HND-a naoko je sofisticiranije podmetanje, ali ništa manje besprizorno’ ističe se u priopćenju HND-a, u kojem se navodi i da je Kovačić nakon sastanka zamolio da se informacije izrečene na sastanku ne iznose u javnost jer je riječ o internim temama i aktivnostima u tijeku. No, kako se ističe u priopćenju HND-a, sam HRT je poslao medijima priopćenje sa sastanka održanog u četvtak naglašavajući da je ‘nečuvena drskost da HRT šalje javnosti navodno priopćenje HND-ova ogranka’. ' Ukoliko se nova privremena uprava HRT-a željela javno pohvaliti svojim obećanjima zaposlenicima Hrvatskog radija, tada je to trebala učiniti u svoje ime, a ne zloupotrijebivši ogranak HND-a na Hrvatskom radiju', kaže se u priopćenju HND-a. Hrvatska radiotelevizija je odgovrila na to priopćenje svojim, opovrgavajući tvrdnje predsjednika Hrvatskoga novinarskog društva Saše Lekovića da je vodstvo HRT-a medijima poslalo priopćenje o zaključcima s jučerašnjega sastanka HND-ova ogranka Radio održanoga u Hrvatskome novinarskom društvu. 'Hrvatska radiotelevizija na svojoj službenoj unutrašnjoj stranici namijenjenoj zaposlenicima već niz godina omogućuje prostor sindikalnim organizacijama i profesionalnim odnosno strukovnim udruženjima koja djeluju na Hrvatskoj radioteleviziji. U skladu s tim te s dosadašnjom praksom u rubrici posvećenoj Hrvatskome novinarskom društvu na HRT-ovoj unutrašnjoj stranici danas poslijepodne je na temelju primljene e-poruke predsjednice HND-ova ogranka Radio Silve Celebrini objavljeno izvješće sa spomenute sjednice', istaknuto je u priopćenju s HRT-a u kojem se navodi i da vodstvo Hrvatske radiotelevizije poziva i da se javni medijski servis ne instrumentalizira, odnosno da se ne koristi za potrebe unutrašnjih obračuna u Hrvatskome novinarskom društvu. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!