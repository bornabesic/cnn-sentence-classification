Pri kraju politički burnog dana u kojem je razriješio tri ministra Mosta i počeo preslagivati saborsku većinu, premijer Andrej Plenković razgovarao je s novinarom N1 televizije Hrvojem Krešićem. Jeste li umorni nakon ovog dana? - bilo je prvo pitanje. - Mi smo ovdje rano i ostajemo kasno, energija je tu. Na pitanje je li očekivao da će doći u situaciju da smjenjuje svoje ministre na sjednici Vlade, premijer je odgovorio: - Ne, ovo je bilo bez predumišljaja. Došao sam kao novi predsjednik s novim mandatom i mislim da smo napravili dobar politički program jedne jedinstvene Vlade. U njoj su Mostovi ministri imali jednaki status kao i ministri iz redova HDZ-a - rekao je Plenković i ponovio da je iskaz nepovjerenja Mostovih ministra kolegi Mariću razlog da on kao premijer više nema povjerenja u njih. Tvrdite da je ovo odluka na licu mjesta. Nakon toga ste rekli da već imate većinu. Jeste li s nekim razgovarali prije nego su Mostovi ministri iskazali nepovjerenje ministru Mariću? - bilo je sljedeće pitanje. - Ne. Prije nekoliko mjeseci imali smo sličnu situaciju s ministrom Barišićem kad su Mostovi ministri i zastupnici ostali suzdržani. Ja sam kolegi Petrovu prije nekoliko dana rekao da ukoliko idu protiv ministra Marića, naša suradnja kakva je danas više nije održiva - rekao je Plenković i odbio dati odgovor na opetovana pitanja novinara N1 što mu je Petrov odgovorio. - Što biste vi napravili na mojem mjestu predsjednika Vlade? Mogli su ministri iz Mosta biti kreativni, suzdržati se, ne pojaviti se na sjednici, otići zapaliti cigaretu, poslati državne tajnike koji nemaju pravo glasa... No, oni su u živom prijenosu glasali protiv kolege i u tom trenutku se ruši most povjerenja - rekao je Plenković. Na pitanje što ako Vlaho Orepić sutra dođe na posao i hoće li ga zaštitari izbaciti iz zgrade MUP-a, Plenković je rekao: - Bilo bi vrlo neobično da dođe, osim ako nije došao po neke svoje stvari, riješiti papire. Pravnih dilema nema, Vlaho Orepić više nije ministar. Ja kao predsjednik Vlade dilema nemam, makar ih neki drugi imali, nikakav supotpis nije nužan. Bivši ministri Mosta trebaju se ponašati kao mudri i pametni ljudi - ako više nisi ministar ne možeš obavljati taj posao. Je li Milijan Brkić kandidat za ministra unutarnjih poslova? - bilo je novo pitanje. - Nismo još o tome razgovarali, trenutno radimo na rekonfiguraciji parlamentarne većine - odgovorio je Plenković. Na pitanje zašto se ovako čvrsto nije postavio po pitanju ploča "Za dom spremni" u Jasenovcu, premijer je odgovorio: - Ja sam bio sasvim decidiran i jasan. I ja i Vlada vrlo jasno osuđujemo sve zločine ustaškog režima. Ovo nisu iste ploče kao 2004. godine koje su bile postavljene dužnosnicama tog režima. Ovo danas je spomenik za 11 poginulih branitelja na kojem se nalazi grb sa spornim natpisom. Ovo nije ista stvar. Ja sam da se taj problem riješi, ali u širem kontekstu. Kod nas 90-ih godina takva introspekcija kod nas nije napravljena, a mislim da je sad kranji trenutak da smirimo tenzije i raščistimo te teme i o njima se što više konsenzualno odredimo i zatvorimo tu priču - zaključio je premijer.