Predsjednik Vlade Andrej Plenković rekao je u srijedu navečer u Gospiću kako smatra da je proračun za 2017. vrlo kvalitetan i racionalan te da će, kako je istaknuo, "nastaviti trend smanjenja deficita, pri čemu ćemo moći ispuniti sve financijske obveze koje su pred nama u 2017. godini". U sklopu obilaska hrvatskih županija premijer Plenković boravio je u srijedu navečer u Gospiću. Odgovarajući na novinarska pitanja o prijedlogu proračuna za 2017. predsjednik Vlade je istaknuo kako se danas o tome raspravljalo u užem kabinetu Vlade, sutra će biti na sjednici Vlade, a nakon toga ide u Hrvatski sabor. "Smatram da smo postigli vrlo kvalitetan, racionalan proračun koji će zadovoljiti sve političke prioritete programa Vlade i koji će nastaviti trend smanjenja deficita, pri čemu ćemo moći ispuniti sve financijske obveze koje su pred nama u 2017. godini", rekao je Plenković. Predsjednik Vlade razgovarao je u Gospiću s ličko-senjskim županom i predsjednikom Županijske skupštine Milanom Kolićem i Darkom Milinovićem te zamjenikom gospićkoga gradonačelnika Ivanom Biljanom. Nakon što je iskazao zadovoljstvo posjetom Ličko-senjskoj županiji, predsjednik Vlade je istaknuo da se iz prve ruke informirao o problemima, ali i razvojnim projektima koji su u ovom trenutku prioriteti za taj kraj.  To je 12. županija koju je posjetio s namjerom da čuje koji su prioriteti i glavne zadaće rada na županijskim i gradskim razinama a o čemu bi hrvatska Vlada trebala voditi računa. Premijer je  rekao i da je zadovoljan, posebice rezultatima što ih je ta županija postigla u turizmu ove godine u svojem priobalnom dijelu i u Nacionalnom parku Plitvičkim jezerima. "To svakako ohrabruje jer je riječ o teritorijalno najvećoj hrvatskoj županiji koja je, nažalost, i najrjeđe naseljena. Također smo razgovarali o prioritetima razvoja kao što su prometna povezanost i energetika, ali i o nekim pitanjima ukupnog razvoja u brdsko-planinskim područjima kao što je svim svojim dijelom Lika.   O tim dijelovima putem indeksa razvijenosti poduzet ćemo niz mjera koje se tiču ravnomjernog razvoja", rekao je Plenković. Dodao je da će Vlada i Ministarstvo regionalnog razvoja uz pomoć fondova Europske unije nastojati provesti određenu reviziju s obzirom na naše članstvo u EU, ali i gospodarske trendove, pri čemu će uvijek uzimati specifičnosti pojedinih dijelova Hrvatske, osobito onih koji su stradali u ratnoj agresiji na Hrvatsku. Župan Milan Kolić izvijestio je premijera o nekoliko važnih projekata u vezi s razvojem poljoprivrede, drvne industrije i turizma. "Naša županija preko svojih agencija ima pripremljene projekte koji su pripravni za povlačenje financijskih sredstava iz EU fondova", istaknuo je Kolić i dodao da je ta županija sve prepoznatljivija investitorima za nova ulaganja. Nakon razgovora s čelnicima županije i grada Gospića, Andrej Plenković sastao se i s članovima Županijskog odbora HDZ-a.  >> Prijedlog proračuna za 2017. godinu na sjednici Vlade 