Burzovni indeksi na Wall Streetu nakon inauguracije Donalda Trumpa bilježe rekorde. Dow Jones indeks prvi put u povijesti probio se iznad 20.000 bodova, zbog dobrih poslovnih rezultata kompanija i početka provođenja mjera američkog predsjednika koje je najavio pred izbore. Iako Trump još nije izašao s detaljima o planiranom smanjenju poreza i povećanju fiskalne potrošnje, tržište je uvjereno da će i to doći na dnevni red s obzirom na to da neke obećane mjere iz izborne kampanje već poduzima. Potpisao je, primjerice, uredbu o labavljenju regulacija u domaćem proizvođačkom sektoru i nastavku gradnje dvaju naftovoda kako bi proširio energetsku infrastrukturu. Očekuje se da će Trumpove najavljene politike potaknuti rast gospodarstva i inflacije pa bi američka središnja banka mogla ubrzati povećanje kamata, što bankama odgovara. Financijski sektor širi veći optimizam i zbog Trumpova obećanja o smanjenju regulacije u tom sektoru. Istodobno su se poklopili i dobri rezultati kompanija. Od 104 kompanije iz sastava S&P 500 indeksa, koje su dosad objavile izvješća, njih gotovo 70 posto ostvarilo je veću zaradu nego što se očekivalo. Zato već i analitičari u anketi Reutersa procjenjuju da su zarade kompanija iz sastava S&P 500 indeksa u četvrtom lanjskom tromjesečju porasle na godišnjoj razini za 6,8 posto, što bi bio najveći rast zarada u posljednje dvije godine. – Očekivanja porasta infrastrukturnih radova pogurala su dionice rudarskog i građevinskog sektora u zeleno. Nadalje, zaokret od borbe protiv klimatskih promjena te nastojanje da se osnaži američki plinski i naftni sektor taj su sektor ugurali među dobitnike na burzama. S druge strane, očekivanja viših kamatnih stopa te smanjenja regulative djelovali su pozitivno na financijski sektor – komentira Davor Špoljar, analitičar tržišta kapitala u Erste banci. Trump je ovih dana razgovarao i s čelnicima triju najvećih američkih proizvođača automobila kako bi ih nagovorio na veću proizvodnju i zapošljavanje u SAD-u. Potom su cijene dionica GM-a, Forda i Fiat Chryslera odmah porasle. Američki optimizam pozitivno se raširio i na ostatak svjetskog tržišta pa su porasle i cijene dionica na europskim i azijskim burzama. I dok burze rastu, postoji malo veći pritisak na slabljenje američke valute, zato što Trump ističe da jak dolar šteti američkom gospodarstvu, a i njegova protekcionistička politika čini strane ulagače nervoznima. Zbog slabog dolara, porasla je na međunarodnim tržištima cijena nafte. >> Trump žustro poručio meksičkom predsjedniku: 'Ako nećeš platiti zid, nemoj ni dolaziti u SAD'. Nieto mu odgovorio preko Twittera 