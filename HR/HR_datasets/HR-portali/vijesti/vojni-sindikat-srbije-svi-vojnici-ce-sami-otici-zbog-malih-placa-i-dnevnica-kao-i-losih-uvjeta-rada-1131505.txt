Prosvjed pripadnika sindikata Vojske Srbije održan je u središtu Beograda, ispred zgrade Ministarstva obrane, a završen je pismom srbijanskom predsjedniku kao vrhovnom zapovjedniku oružanih snaga u kojem je upozoreno na težak materijalni položaj pripadnika vojske. U središtu Beograda okupilo se oko tisuću vojnih sindikalista i pripadnika Vojske Srbije, a prosvjed je podržao i Policijski sindikat Srbije. Predsjednik Vojnog sindikata Novica Antić poručio je da pripadnike VS ne može zadovoljiti najava ministarstva da neće biti otpuštanja jer će, ako se tako nastavi, svi pripadnici oružanih snaga sami otići zbog malih plaća i dnevnica, kao i loših uvjeta rada. On je ocijenio da takav gubitak - oko 1.000 ljudi napustilo je  VS - vojska ne bi imala ni da je ratovala cijele godine te da takav odljev kadrova negativno utječe na stanje u vojsci.  “Premijer Vučić je rekao da ne može dati povišice plaća više od pet posto. Mi ne radimo za premijera nego za državu Srbiju”, rekao je Antić, ocijenivši kako se u ministarstvu obrane mnogo novca troši nepotrebno i nenamjenski, poput izdvajanja više milijuna dinara za nevladine udruge, sugerirajući da bi taj novac mogao biti iskorišten za poboljšanje standarda pripadnika vojske. Antić je rekao i da nije ispunjen prvi zahtjev sindikata “da se utvrdi nova osnovica za obračun plaća”. “Ministar kaže da nema novca i da plaće ne mogu biti više od obećanih pet posto. To je nešto na šta sindikat ne može pristati. Nama su plaće praktično smanjene 25 posto”, rekao je Antić. On je optužio Glavni stožer VS da je na sve načine pokušavao sabotirati masovniji dolazak na prosvjede pripadnika vojske i da je pred vojskom čitana obavijest da je taj prosvjed usmjeren protiv države, kao i da su mnogi članovi sindikata danas dobili poziv da se jave na dužnost u svoje postrojbe kako bi bili spriječeni da dođu. Antić je dodao da je, nakon nedavne informacije o nestanku određene količine oružja u vojnom skladištu, naređeno da se pojačaju straže kod vojnih objekata upitavši tko će držati stražu kada svi odu iz vojske zbog malih plaća. Predsjednik Policijskog sindikata Srbije Veljko Mijailović rekao je da je normalno da sindikat policije podrži kolege iz vojske, jer “imaju iste probleme”. On je kritizirao pritiske iz  Glavnog stožera, naročito navodne informacije da je su pripadnici vojske primili prijetnje da će im biti poslane organizirane navijačke skupine da prekinu skup. “Prijetite da ćete dovesti navijačke grupe? Da na pripadnike snaga sigurnosti dovedete ološ koji truje našu djecu i koji mi uhićujemo? Pa dovedite”, rekao je Mijailović, naglasivši da današnji prosvjed “nije politički skup usmjeren protiv vlade i države” već skup kojim oni žele skrenuti pažnju na težak položaj i probleme. Srbijanski ministar obrane Zoran Đorđević izjavio je ranije da prosvjed Vojnog sindikata Srbije nije način da se pokuša iznuditi nešto za što u ovoj situaciji nema mogućnosti. Đorđević je podsjetio da po Zakonu o Vojsci Srbije, profesionalni pripadnici nemaju pravo na štrajk. 