Prometni stručnjak Željko Marušić smatra da su uzroci stravične prometne nesreće na bjelovarskoj obilaznici prevelika brzina starih vozila te gubitak kontrole upravljanja najmanje jednog od njih uslijed kratkotrajnog gubitka uvida u prometnu situaciju. Marušić navodi da će istraga pokazati suštinu drugog uzroka, a stupanj deformiranosti i oštećenja vozila te ekstremno teške posljedice prvi čine neupitnim. U drugom se slučaju, kaže Marušić, radilo o aktivnom ili pasivnom korištenju mobitela ili gubitku pozornosti zbog sna, medicinskog problema ili konzumiranja za vožnju nedozvoljenih tekućina ili supstanci. Nesreća se mogla izbjeći Posljedice upućuju i na mogućnost da jedna ili više osoba nije bila propisno vezana sigurnosnim pojasom. Marušić napominje da se tako strašna nesreća mogla izbjeći da su automobili imali sustav autonomnog hitnog kočenja – Autonomous Emergency Braking (AEB) koji uključuje sustav upozorenja na frontalni sudar – Forward Collision Warning (FCW). – Da je barem jedno od vozila bilo opremljeno sustavom AEB, tragedija bi se izbjegla. Da su oba bila s tim važnim sustavom aktivne sigurnosti, izvjesno, nesreća se ne bi ni dogodila. A ako bi se dogodila, vozači i putnici prošli bi bez ozljeda ili s lakšim ozljedama – objašnjava Marušić. Predlaže ukidanje trošarina On stoga predlaže da se ukine trošarina na nove automobile koji imaju 5 zvjezdica za sigurnost po EuroNCAP testu i sustav autonomnog hitnog kočenja – AEB. Kako bi se spriječile nesreće poput ove, Marušić se zalaže i da se propiše obvezno isključivanje mobitela vozača tijekom vožnje, ako nije u sustavu “hands free”, da se sustavno krene s kontrolom pravilnog korištenje sigurnosnih pojaseva na svim sjedalima, da se prekoračenje brzine od 10 km/h na cesti izvan naselja kažnjava s 500 kn, zatim da se smanji tolerancija radarskog mjerenja brzine s 10 km/h za brzine do 100 km/h i 10 posto iznad 100 km/h na tri posto za sve brzine te da se postave radarske kamere na sve gradske obilaznice. 