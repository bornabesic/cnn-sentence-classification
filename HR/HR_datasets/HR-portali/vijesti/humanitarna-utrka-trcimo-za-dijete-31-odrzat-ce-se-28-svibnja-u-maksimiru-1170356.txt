Humanitarna udruga Marijini obroci Hrvatska treću godinu zaredom organizira utrku „Trčimo za Dijete 31“ kako bismo svi zajedno podigli svijest o Marijinim obrocima i tako dosegnuli još veći broj gladne djece kojima ćemo osigurati svakodnevni obrok na mjestu obrazovanja. Utrka će se održati 28. svibnja 2017. godine u parku Maksimir. Službeni početak programa je u 9:30 sati, a start utrke predviđen je u 11 sati. Osim glavne utrke na 5 kilometara, prije nje održat će se i dječja utrka na 800 metara koju će predvoditi hrvatski rukometni reprezentativci i članovi PPD-a Zagreb. Kao i prethodnih godina, u Maksimiru se toga dana neće samo trčati jer pripremljen je i bogat dodatni sadržaj. Svi ljubitelji mode na priređenoj će aukciji u 12:30 sati moći licitirati za odjevne predmete koje su velikodušno donirali hrvatski dizajneri i sponzori ovog događaja (nebo.hr, blackpearl by Sara Lončarić, Salut dizajn, Mia jewelry - Nakit Mia, Loré, optika Visaul, Danijela Bilić, Moma Modna maca art, Buqele) Početne će cijene biti i više nego pristupačne, iznosit će 120 kn što je dovoljno da jedno dijete prima topli obrok kroz cijelu školsku godinu, a svaka prikupljena kuna donira se Marijinim obrocima. Za dobru atmosferu u Maksimiru pobrinut će se i glazbeni gosti: Nina Badrić, Stela Šmit, Klapa Falkuša, Dječji zbor Zagrebački anđeli i DJ Dadoo. Posjetitelji će moći razgledati i izložbu fotografija kuhinja Marijinih obroka. Za najmlađe su pripremljene i druge zanimljivosti, osim trčanja dječje utrke, mogu se uključiti u „Potragu za blagom“, tematsko dječje crtanje, druženje s poznatim hrvatskim sportašima i drugim osobama iz hrvatskog javnog života koji podupiru ovo događanje poput poznatog hrvatskog boksača Stjepana Božića, bivšeg svjetskog prvaka u supersrednjoj kategoriji s kojim će moći vježbati boks… Također, novina na ovogodišnjem događaju bit će i trčanje obiteljske štafete za koju će se moći prijaviti isključivo članovi iste obitelji te timskim radom osvojiti lijepu nagradu. Novosti o samom događaju možete pratiti na društvenoj mreži Facebook na stranici događaja, a atmosferu s prošlogodišnje utrke možete provjeriti u ovom albumu. Kotizacija za odrasle iznosi 50 kn, što je dovoljno da jedno dijete u školi prima topli obrok 5 mjeseci. Sav prikupljen novac donira se Marijinim obrocima. Prošle utrke bile su veoma uspješne, a to dokazuju i rezultati: zahvaljujući svim donacijama više od 630 djece u školskim kuhinjama Marijinih obroka svakog dana dobiva svoj obrok na mjestu obrazovanja. Prijave za odrasle moguće su klikom na link ili na dan utrke u Maksimiru do 10:40. Podizanje startnih brojeva za sve koji se prijave putem ovog obrasca bit će odvojeno i brže. Predloženu kotizaciju od 50 kn za odrasle i 10 kn za djecu i 10 kn za obiteljsku štafetu možete donirati uplatom na račun Marijinih obroka otvoren u Zagrebačkoj banci (HR7923600001102102666 uz opis uplate 'Prijava za utrku Trčimo za Dijete 31') ili prilikom podizanja brojeva u Maksimiru na dan utrke. Za dječju utrku prijave su na dan utrke prilikom dolaska. I ove godine bogatim nagradama naših sponzora nagrađujemo najbrže trkače u sve tri kategorije (muškarci, žene, djeca). Misija Marijinih obroka jest djeci u najsiromašnijim dijelovima svijeta pružiti jedan obrok dnevno na mjestu obrazovanja. Za prehranu jednog djeteta godišnje prosječno je potrebno 120 kn. Marijini obroci svojim djelovanjem danas hrane 1.230.171 dijete. Ako se netko još uvijek pita zašto „Trčimo za Dijete 31“ neka pogleda dokumentarni film koji u 30-ak minuta predstavlja priču Marijinih obroka. Više o cijelom projektu možete saznati na web stranici www.marysmeals.hr. Osim u Zagrebu, za Marijine obroke trčat će se 27. svibnja u Splitu i 24. lipnja u Slavonskom Brodu.