Nakon imenovanja Kazimira Bačića novim glavnim ravnateljem HRT-a, sada se očekuje da će dva Mostova uvjeta, koja su postavili da bi ga podržali, biti ispunjena. Riječ je o smanjenju RTV pristojbe s 80 na 65 kuna, i to do kraja godine, te o restrukturiranju Prisavlja. No, kao da se pritom zaboravlja da je iznos RTV pristojbe točno propisan Zakonom o HRT-u, što znači da bi prije bilo kakvog smanjenja iznosa pristojbe trebalo promijeniti prisavski zakon. Povećanje baze pretplatnika Naime, u 35. članku tog zakona piše: “Visina mjesečne pristojbe iznosi najviše 1,5% prosječne neto mjesečne plaće zaposlenih u RH, na temelju statističkih podataka za prethodnu godinu”. Kako je za predlaganje spomenutog zakona zaduženo nadležno Ministarstvo kulture, jučer smo im se obratili s pitanjima – planira li se već u Ministarstvu izmjena Zakona o HRT-u, hoće li se predložiti izrada posve novog Zakona o HRT-u ili će se ići na promjenu sadašnjeg zakona samo u dijelu koji se odnosi na RTV pristojbu. – Izmjena visine mjesečne pristojbe mora proći precizno uređeni postupak predviđen Zakonom o HRT-u, tako da će se u sljedećim mjesecima voditi pregovori između HRT-a i Vlade o opsegu javne usluge koju će HRT ubuduće pružati kao i o potrebnim sredstvima za pružanje usluga – uzvratili su iz Ministarstva. S HRT-a su nam pak odgovorili da HRT u ovom trenutku ima 1,222.547 obveznika plaćanja pristojbe, koji imaju ukupno 1,408.547 prijamnika te da mjesečni prihod od pristojbe iznosi približno sto milijuna kuna, dok je godišnji prihod 1,2 milijarde kuna. – Smanjivanje iznosa pristojbe s 80 na 65 kuna mjesečno predstavljalo bi smanjenje prihoda od pristojbe od 225 milijuna kuna godišnje – precizirali su s HRT-a dodajući da je s jučerašnjim danom na HRT-u bio zaposlen 2861 radnik. Kako je najava smanjenja RTV pristojbe odmah potaknula priče da će to kao posljedicu imati i otpuštanje dijela zaposlenika, moguće gašenje nekih TV i radijskih programa, ali i nekih orkestara, zanimalo nas je koliko u takvim glasinama ima istine. – Namjera je vodstva HRT-a da se ažurira i poveća podatkovna baza obveznika plaćanja pristojbe te modernizira model prikupljanja. Sva će se eventualna rješenja donositi nakon temeljite analize postojećeg stanja te razmatranja mogućih modela isključivo putem javne rasprave, koja se očekuje prije donošenja novog Zakona o HRT-u i ugovora između HRT-a i Vlade. U okviru predstojećih rješenja predložit će se razmatranje mogućnosti da se naplata mjesečne pristojbe veže uz izvore koje je moguće nadzirati – uzvratilo je vodstvo HRT-a koje očekuje skorašnje pokretanje donošenja novog zakona i ugovora. Bitno mišljenje javnosti – Novim će ugovorom biti utvrđene programske obveze koje je javni medijski servis obvezan ispuniti te iznos i izvor sredstava za njihovo financiranje. Donošenju novog ugovora prethodit će javna rasprava kako bi se uvažilo mišljenje javnosti. U okviru cijelog tog postupka na dnevnom će redu biti i model naplate pristojbe. HRT će i na unutrašnjem planu pokrenuti niz mjera koje će biti usmjerene na racionalizaciju poslovanja. Uslijedit će podizanje učinkovitosti, preispitivanje svih radnih procesa i utvrđivanje mogućih viškova – rekli su s HRT-a, a to bi značilo da netko više neće moći raditi samo jedan prilog ili jednu emisiju tjedno.       >> Tko je Kazimir Bačić, novi glavni ravnatelj HRT-a >> Kazimir Bačić novi glavni ravnatelj HRT-a 