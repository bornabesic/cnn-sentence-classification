Foto: Hina  ANGELA Merkel će se "odlučnije no ikad" zauzimati za klimu, nakon odluke američkog predsjednika Donalda Trumpa dan ranije da njegova zemlja izađe iz Pariškog sporazuma.  "Ta odluka ne može i neće zaustaviti one među nama koji mislimo da nam je dužnost čuvati planet", rekla je njemačka kancelarka u izjavi za medije u Berlinu.  "U Njemačkoj, Europi i u svijetu odlučnije no ikad ćemo ujediniti snage" kako bismo odgovorili na klimatski izazov, dodala je Merkel.  Kancelarka je, kao i ranije, bila kritična prema odluci američkog predsjednika Donalda Trumpa za koju je rekla da ju je "jako razočarala".   "I jako sam suzdržana kada to kažem", dodala je, govoreći neuobičajeno oštrim tonom. Sporazum za dobrobit svih  Kancelarka je podsjetila da je u četvrtak navečer nazvala francuskog predsjednika Emmanuela Macrona kako bi s njim razgovarala o novim inicijativama za primjenu Pariškog sporazuma o kojima će se raspravljati na UN-ovoj godišnjoj klimatskoj konferenciji COP23 koja se u studenom održava u Bonnu, u Njemačkoj.  "Taj nam je sporazum nužan za očuvanje planeta i svoje obveze ćemo ispuniti, napose što se tiče financijske pomoći siromašnijim i ugroženim zemljama", istaknula je.  "Potpuno sam sigurna da je sporazum na dobrobit svih", rekla je također Merkel.  "Put je težak, ali povratka nema", upozorila je ipak, odajući priznanje privatnim inicijativama u korist klime u svijetu, napose u Sjedinjenim Državama, istaknuvši da će one stvoriti dinamiku "za veći napredak i više povoljnih okolnosti u svijetu". Klima će svakako nadživjeti Trumpa  Njemačka ministrica okoliša Barbara Hendricks bila je još izravnija u vezi s Trumpom.  Američki predsjednik će biti na dužnosti "najviše osam godina" i svjetska klima će ga u svakom slučaju "nadživjeti", rekla je u petak novinarima.