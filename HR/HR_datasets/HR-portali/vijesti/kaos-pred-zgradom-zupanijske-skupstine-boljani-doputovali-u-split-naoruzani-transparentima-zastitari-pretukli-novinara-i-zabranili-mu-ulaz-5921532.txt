Vijećnici Županijske skupštine Splitsko-dalmatinske danas su trebali izglasati davanje koncesije u trajanju od 15 godina za plažu Zlatni rat u Bolu, no rasprava je prekinuta nakon 10 minuta jer su zaštitari navodno zaustavili novinara Radio Brača Sinišu Vickova, zabranili mu ulaz i udarili ga, piše Radio Dalmacija. Vickov ima vidnu modricu na glavi, a u sukobu mu je potrgana i jakna. Kolegama novinarima je izjavio da su ga pred vratima pretukli zaštitari Sokol Marića. Vickov je pozvao policiju, koja uzima izjavu od njega, prenosi Radio Dalmacija. U isto vrijeme pred zgradom Županijske skupštine u Splitu okupilo se dvadesetak Boljana kako bi prosvjedovali protiv odluke da županijski čelnici koncesiju nad popularnom plažom Zlatni rat u Bolu na Braču dodjele zagrebačkoj firmi "Sport B" koja je osnovana prije dvije godine te uopće nema zaposlenih, piše Slobodna Dalmacija.