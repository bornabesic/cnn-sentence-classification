Prema postojećem Zakonu o sigurnosti prometa na cestama, vozač kojemu je oduzeta vozačka dozvola zbog prekršaja u prometu počinjenih tijekom upravljanja osobnim automobilom, odnosno kojemu je na snazi mjera zabrane upravljanja vozilima B kategorije, može i dalje nesmetano upravljati vozilima C i D kategorije. Upravo ovakva 'nebulozna' zakonska odredba, jedna od mnogih u hrvatskom zakonodavstvu, zapravo je otvorila mogućnost Antoniju Perici da skrivi prometnu nesreću u kojoj je jedna osoba zadobila teške i za život opasne ozljede. Ovaj 26-godišnji mladić iz Vodica, poznat Policiji i šibenskoj javnosti kao prometni recidivist, koji je zbog brze vožnje višestruko prekršajno kažnjavan, te kojemu je na snazi bila mjera zabrane upravljanja vozilima B-kategorije, počinio je novi prometni prekršaj s teškim posljedicama, ali ovaj puta kao vozač C kategorije. Naime, prije nekoliko dana Antonio Perica skrivio je tešku prometnu nesreću na državnoj cesti Šibenik – Benkovac, kod mjesta Pristeg. Kako je izvijestila PU Zadarska, vozeći Ford Kamionet, Antonio Perica je zbog neprilagođene brzine udario u stražnji dio Golfa, a potom se uslijed velike brzine kotačima popeo na taj automobil te ga doslovno zdrobio, pa je i pravo čudo kako je vozač Golfa preživio. Nesretni 47-godišnjak zadobio je višestruke prijelome te je u zadarskoj bolnici stavljen u stanje inducirane kome. Protiv Antonija Perice, zadarska Policija podnijela je kaznenu prijavu za izazivanje prometne nesreće s teškim posljedicama. Premda je u ovakvim slučajevima to dosad bila rijetkost, istražni sudac Županijskog suda u Zadru odredio je Perici pritvor u trajanju od 30 dana, upravo zbog činjenice da je riječ o višestruko prometnom prekršitelju. U fokusu javnosti Antonio Perica, inače, sin poznatog vodičkog građevinskog poduzetnika Ante Perice, našao se prije nepuna tri mjeseca. Tada je Antonija u blizini Šibenika snimio policijski nadzorni sustav kako vozi svoji sportski Porche, unatoč tom što je imao mjeru zabrane upravljanja osobnim automobilima. Uslijedila je potom filmska potjera policijskog automobila za Pericom, a sve su to ovjekovječile kamere HRT-a koje su u tom trenutku snimale prilog o funkcioniranju novog policijskog sustava nadzora prometa. U toj potjeri, Antonio Perica je zaustavio automobil i pobjegao, ali je ubrzo uhićen. U prilogu emitiranom u središnjem dnevniku HRT-a, Perica je pred kamerama izjavio kako je do prije nekoliko godina bio sklon brzoj vožnji, ali da se opametio i da to više neće ponavljati. Međutim unatoč toj izjavi, ovu prometnu nesreću kod Pristega s neizvjesnim posljedicama za 49-godišnjeg vozača Golfa, prema policijskom izvješću, skrivio je zbog neprilagođene brzine, vozeći Ford Kamionet u vlasništvu očeve mu građevinske tvrtke 'Minigradnja' Zaprepašćujuće je da Ante Perica i nadalje nastoji ublažiti inkriminirajuća ponašanja svoga sina u prometu. - Sve njegovi prekršaji u prometu se preuveličavaju u javnosti. On do ovog sudara kod Pristega nije skrivio nijednu prometnu nesreću, a već duže vrijeme nije sklon brzoj vožnji. Eto, kad je udario u Golfa vozio je 90 kilometara, a dozvoljena brzina bila je 80 kilometara –stao je u obranu svog sina Ante Perica, dodajući kako suosjeća sa žrtvom iz Golfa.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!