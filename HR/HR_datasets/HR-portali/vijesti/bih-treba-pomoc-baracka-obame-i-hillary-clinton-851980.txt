Trinaest godina nakon Daytonskog mirovnog sporazuma, kojim je okončan žestoki etnički rat u bivšoj Jugoslaviji, strahovi u BiH od nove etničke podjele ponovno su prisutni, ocjenjuje u svojoj najnovijoj reportaži američki dnevnik New York Times, čiji su novinari proteklih nekoliko dana boravili u Sarajevu i Banjoj Luci.  Unatoč činjenici da je međunarodna zajednica u državu uložila 18 milijardi dolara, da o očuvanju mira skrbe vojnici EUFOR-a, etničke podjele koje su još uvijek u BiH vidljive na svakom koraku, ocjenjuju američki novinari, nisu prevladane.  Političke strukture nisu uradile ništa na etabliranju Daytonskog sporazuma. Zemlja je podijeljena u dva entiteta koji imaju vlastite parlamente, Federacija na 10 županija s vlastitim policijskim snagama i obrazovanjem, zdravstvenom i pravosudnom vlasti, što je, kako konstatiraju, naprosto financijski neodrživo.  Rezultat toga je zastrašujući sustav od 160 ministara, koji potroše više do 50 posto proračuna. U takvom ozračju, opterećenom stalnim političkim sukobima na relaciji Banja Luka - Sarajevo, gdje glavnu bitku vode bošnjački dužnosnik Haris Silajdžić i premijer RS-a Milorad Dodik, narod najviše, prenosi New York Times, priča o posljedicama ekonomske krize i pobjedi Baracka Obame.  Naime, svi vjeruju da će njegova administracija posvetiti veću pozornost BiH od odlazeće administracije Georga W. Busha. Većina sugovornika vjeruje kako će nova državna tajnica SAD-a Hillary Clinton, kao i ranije njezin suprug, veću pozornost posvetiti etnički podijeljenoj BiH. Citiraju i navode Richarda Holbrookea prema kojom je krajnje vrijeme da se više obrati pozornost na BiH ako se želi izbjeći novi sukob.  New York Times prenosi mišljenje Srećka Latala, izvjesnog stručnjaka za balkanska pitanja, koji tvrdi kako se prvi put nakon dugo godina spominjala mogućnost od izbijanja rata, ali da su ljudi od toga umorni. No, po njemu, i to nije nemoguće da se dogodi. Novinari NYT prenose izjavu Harisa Silajdžića koji tvrdi kako je “problem s Daytonskim sporazumom jer je postao kišobran pod kojima je Slobodan Milošević dovršio projekt etničkog čišćenja”.  Silajdžić je ponovno pozvao svijet da pomogne u pisanju novog ustava kojim bi BiH postala jaka država bez entiteta, podijeljena na ekonomske regije. Silajdžićevu konceptu, pišu američki novinari, protivi se bivši miljenik međunarodne zajednice, premijer RS-a, zaljubljenik u košarku Milorad Dodik, nazivajući je klasičnom muslimanskom politikom. 