Svečanim otvorenjem je počelo 59. međunarodno vojno hodočašće u Lourdes, na kojem po 25. put sudjeluje i Hrvatska vojska i policija, priopćeno je iz Ministarstva obrane RH. Na otvorenju dvadeset i petog hodočašća Hrvatske vojske i policije prisustvovali su predsjednica Republike Hrvatske Kolinda Grabar-Kitarović, potpredsjednik Vlade i ministar obrane RH Damir Krstičević, ministar hrvatskih branitelja Tomo Medved i zamjenik načelnika Glavnog stožera Oružanih snaga RH general pukovnik Drago Matanović. Predsjednica Grabar - Kitarović je na svojem Instagramu profilu prenijela dio atmosfere iz Francuske. Ovogodišnje hodočašće je i jubilarno dvadeset i peto na kojem sudjeluju Oružane snage Republike Hrvatske i pripadnici policije. U hodočašću sudjeluje oko 800 hrvatskih vojnika, policajaca i branitelja predvođenim vojnim biskupom Jurom Bogdanom. Zapovjednik 25. hodočašća Hrvatske vojske i policije je brigadni general Miroslav Kovač. Ovogodišnje hodočašće u Lourdes odvija se pod motom „Daruj nam mir“, a na njemu sudjeluju pripadnici oružanih snaga iz šezdesetak država. Hodočašće završava svečanim koncelebriranim euharistijskim slavljem u nedjelju 21. svibnja 2017. godine, navode iz MORH-a.