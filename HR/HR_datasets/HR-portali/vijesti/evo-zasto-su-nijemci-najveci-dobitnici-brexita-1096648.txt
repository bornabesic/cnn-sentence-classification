Desetak dana nakon referenduma na kojemu su Britanci izglasali odlazak iz Europske unije, situacija je znatno drukčija nego što je većina analitičara očekivala u slučaju potvrde Brexita. Europska unija nije počela pucati po šavovima, već je prilično homogenizirana i stabilna, dok je Velika Britanija gotovo preko noći prerasla u duboko podijeljeno društvo. Panika među bankarima Naime, pojam Britanac gotovo da danas više i ne postoji. Škoti optužuju Engleze da su im upropastili budućnost, Sjeverni Irci prozivaju Velšane da su im svojom odlukom ponovo podijelili otok, mladi tvrde kako su ih stare generacije, koje su na zalasku svoga života, nadglasale bez razloga... Podjela je toliko duboka da je čak i grad London zatražio veću autonomiju unutar države kako bi što bezbolnije i lakše podnio gubitke koje će im Brexit stvoriti. A ti gubici nipošto nisu zanemarivi. Samo u bankarskom sektoru Londona ovoga trenutka ugroženo je gotovo pola milijuna radnih mjesta jer sve velike financijske institucije svijeta imale su upravo London kao bazu za operacije na tržištu Europske unije. Sada to više nema smisla, institucije se sele u Pariz, Frankfurt ili Milano, a radna mjesta u Londonu se gase. Ne samo bankarima već i cijelom nizu pratećih službi. London gubi i status startup prijestolnice Europe koji seli u Berlin, a pratio ga je cijeli niz visokotehnoloških tvrtki. Ne čudi stoga što su tijekom vikenda deseci tisuća Londončana prosvjedovali na ulicama grada poručujući da su oni EU, da ne žele Brexit. Gdje je nestao Johnson I dok Londončani izlaze na ulice, Škotska očito počinje s nešto drukčijim akcijama. Škotska premijerka Nicola Sturgeon najavila je kako će tražiti referendum o odcjepljenju Škotske od ostatka Velike Britanije i ostanak Škotske unutar Europske unije. Da to nisu samo prazne prijetnje, shvatila je i kraljica Elizabeta koja je u subotu gotovo nenajavljeno posjetila Škotsku i održala govor u škotskom parlamentu. Nije izravno spominjala Brexit, ali je govorila o izazovnim vremenima koja slijede. Istodobno, Boris Johnson, jedan od vodećih zagovornika Brexita, odustao je od ideje da se kandidira za premijera. I dok na Otoku vlada kaos i vrlo izgledni početak raspada, od svega profitira Njemačka. Položaj vođe EU je učvršćen, a sada čak 87 posto Nijemaca podržava EU, više nego ikada u povijesti.      