Ruski ministar gospodarstva Aleksej Uljukajev uhićen je pod sumnjom da je primio mito u vrijednosti 2 milijuna dolara u okviru velike naftne akvizicije, objavilo je u utorak rusko istražno povjerenstvo. U njegovu priopćenju kaže se da je Uljukajev uhićen u okviru istrage širokih razmjera koju vodi savezna služba sigurnosti (FSB). Istražno povjerenstvo dodaje da će vrlo brzo podići optužnicu te da ministru prijeti zatvorska kazna između 8 i 15 godina. Po priopćenju, Uljukajev je u ponedjeljak uhvaćen u primanju 2 milijuna dolara mita kako bi njegovo ministarstvo dalo pozitivno mišljenje o Rosneftovoj kupnji Bašnefta. Priopćenje ne precizira tko je ministru dao mito. Po Reutersu, Uljukajev je najviši ruski državni dužnosnik uhićen od raspada Sovjetskog Saveza. Ruski predsjednik Vladimir Putin obaviješten je o uhićenju, rekao je glasnogovornik Kremlja novinarima. Dmitrij Peskov kazao je da je Putin obaviješten da je ministar tijekom noći uhićen, dodajući da samo sud može dati konačnu riječ u tom slučaju. "Ovo su ozbiljne optužbe", kazao je. Premijer Dmitrij Medvedev pozvao je na temeljitu istragu te kazao kako je o uhićenju razgovarao s predsjednikom Putinom. >> Uhićeni i prvi ministar policije i nekadašnji osobni čuvar Alije Izetbegovića >> U Srbiji uhićen Sanjin Sefić, mladić koji je na 'zebri' pregazio dvije studentice 