Zajedno s ugovorom o slobodnoj trgovini između EU i Kanade predsjednik Europske komisije Jean-Claude Juncker je na večeru s britanskom premijerkom Theresom May donio i pristupni ugovor Hrvatske Europskoj Uniji, što sve skupa ima oko 2000 stranica teksta, sve kako bi ukazao na težinu i složenost pregovora o Brexitu s kojima se britanska premijerka ima suočiti, piše Večernji list. - Napuštam Downing Street deset puta skeptičniji nego što sam bio - rekao je Juncker svojim suradnicima, citiran prema nedjeljnom izdanju njemačkog lista Frankfurter Allgemeine Zeitung (FAZ). U četvrtak ujutro nazvao je njemačku kancelarku Angelu Merkel i požalio joj se kako premijerka May i njezini suradnici uopće ne razumiju što ih čeka u pregovorima o Brexitu.  - Bilo je vrlo loše. Ona živi u nekoj drugoj galaksiji - rekao je Juncker kancelarki Merkel, citiran prema neimenovanom izvoru londonskog lista Sunday Time. Izvori koji su, nakon subotnjeg summita EU27 o Brexitu u Bruxellesu, brifirali novinare o ovim detaljima očito su svjesno željeli da šira europska javnost sazna koliko iluzija britanska vlada gaji o tome da može vrlo brzo ispregovarati uvjete izlaska iz EU i novi trgovinski odnos s EU27. Čim joj je Juncker u četvrtak ujutro prenio dojmove s večere s premijerkom May, Angela Merkel dodala je male izmjene u govor koji je već bila pripremila i koji je kasnije toga dana držala pred Bundestagom.  - Države koje imaju status trećih zemalja, a to je status koji će imati Velika Britanija, ne mogu niti će imati ista ili čak još veća prava nego države članice EU. Svih 27 članica i europske institucije slažu se oko toga - rekla je Merkel i zatim naglasila ono što je dodala nakon razgovora s Junckerom: - Dame i gospodo, možda mislite da se to razumije samo po sebi. Ali moram to tako jasno reći jer imam dojam da neki u Velikoj Britaniji gaje iluzije o tome, a to je gubitak vremena - zaključila je. S druge strane, istog dana se May na skupu u Leedsu požalila kako se ostalih 27 europskih država ujedinjuje protiv njih, što je u najmanju ruku neobična izjava koja može odražavati njezino nerazumijevanje Europske unije, piše Večernji. Premijerka May je, prema izvorima FAZ-a, na večeri također tražila da svi dokumenti iz pregovora o Brexitu budu tajni, na što joj je Juncker odgovorio da je to nemoguće jer u svakom trenutku u pregovorima sudjeluju i vlade svih 27 članica i Europski parlament, pa većina sadržaja mora biti javna.  - Neka Brexit bude uspjeh - rekla je premijerka May tijekom večere na što joj je Juncker odgovorio da Brexit ne može biti uspjeh jer s ovako postavljenim britanskim zahtjevima, Velika Britanija ide prema statusu koji EU ima s trećim zemljama, čak ne ide ni prema statusu Turske koja je u carinskoj uniji s EU.    