Pet zahtjeva upućeno je s današnjeg izvanrednog sastanka Stožera za obranu Rafinerije nafte Sisak, vezano uz prijevoz sirove nafte iz Graberja Ivanečkog u Rafineriju nafte Rijeka.   Uz traženje utvrđivanja okolnosti koje su dovele do događaja te kažnjavanje odgovornih, Stožer zahtijeva očitovanje predsjednice Republike Hrvatske Kolinde Grabar-Kitarović, kao i novoproglašenog mandatara Vlade Andreja Plenkovića kojem će uputiti i zahtjev za hitni prijam odmah nakon konstituiranja Vlade. Od predsjednice zahtijevaju i tematsku sjednicu Hrvatskog sabora, odmah po njegovu konstituiranju, s temom Ine, te zauzimanje zajedničkog stava o budućnosti Ine svih parlamentarnih stranaka.    "Zahtijevamo hitne odluke Vlade Republike Hrvatske kojima bi se upravljanje Inom dovelo u zakonske okvire, ukidanje dvostrukog vođenja kompanije preko izvršnih direktora te poštivanje zakona o Energiji RH kao i uključenje institucija Republike Hrvatske (DORH, USKOK, pravosuđe RH) zbog nepoštivanja odluka izvršne vlasti koje su štetne za Republiku Hrvatsku i njezinu energetsku neovisnost", ističe se u priopćenju Stožera poslanom nakon sastanka.   Stožer za obranu rafinerije nafte Sisak i očuvanje radnih mjesta čine predstavnici udruženih sindikata EKN, INAŠ, Nova Solidarnost i SING te Udruge hrvatskih branitelja Domovinskog rata INA Sisak.   Sastali su se nakon što su na Dan neovisnosti, bez znanja hrvatskih članova uprave i ministra gospodarstva, mađarski predstavnici u INA-i odlučili 600 tona domaće nafte prevesti iz Graberja Ivanićkog u Rafineriju nafte Rijeka. Domaća nafta inače se prerađuje u sisačkoj Rafineriji, gdje se naftovodom doprema s naftnih polja.    "Stožer za obranu rafinerije nafte Sisak stoji čvrsto pri stajalištu očuvanja rada i nastavka primarne prerade rafinerije u Sisku te njezine daljnje modernizacije u skladu s potpisanim ugovorima. I ovom prilikom iskazujemo zajedništvo svih sindikata i Udruge hrvatskih branitelja Domovinskog rata. Spremni smo za sve industrijske akcije, ali i odgovor drugim akcijama u slučaju ponavljanja sličnih pojava koje štete poslovanju RNS-a i Ine u cjelini", dodaje se u današnjem priopćenju Stožera. >> Petrina poziva predsjednicu: Onemogućite transport nafte iz Siska do Rijeke!