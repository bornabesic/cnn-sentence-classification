Američka obavještajna agencija CIA objavila je dokumente s kojih je skinuta oznaka tajnosti, a među njima su informacije o lovu na NLO-e i projektu vezanom uz kontrolu uma. Misteriozni projekt nazvan Star Gate osnovali su 1978. godine Obrambena obavještajna agencija (DIA) i SRI International, a zadatak je bio istražiti psihičke fenomene u vojnim i obavještajnim primjenama. Plan je bio da sudionici programa budu osposobljeni primati informacije bez upotrebe ''normalnih osjeta, informacija od drugih ljudi, logične dedukcije i direktne implementacije elektronskih ili drugih uređaja''. Ukratko, ljudi su trebali čitati misli drugih osoba.  Ovaj misteriozni projekt bio je osnovan jer su Amerikanci bili uvjereni da Sovjetski savez godišnje troši 60 milijuna rubalja na tu vrstu ratovanja, piše Express. Ovi dokumenti odnose se na razdoblje od 1940. do 1990. godine, a u njima se nalaze znanstvenoistraživački radovi i obavještajna izvješća.  Joseph Lambert (CIA) kazao je kako je ovo jedna od stvari koja ''poboljšava transparentnost''. Kazao je kako su željeli tajne dokumente učiniti ''široko dostupnima''. Heather Fritz Horniak, glasnogovornica CIA-e, kazala je kako ništa nije ''probrano'' te da je to ''potpuna povijest, dobro i loše''. >> Šef CIA-e poručio Trumpu da pazi što priča: 'Izjednačavanje obavještajne zajednice s nacističkom Njemačkom je nečuveno' 