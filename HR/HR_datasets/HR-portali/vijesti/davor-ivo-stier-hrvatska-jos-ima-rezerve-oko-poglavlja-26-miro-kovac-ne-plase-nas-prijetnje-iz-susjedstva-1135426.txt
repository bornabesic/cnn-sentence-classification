Srbija će danas otvoriti dva pregovaračka poglavlja, od kojih će jedno zatvoriti, a Hrvatska je među onim zemljama koje još imaju rezervu u vezi s otvaranjem poglavlja 26 – Obrazovanje i kultura, i traži dodatna objašnjenja od Europske komisije koja uime EU pregovara sa Srbijom, izjavio je u utorak u Bruxellesu hrvatski ministar vanjskih i europskih poslova Davor Ivo Stier. "Srbija će danas otvoriti dva poglavlja, od kojih će jedno odmah biti o zatvoreno, a to je poglavlje 25 – Znanost i istraživanje. Kao što znate, Hrvatska je među onim zemljama koje još izražavaju rezervu u vezi s poglavljem 26 – Obrazovanje i kultura", rekao je Stier. Stier je rekao da Hrvatska traži dodatna objašnjenja od Europske komisije, koja pregovora uime zemalja članica, te je rekao da je optimist i da bi se iskazivanje rezerve moglo povući vrlo brzo, možda već početkom sljedeće godine. "Naravno, potrebna su dodatna objašnjenja Komisije, koja je u stalnom kontaktu sa Srbijom", rekao je Stier, dodajući da je obrazovanje nacionalnih manjina važno područje. Hrvatska je imala primjedbe oko udžbenika na hrvatskom jeziku. Srbija je na tom planu počela nešto činiti – prevoditi postojeće udžbenike za osnovne škole na hrvatski, ali ne i raditi na posebnim udžbenicima namijenjenim pripadnicima hrvatske zajednice, dok se u vezi sa srednjom školom još ništa ne radi. Stier je upitan kako komentira ponašanje srbijanskog premijera Aleksandra Vučića koji je u ponedjeljak navečer napustio Bruxelles, navodno zbog hrvatske blokade poglavlja 26. "Naš je interes poslati jasnu poruku da želimo da sve zemlje jugoistoka Europe provedu potrebne reforme i da na temelju postignuća postanu punopravnim članicama EU", rekao je Stier. "Ne treba uopće dramatizirati, normalno je da se u radu radnih skupina Vijeća EU traže dodatne informacije, kao što je slučaj i s drugim državama koje danas imaju međuvladinu konferenciju o pristupanju", rekao je Stier. "Međuvladina konferencija će se održati. Nije uobičajeno da predsjednici vlada budu na međuvladinim konferencijama, ali to mogu ako žele. Naglasio bih da proces pregovora ide dalje, danas po dva poglavlja otvaraju Srbija i Crna Gora, dakle zemlje jugoistočne Europe idu dalje i Hrvatska im je spremna dati potporu na tom putu", rekao je Stier. Osim Srbije, i Crna Gora u utorak otvara dva poglavlja. Crna Gora je očekivala otvaranje triju poglavlja, ali je Njemačka imala primjedbi na otvaranje poglavlja 22 – Regionalna politika i koordinacija strukturnih instrumenata, tako da će to poglavlje biti otvoreno kada Podgorica ispuni potrebne uvjete. Predsjednik saborskog Odbora za vanjsku politiku i bivši ministar vanjskih poslova Miro Kovač u utorak je u Splitu, govoreći o pregovorima Srbije s Europskom unijom, rekao da o tome odlučuju zemlje članice EU, pa tako i Hrvatska, te da su Hrvatskoj u interesu dobri odnosi sa susjedima, pa tako i sa Srbijom.  "To je vrlo jednostavno. Hrvatska je jedna od 28 zemalja članica Europske unije. O tome jesu li ispunjeni uvjeti ili nisu, odlučuju zemlje članice. Hrvatska vlada je ocijenila da nisu ispunjeni uvjeti tako da je logično da se to poglavlje neće otvoriti. Do kada će to trajati, ovisi o dinamici i o tome kada će susjedna država Srbija ispuniti uvjet", kazao je Kovač u Splitu prilikom otkrivanja spomenika 72. bojnoj Vojne policije. Dodao je i da je jedini recept za uspjeh pregovora – ispunjavanje uvjeta. Riječ je o pregovaračkom poglavlju 26 o obrazovanju i kulturi koje nije otvoreno na međuvladinoj konferenciji u Bruxellesu, a na koje je nekoliko zemalja članica, među kojima je i Hrvatska, imalo primjedbi u vezi s obrazovanjem na manjinskim jezicima. Hrvatska je imala primjedbe oko udžbenika na hrvatskom jeziku.  Na upit novinara da komentira rusko naoružavanje Srbije, Kovač je odgovorio da je Hrvatska zemlja koja ima svoje oružane snage i policiju, a uz to je stabilna i čvrsta demokracija koja se neće plašiti nikakvim naoružanjima, prijetnjama i najavama iz susjedstva. Uz to smo i zemlja članica NATO saveza te je, kaže, time sve jasno. Novinare je zanimalo i stajalište saborskog zastupnika Mire Bulja (Most) koji je ustvrdio da je Hrvatska Srbiju trebala blokirati već kod poglavlja 23 i 24 kad su branitelji ostali pod jurisdikcijom srpskog pravosuđa. Tu je, kaže Bulj, zakazala hrvatska diplomacija, ali i predsjednica te napomenuo da je hrvatski vojnik branio Hrvatsku u Hrvatskoj, a bio je napadnut od Srbije. Komentirajući znak "Za dom spremni", uklesan na spomenik HOS-u Splitu, izjavio je da je to bila postrojba koja je od Vukovara do Dubrovnika i drugih najistaknutijih mjesta branila Hrvatsku te da spomenik treba podignuti gdje god je poginuo vojnik. "72. bojna vojne policije legendarna je postrojba koja je ispunjavala sve zadaće. Nitko ne podržava zločine, međutim, Hrvatska je nastala na zajedništvu hrvatskih ljudi, sinova ustaša i partizana", kazao je Bulj nakon što su ga novinari podsjetili da spomenik 72. bojni, koji je danas otkriven, izaziva razne kontroverzije te da se nekim hrvatskim vojnicima sudi zbog zločina u Lori. >> Petrov: Reakcija Srbije potpuno je neprimjerena, postavio bih im ja pitanje... 