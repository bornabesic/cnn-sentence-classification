Ilustracija: FAH, Google maps VIŠE nepoznatih napadača sinoć je fizički napalo i teže ozlijedilo 18-godišnjeg Iračanina koji je došao u Hrvatsku te ima status tražitelja azila, rečeno je Indexu iz karlovačke policije.  Policija je danas izvijestila o događaju koji se dogodio sinoć oko 21.10 sati u karlovačkoj gradskoj četvrti Banija.  Nije poznato ima li mladi Iračanin boravište u Karlovcu ili je samo kroz njega prolazio, a nisu objavljene ni okolnosti pod kojima je došlo do samog napada.  "U cilju utvrđivanja svih okolnosti ovog događaja i pronalaska počinitelja provodi se kriminalističko istraživanje", navode u policiji, dodajući kako će više informacija biti poznato po završetku krim istraživanja. Mladića se priprema za operaciju Mladi Iračanin koji je sinoć pretučen na Baniji štićenik je Doma za odgoj djece i mladeži, a napad u kojem je sudjelovalo više napadača dogodio se izvan ustanove.  "Svi smo u šoku, djelatnici i djeca u Domu. Mladić je prebačen u Klinički bolnički centar Dubrava u Zagrebu i po najnovijim informacijama od liječnika, pripremaju ga za operaciju", rekla je ravnateljica Doma Nataša Vučković Ivošević za KAportal.   Iako se nalazi na bolovanju zbog gripe, odmah po saznanju za premlaćivanje štićenika stupila je u kontakt s policijom i bolnicom.  Pretučeni Iračanin nije jedini azilant koji je smješten u Domu - ima ih još sedam.  "Napad se dogodio izvan ustanove, dijete je u statusu azilanta i ima sva prava kao i ostali štićenici, pa tako i pravo kretanja", dodaje ravnateljica. Uhićena trojica napadača  Policija je pod sumnjom da su napali mladog azilanta danas privela trojicu napadača.  U PU karlovačkoj se doznaje kako je policija dovršila kriminalističko istraživanje te privela 21-godišnjaka, 36-godišnjaka i jednog maloljetnika, koje sumnjiči da su u utorak oko 20,10 sati bez osobitog povoda i razloga napali 18-godišnjeg Iračanina, koji je tom prilikom teže ozlijeđen.  S kaznenom prijavom za nanošenje teških ozljeda sva trojica će tijekom dana biti predani pritvorskom nadzorniku.