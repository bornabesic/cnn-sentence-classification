Kršćanski demokrati (CDU) njemačke kancelarke Angele Merkel prema izlaznim anketama dobili su najviše glasova na pokrajinskim izborima u Schleswig-Holsteinu s 34 posto, što je nekoliko postotaka više od socijaldemokrata (SPD), a prema anketama ulazak je osigurala i krajnje desna stranka AfD, objavila je televizija ZDF. Prema projekcijama lijevi centar SPD, koji trenutačno vlada tom njemačkom saveznom pokrajinom u koaliciji sa Zelenima i SSW, pokrajinskom strankom koja zastupa dansku i finsku manjinu, dobio je samo 27 posto glasova, objavila je javna televizija pozivajući se na izlazne ankete. Pokrajinska izborna pobjeda CDU-a važna je za kancelarku Merkel koja se 24. rujna treba boriti za svoj četvrti mandat na saveznim izborima. Iako je vodila koalicije na nacionalnoj razini 12 godina, stranka CDU je trenutačno u vladama samo sedam od 16 njemačkih saveznih pokrajina.  Stranka krajnje desnice Alternativa za Njemačku (AfD) osvojila je dovoljno glasova u sjevernoj državi Schleswig-Hostein da uđe u lokalni parlament, navodi ZDF. AfD bi trebao dobiti 5,5 posto, što znači da će prvi put ući u pokrajinski parlament. 