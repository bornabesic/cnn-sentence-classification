Britanski tabloidi postaju sve agresivniji u zagovaranju ne samo izlaska iz EU, tzv. Brexita, nego i uništenju svakoga tko se ne slaže s njihovim zamišljenim načinom izlaska, tzv. tvrdim Brexitom. Toliko agresivni da se premijerka Theresa May, koja i sama zagovara tvrdi Brexit, morala jučer distancirati od naslovnice tabloida Daily Mail koji je vijest o izvanrednim izborima popratio posterskom slikom premijerke May i porukom “zgazi sabotere”. Gore i od Marinka Božića To je druga skandalozna Mailova naslovnica koja huška na linč svih onih koji nisu toliko entuzijastični oko Brexita, što znači gotovo polovice stanovništva Ujedinjenog Kraljevstva: u studenom, nakon odluke sudaca najvišeg britanskog suda da pokretanje procedure izlaska iz EU (aktiviranje članka 50) mora proći kroz parlamentarnu proceduru u Westminsteru, Daily Mail je uz fotografije sudaca objavio naslov “neprijatelji naroda”. Agresivnu naslovnicu o izvanrednim izborima prekjučer je imao i tabloid The Sun: “Plavo ubojstvo”, “premijerkini izvanredni izbori ubit će laburiste”, “potući će također i torijevske pobunjenike” (iz redova premijerkine Konzervativne stranke). Najprodavaniji britanski mediji, moglo bi se reći, nakon referenduma o britanskoj neovisnosti od EU divljaju gore nego Slobodni tjednik Marinka Božića nakon proglašenja hrvatske neovisnosti. Ne razumiju demokraciju Upitana o tome na BBC-ju, premijerka May rekla je kako se “apsolutno” ne slaže s naslovom koji njezino raspisivanje izvanrednih izbora tumači kao priliku da “zgazi sabotere” Brexita. – Politika i demokracija trebaju, naravno, biti o tome da ljudi imaju različita mišljenja. Važno je da u parlamentu ljudi imaju priliku propitkivati što vlada radi. Tako će i biti – rekla je May. No pojedini medijski analitičari tvrde da Daily Mail u spornom naslovu samo sažima ono što May nije izrekla tim riječima, ali što proizlazi iz njezina ponašanja i iz govora u kojem je, neočekivano, najavila da će se izbori održati 8. lipnja kako bi Velika Britanija dobila parlament u kojem se neće toliko zastupnika protiviti njezinoj ideji tvrdog Brexita kao što se možda sada protivi dio oporbenih, vladajućih i ponajviše škotskih zastupnika. 