Predsjednik Europske komisije Jean Claude Juncker je uz nezapamćen pljesak, na tiskovnoj konferenciji rekao da odluka o izlasku Ujedinjenog kraljevstva iz Europske unije nije i kraj Europske unije. On je rekao da će EU nastaviti dalje kao unija 27 država članica. Pozvao je Britansku vladu da što prije počne procedure napuštanja Europske unije kako bi se spriječilo odugovlačenje koje bi stvorilo novu nepotrebnu neizvjesnost.  Rekao je da je sadašnja situacija 'bez presedana', ali da EU na snazi ima procedure kojima se proces napuštanja unije od strane Ujedinjenog kraljevstva može odvijati. Rekao je da je EU spremna u budućnosti imati 'partnerske odnose' s Velikom Britanijom i te odnose s njom urediti kao s trećom državom. Ipak, oni koji su pljeskali na tiskovnoj konferenciji u Bruxellesu bili u najvećem broju službenici Europske komisije. Šok i nevjerica je bila očita u Bruxellesu od jutra. Najviše su šokirani upravo Britanci koji rade u EU institucijama jer izlaskom njihove države iz EU više neće biti državljani Europske unije pa bi mnogi od njih mogli izgubiti radna mjesta. Za EU je ovo ipak šok jer se prvi puta događa da narod jedne države članice odluči napustiti uniju, čime se proces ujedinjenja Europske unije, koji je trajao više od pola stoljeća, okreće u obrnutom smjeru prema dezintegraciji. Predsjednik Europske komisije Juncker rekao je da očekuje da sada Njemačka i Francuska kao glavni pokretači Europskog projekta preuzmu jasnu ulogu.  U Zajedničkom priopćenju nakon sastanka kojeg su danas u Bruxellesu održali predsjednici Europskog Vijeća Donald Tusk, premijer Nizozemske kao predsjedavajuće Mark Rute, predsjednik Europskog Parlamenta Martin Schulz i Europske komisije Jean Claude Juncker, poručeno je da sada, nakon bolne ali demokratske odluke Britanskog naroda, sporazum o novim odnosima s Ujedinjenog kraljevstva unutar Europske unije neće stupiti na snagu.