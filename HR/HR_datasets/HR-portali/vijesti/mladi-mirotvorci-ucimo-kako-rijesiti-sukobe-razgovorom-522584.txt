Priznanje nam je ‘vjetar u leđa’ te veliki poticaj za dalje i priznanje našem radu, ali i odgovornost te motivacija našoj djeci, rekao je Anton Burić, ravnatelj OŠ “Ivan Goran Kovačić” iz Vrbovskog, čiji su učenici, nastavnici i suradnici nagrađeni priznanjem “Krunoslav Sukić” Mirotvorna škola 2016. Time su i prva osnovna škola nagrađena za poticanje odgoja za mir, nenasilje i suradnju te solidarno sudjelovanje u unapređivanju života školske i lokalne zajednice. Kroz nastavni program te brojne projekte i programe učenici uče o toleranciji na različitost i nenasilnom rješavanju sukoba. Matičnu i još sedam područnih škola ukupno pohađa 250 učenika. Školu karakterizira nacionalna raznolikost - 35 posto učenika je srpske nacionalnosti, a 60 posto hrvatske. - Aktivna smo škola i potičemo multikulturalnost jer imamo takav sastav učenika i učitelja. Učenici uče o međusobnim različitostima kojima se ustvari spajaju - rekla je Valentina Vukadin, učiteljica srpskog jezika i kulture. Isto tako, radi se na tome da se djeca jednog vjeronauka upoznaju s vjerskim običajima djece drugih vjeroispovijesti, a važan element rada je izgrađivanje tolerancije kao moralne vrijednosti svakog učenika. - Primjer je dugogodišnji projekt ‘Ćirilica i latinica - bogatstvo različitosti’, u sklopu kojeg svi učenici mogu učiti čitati i pisati ćirilicu. To je za naš grad važno jer mi smo drugi grad nakon Vukovara gdje je udio srpskog stanovništva viši od 35 posto i u najavi je, a na ustanovama se već postavljaju dvojezične table – rekao je Anton Burić. U školi se provode projekti posvećeni prevenciji nasilja, programi prepoznavanja i nenasilne obrane u situaciji fizičkog nasilja, kao i prevenciji nasilja u mladenačkim vezama te program kreativne socijalizacije namijenjen učenicima i roditeljima iz rizičnih obitelji. - Razvili smo jako dobar postupak nenasilnog rješavanja sukoba koji provodimo već devetu godinu. Uz educirane učitelje i školsko osoblje imamo i školski klub za vršnjačku medijaciju. Medijacija je vrlo moćna tehnika jer se ‘zavađenim’ stranama daje mogućnost da se slušaju. Oni se sami javljaju na medijaciju i uz medijatora rješavaju nesuglasice. Osim učenika, medijaciji pristupaju i učitelji u sukobu ili pak učenik i učitelj. Imali smo već raznih medijacija i mogu reći da je upravo ona u 98 posto slučajeva riješila nastali problem. Zbog nje se smanjio i broj mjera – rekla je Tanja Jakovac, školska pedagoginja, dodajući da provode i novi projekt kojemu je cilj prepoznavanje emocija jer su uočili da djeca teško prepoznaju emocije, a za učenike 7. i 8. razreda provode program Teen Cup, kojim uče ostvariti kvalitetne odnose u mladenačkim vezama. Škola je usmjerena na ostvarivanje nacionalnih i vjerskih prava učenika, pa imaju katolički, pravoslavni i baptistički vjeronauk, a učenici srpske nacionalnosti mogu polaziti izbornu nastavu srpskog jezika i kulture po modelu C. 