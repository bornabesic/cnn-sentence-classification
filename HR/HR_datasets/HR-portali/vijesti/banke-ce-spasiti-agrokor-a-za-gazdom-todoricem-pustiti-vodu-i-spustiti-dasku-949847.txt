Foto: Hina   AGROKOR je zbog agresivnog širenja koje je praćeno lošim upravljanjem financijama upao u teške probleme. Iako mnogi ovih dana prognoziraju, a neki čak i zazivaju državnu pomoć najvećoj privatnoj kompaniji u Hrvatskoj, to bi bio potpuno promašen potez. >> KRAJ JE SVE BLIŽE Vjerovnici ne vjeruju da Todorić može vratiti dugove: "To je tempirana bomba"  >> Rusi okreću leđa Todoriću, a dužan im je stotine milijuna eura  Kako da ga država spasi? Da otkupi udio u Agrokoru ili da mu da kredite koje mu više nitko ne želi dati? Državno spašavanje Agrokora ne bi bilo spašavanje kompanije i radnika, već spašavanje vlasnika - Ivice Todorića.   Todorić ima mogućnost prodati neku od svojih kompanija i tako stabilizirati financijsku situaciju ili, kao što se već ranije očekivalo, napraviti javnu ponudu dionica Adria Retaila, odnosno Konzuma i Mercatora.  Ako niti jedan od tih scenarija ne bude realiziran, Agrokor će spasiti njegovi vjerovnici - neke od najvećih međunarodnih banaka, a za Todorićem, trenutnim vlasnikom kompanije, pustiti vodu i spustiti dasku.  Izlazak Ivice Todorića iz vlasništva Agrokora, ili smanjenje njegova utjecaja bila bi odlična vijest za cijelu hrvatsku ekonomiju.   Todorić je zbog lošeg rejtinga dugo vremena plaćao vrlo visoke kamate od čak 10 posto. Taj financijski teret prelijevao se i na dobavljače i na radnike. Ulazak stranog kapitala u vlasničku strukturu sasvim sigurno poboljšao bi položaj kompanije, poslovnu kulturu, skratio rokove plaćanja i poboljšao odnos prema radnicima. >> VELIKA ANALIZA SLOVENSKIH NOVINARA Je li ovo kraj Ivice Todorića?  Poznato je da je Todorić godinama razvlačio rokove plaćanja svojim dobavljačima, što je bio težak kamen oko vrata cijeloj ekonomiji. Ima veliki negativan utjecaj na cijelo društvo pa tako, na primjer, ovih dana možemo vidjeti da mediji, osim Indexa, gotovo uopće ne izvještavaju o situaciji u Agrokoru. Radnici u Konzumovim trgovinama imaju daleko niže plaće u odnosu na neke strane konkurente itd.   Sljedeće godine na naplatu stiže kredit za koji je založeno 95 posto dionica Agrokora  Agrokor zapošljava oko 60 tisuća ljudi, od toga 30 tisuća u Hrvatskoj. Iako mnogi strahuju od masovnih otpuštanja, nakon što netko drugi preuzme Agrokor, treba imati na umu da oni sasvim sigurno nisu socijalna ustanova pa da imaju veliki višak radnika.  Također, vjerovnicima koji su Agrokoru dali 25 milijardi kuna sasvim sigurno nije u interesu da se poslovanje ugasi. Agrokor ima dobru poziciju na regionalnim tržištima, i vjerovnicima je u interesu da se poslovanje nastavi i da im se novac vrati.  Ako se prije nešto ne dogodi, Todorić bi iz Agrokora mogao izletiti u svibnju sljedeće godine. Tada na naplatu stiže kredit od 485 milijuna eura koji je podignut radi financiranja akvizicije Mercatora. Za taj kredit Todorić je založio 95,5 posto dionica Agrokora, koje su prebačene na Adria Group Holding iz Nizozemske.