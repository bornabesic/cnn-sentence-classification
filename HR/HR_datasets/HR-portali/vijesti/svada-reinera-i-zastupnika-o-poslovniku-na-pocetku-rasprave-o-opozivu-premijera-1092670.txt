U Hrvatskom saboru traje rasprava o HDZ-ovu prijedlogu opoziva premijera Tihomira Oreškovića, a predsjednik Sabora Željko Reiner uvodno je ponovio kako će Oreškoviću dopustiti da sudjeluje u raspravi iako to, tvrdi, po Poslovniku ne bi trebao učiniti, jer se Vlada u zakonskom roku nije očitovala o prijedlogu. Podsjetio je da se Vlada o prijedlogu morala očitovati u roku od osam dana, što nije učinila iako je, kaže, osobno upozorio premijera na tu obvezu. - Premijer je prekršio saborski Poslovnik i tako neprimjereno i namjerno pokazao nepoštivanje prema Saboru i zastupnicima - rekao je Reiner, ali i dodao kako će zbog demokratskih standarda i sam svjesno prekršiti Poslovnik i omogućiti premijeru da govori. Najavio je kako će Oreškoviću dopustiti da se očituje o prijedlogu svog opoziva te da se tijekom rasprave javlja za riječ kad smatra da su nužna dodatna pojašnjenja, ali će za to imati ograničeno vrijeme. Pritom se pozvao na odredbu saborskog poslovnika po kojoj "u raspravi o povjerenju predsjedniku Vlade ili Vladi u cjelini predsjednik Vlade može usmeno obrazložiti očitovanje Vlade o prijedlogu”. U istom se članku, međutim, navodi da se “o prijedlogu za pokretanje pitanja povjerenja pojedinom članu Vlade može očitovati taj član Vlade”. Naredni stavak premijeru i članovima Vlade omogućuje da prije završnog govora predlagatelja održe govor te da zatraže riječ tijekom rasprave radi davanja objašnjenja. Na te se stavke pozvao HNS-ov Goran Beus Richembergh i ustvrdio kako Reiner krivo tumači Poslovnik te kako nema nikakvih poslovničkih ograničenja da se premijeru omogući da govori kad god to hoće. Nezavisni Stipe Petrina Reinera je prozvao za nedosljedno tumačenje Poslovnika, ustvrdivši kako je ujutro odbio otvoriti raspravu o drugoj točki jer se o njoj nije očitovala Vlada. - Danas isto imamo slučaj da se Vlada nije očitovala, skinimo to s dnevnog reda - zatražio je Petrina. Laburist Jaroslav Pecnik tvrdi da je Poslovnik prekršen samim otvaranjem rasprave. - Prijedlog je u dnevni red uvršten 8. lipnja, osmodnevni rok koji je Vlada imala istječe danas u 24 sata - ustvrdio je Pecnik. Branimir Glavaš (HDSSB) zatražio je da se premijeru bez ograničenja govori o vlastitom opozivu. "U vašoj nadležnosti je da mu omogućite da govori dovoljno dugo, onoliko koliko mu je potrebno da objasni sve što se krije u pozadini ove inicijative za njegovom smjenom. Kad se odlučuje o njegovoj glavi, dužan je odgovoriti na svako pitanje koje mu se postavi. Ne može biti smijenjen, a da mu se ne omogući da priča koliko je potrebno dok zastupnicima i javnosti ne bude poznato ono što je sada nepoznanica", kazao je Glavaš. Uvodne riječi u sabornici prati Orešković, s kojim su i ministri iz kvote Mosta, dok oni iz HDZ-a nisu došli na raspravu. 