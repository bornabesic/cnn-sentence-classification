Dijete, srećom, nije ozlijeđeno, ali je pretrpjelo psihičke traume Dvanaestogodišnjeg sina Višeslava Ćuka iz Marije Bistrice, primariusa otorinolaringologa Opće bolnice Zabok i Bolnice hrvatskih veterana, glavnog tajnika Zagorske stranke, jedan je stariji muškarac u utorak presreo na putu iz škole i prijetio mu da će ga zaklati nožem, piše zagorje.com. Ćuk je o nevjerojatnom događaju napisao status na Facebooku, zapitavši se što učiniti u ovakvoj situaciji, je li bolje uzeti pravdu u svoje ruke ili čekati (spore) institucije da odrade svoj posao. “Moj sin je išao iz škole i ispred kafića Wizard u Kolodvorskoj ulici taj čovjek je izletio pred njega, zaustavio ga, počeo vikati da će ga zaklati, a imao je u ruci neki alat, neki nož. Pred kafićem je bilo nekoliko ljudi, a došao je i njegov sin, primili su ga i moj sin je tad pobjegao. Došla je potom i policija i ne znam što je dalje bilo. Srećom, mog sina nije povrijedio, jer je na vrijeme pobjegao, ali dijete je u šoku, plakao je i tresao se”, dodao je Ćuk za zagorski.com. Višeslav Ćuk niz je godina aktivni zagorski političar. Svojevremeno je kao potpredsjednik Zagorske demokratske stranke bio i predsjednik Županijske skupštine Krapinsko-zagorske županije. Nakon raskola u ZDS-u navodno je prešao u tada novoosnovanu Zagorsku stranku, kratko je bio u stranci Milana Bandića, da bi sada kao glavni tajnik Zagorske stranke bio kandidat za zamjenika načelnika Općine Marija Bistrica. “Čovjek koji je napao mog sina nekad se bavio politikom, zajedno smo bili u Zagorskoj demokratskoj stranci, prije desetak godina bio je normalan, ali izgleda da ga je piće upropastilo”, dodao je Ćuk te rekavši da ne isključuje mogućnost da je uzrok napada na njegovo dijete upravo politika, iako, kaže, njegova obitelj imala je svojevremeno i poslovne nesuglasice s napadačem. “Taj je čovjek bio poslovođa u tvrtci moje punice i tamo je pronevjerio oko milijun kuna. Osuđen je na Županijskom sudu u Zlataru. No, od te osude je prošlo puno vremena i ne vjerujem da bi to sad bio povod za ovaj napad. Ne znam što ga je jučer uhvatilo”, pojasnio je Ćuk. U Policijskoj upravi Krapinsko-zagorskoj nisu željeli komentirati slučaj s obzirom na to da je riječ o maloljetnoj osobi. 