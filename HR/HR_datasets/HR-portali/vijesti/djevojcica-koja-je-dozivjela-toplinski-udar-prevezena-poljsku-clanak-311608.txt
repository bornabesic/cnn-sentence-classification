Djevojčica iz Poljske koja je prije desetak dana doživjela toplinski udar vozilom hitne pomoći prevezena je danas oko podneva iz Dječje bolnice Kantrida u Zračnu luku na otoku Krku, gdje je posebnim zrakoplovom otputovala u Poljsku. Podsjetimo, roditelji su šestogodišnju djevojčicu na 45 minuta ostavili u zatvorenom automobilu u Omišlju na otoku Krku gdje su bili na ljetovanju. Nakon pružene prve pomoći u Domu zdravlja Krk djevojčica je zbog teškog stanja prebačena u Jedinicu intenzivnog liječenja Dječje bolnice Kantrida u Rijeci. >>Malena Poljakinja koju su ostavili u autu ne prepoznaje majku i oca Toplinski udar koji je doživjela ostavit će trajne posljedice na njezino zdravlje, vratile su se funkcije bubrega i jetara, ali ne i mozga. – Većih promjena u njezinu stanju i dalje nema, djevojčica je pri svijesti, ali ne reagira na okolinu – potvrdio nam je dr. Igor Prpić, predstojnik Klinike za pedijatriju Dječje bolnice Kantrida. Premda su tvrdili da je nisu namjerno ostavili u automobilu, njezini su roditelji, oboje 31-godišnjaci, kazneno prijavljeni zbog zapuštanja i zlostavljanja djeteta, odnosno kaznenog djela tjelesne ozljede iz nehaja. Osim šestogodišnje djevojčice poljski bračni par ima dvije godine mlađeg sina.