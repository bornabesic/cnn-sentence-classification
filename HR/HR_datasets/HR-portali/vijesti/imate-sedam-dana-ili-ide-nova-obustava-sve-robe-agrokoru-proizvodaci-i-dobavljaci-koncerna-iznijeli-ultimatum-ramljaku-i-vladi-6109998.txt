U sjedištu Kraša održan je sastanak Koordinacije proizvođača i dobavljača Agrokora na kojem su usuglašeni zahtjevi koji se moraju ispuniti do 29. svibnja. Proizvođači i dobavljači donijeli su točno pet zaključaka, a ukoliko ih Vlada i Agrokorov povjerenik ne ispune do zadanog roka, ide nova obustava sve robe posrnulom koncernu. Dakle, zaključci Koordinacije su sljedeći: 1. Koordinacija proizvođača i dobavljača traži da se pomakne datum važenja promemorije sklopljene između dobavljača i financijskih ustanova do dana prijave tražbina (9. odnosno 20. lipnja 2017. godine). 2. Oformljen je radni tim za koordinaciju grupe dobavljača zbog mogućeg pokretanja tužbi protiv financijskih institucija zbog prikrivenog financiranja koncerna Agrokor. 3. Traži se službeno tumačenje saborskog Odbora za zakonodavstvo da sve obveze prema dobavljačima za isporučenu robu nakon 10. travnja 2017. godine imaju jednak status kao što imaju i banke za nova kreditiranja – tzv. senior status. 4. Traži se formalno očitovanje izvanrednog Vladinog povjerenika Ante Ramljaka te potpredsjednice Vlade i ministrice gospodarstva Martine Dalić da sve mjenice dobavljača imaju u postupku izvanredne uprave jednak status, odnosno da su svi dugovi po mjeničnom regresnom pravu dugovi Agrokora, a ne dobavljača. 5. Traži se od izvanrednog povjerenika Ante Ramljaka da u najkraćem mogućem roku dogovori novo zaduženje koncerna Agrokor te sukladno zakonu izvrši podmirenje dijela starih obveza prema dobavljačima po svim osnovama dospjelih do dana otvaranja postupka izvanredne uprave. 6. Proizvođači i dobavljači su suglasni da ukoliko se navedeni zahtjevi ne ostvare do ponedjeljka 29. svibnja 2017. godine, ide nova obustava sve robe. Tomislav Kristo / CROPIX Tomislav Kristo / CROPIX