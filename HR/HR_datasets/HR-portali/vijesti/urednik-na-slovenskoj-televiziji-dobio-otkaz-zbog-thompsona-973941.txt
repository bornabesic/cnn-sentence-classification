Foto: FaH, YouTube IGOR PIRKOVIČ, urednik emisije "Tednik" na slovenskoj nacionalnoj televiziji navodno je dobio otkaz nakon što je u svojoj emisiji pustio sporni prilog o Marku Perkoviću Thompsonu. Namjera priloga je bila da Thompson objasni optužbe do kojih je došlo na njegov račun oko otkazivanja njegovog koncerta u Mariboru. Predstavio Thompsona kao velikog domoljuba  Do problema je došlo jer je Pirkovič "Thompsona predstavio nekritično i jednostrano kao velikog domoljuba", piše portal Slovenske novice. Stoga je programsko vijeće RTV Slovenije došlo do zaključka kako je Pirkovič prekršio načela nepristranosti, vjerodostojnosti, odgovornosti i pravednosti i uručilo mu otkaz. Tada su se putem Facebooka novinari i uredništvo emisije "Tednik" ogradili od priloga, a odgovornost prebacili na Pirkoviča.  "U javnosti, ali i na sjednici Programskog vijeća RTV Slovenija odgovornost se stavlja na teret cijeloj redakciji "Tednika". Naglašavamo kako je prilog isključivo autorsko djelo urednika "Tednika", Igora Pirkoviča. Pri njegovoj izradi nije sudjelovao nitko drugi iz uredništva", priopćili su novinari i urednici emisije "Tednik". Neprofesionalan prilog  Članica programskog vijeća, Jedrt Jež Furlan, izjavila je za Slovenske novice kako je prilog s novinarskog stajališta bio neprofesionalan te kako se autor trebao bar konzultirati s hrvatskim novinarima koji su upoznati s problematikom. "Da ne govorimo o ideološkoj spornosti i relativiziranju ustaškog pozdrava Za dom spremni", poručila je.  Podsjetimo, Thompson je trebao održati koncert 20. svibnja u Mariboru, ali je koncert zabranjen zbog prevelikog rizika.