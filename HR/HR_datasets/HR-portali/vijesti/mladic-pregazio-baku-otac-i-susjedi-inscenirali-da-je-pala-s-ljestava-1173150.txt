Mladić (18) iz BiH osumnjičen je da je pregazio baku te da je slučaj namješten kako bi izgledalo da je 82-godišnjakinja pala s ljestava, neslužbeno doznaju Nezavisne novine. V. I. (18) usmrtio je baku VW Caddyjem vježbajući vožnju u Papažanima kod Laktaša. Slučaj je otkriven nakon što je hitna pomoć iz Laktaša u petak prijavila policiji da im je dovezeno tijelo žene koja je podlegla ozljedama navodno zadobivenih u padu s tavana. Međutim, ispostavilo se da je riječ o drugoj vrsti nesreće. Kako je priopćila policija, utvrđeno je da je R. G. vježbao V. I. da upravlja vozilom kada je mladić zbog nesporazuma krenuo naprijed i pregazio ženu, koja je od ozljeda preminula na putu do hitne pomoći. Nezavisne novine neslužbeno doznaju da su mladiću u pokušaju prikrivanja pomogli otac i susjedi. Policija je navela da su R. G., Z. I. i R. Z. postavili ljestve i pripremili tragove kako bi lažno prikazali nesreću. Svih četvero sudionika je uhićeno.