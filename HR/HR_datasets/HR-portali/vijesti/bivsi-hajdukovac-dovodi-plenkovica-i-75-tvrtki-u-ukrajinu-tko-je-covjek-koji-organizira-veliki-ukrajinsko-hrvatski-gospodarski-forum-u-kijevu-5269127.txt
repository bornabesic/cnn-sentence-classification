Delegaciju predstavnika 75 hrvatskih tvrtki predvođenu premijerom Andrejom Plenkovićem koja u nedjelju popodne čarter-zrakoplovom putuje na Ukrajinsko-hrvatski gospodarski forum u Kijevu će dočekati bivši nogometaš Ivica Pirić koji je od travnja na funkciji predsjednika Ukrajinske gospodarske komore u Hrvatskoj koja je zadužena i za Sloveniju i Bosnu i Hercegovinu. On je ujedno jedan od inicijatora i glavnih organizatora ovog velikog susreta hrvatskih i ukrajinskih gospodarstvenika koji će se održati u ponedjeljak, a svečano će ga otvoriti Plenković i njegov ukrajinski kolega premijer Vladimir Grojsman koji je to mjesto preuzeo u travnju na prijedlog šefa države Petra Porošenka. Plenkoviću je Ukrajina jako dobro poznat teren jer je kao europarlamentarac bio predsjednik Parlamentarnog odbora za pridruživanje Ukrajine Europskoj uniji, no većina gospodarstvenika nema gotovo nikakvog iskustva u toj državi. Piriću, koji je ujedno počasni konzul Ukrajine u Hrvatskoj, velika je želja da se takva situacija promijeni jer je, kaže, uvjeren da postoje ogromni potencijali za gospodarsku suradnju. Posebno mu je drago što se Plenković odazvao pozivu Ukrajinske gospodarske komore koja organizira forum na kojem je sudjelovanje već prijavilo 80-ak ukrajinskih tvrtki. “U Kijev stižu hrvatske tvrtke koje se ponajprije bave proizvodnjom prehrambenih proizvoda, plastike, metala, građevinarstvom... Među većima tu će biti Podravka, Maraska, Badel, Atlantic grupa, neke tvrtke iz koncerna Agrokor.... Nakon uvodnih govora dvojice premijera imat ćemo i prezentaciju hrvatskog turizma i tržišta nekretnina. Nakon toga će uslijediti razgovori između hrvatskih i ukrajinskih tvrtki prvenstveno oko izvoza hrvatskih proizvoda na ukrajinsko tržište na kojem ih gotovo uopće nema osim nešto malo Podravkinih. Ukrajinskim kupcima su po svim procjenama jako zanimljivi hrvatski sirevi, pršut, riba, alkoholna pića, ali i naši brodovi, uglavnom jahte manje i srednje veličine”, naglašava Pirić. Otkriva da Ukrajina u Hrvatsku godišnje izveze proizvoda u vrijednosti od oko 50 milijuna američkih dolara, dok je hrvatski izvoz u Ukrajinu upola manji. Za usporedbu, Srbija izvozi u Ukrajinu robu vrijednu 300 milijuna dolara. “U Ukrajini ima mnogo bogatih ljudi koji bi rado ulagali u Hrvatskoj u kojoj očekuju pravnu sigurnost. Najviše su zainteresirani za gradnju nekretnina - stanova, hotela, apartmana, vila... Jedan moj ukrajinski prijatelj je prije tri godine sagradio stambenu zgradu u Splitu i prodao sve stanove”, ističe Ivica Pirić, čija je službena adresa u Splitu, gdje živi sa sa suprugom i troje djece, ali veći dio godine provodi u Ukrajini uz koju ga vežu brojne poslovne obaveze. Nekadašnji igrač Hajduka, Zagreba i Splita od 2003. do 2008. bio je igrač kijevskog Arsenala, a po završetku profesionalne igračke karijere nastavio je raditi kao nogometni menadžer s Fifinom licencom. Preko njega je nekolicina hrvatskih nogometaša otišla igrati u Ukrajinu, a također vodi karijere devetorice mladih ukrajinskih igrača o kojima je brigu preuzeo kada su bili dječaci u dobi od 13 ili 14 godina. Danas igraju u nekima od vodećih klubova poput Šahtara, Dinama i Dnjepra. No, Pirićeve ambicije sežu dalje od nogometa, pa je s velikim entuzijazmom prihvatio mjesto u Gospodarskoj komori koje su mu Ukrajinci ponudili jer, kaže, u njega imaju veliko povjerenje i smatraju da s obzirom na brojna poznanstva u obje države može gospodarsku suradnju podići na mnogo višu razinu. “Za sada su u Komori zadovoljni mojim radom. Glavni mi je cilj da se poveća trgovinska razmjena. Svakodnevno sam u kontaktu s hrvatskim i ukrajinskim tvrtkama. Tražimo potencijalne partnere svim tvrtkama koje su se prijavile za sudjelovanje na forumu”, kaže Pirić i otkriva da će nedjeljnu večer po dolasku u Kijev hrvatska delegacija provesti na večeri u jednom od najluksuznijih restorana glavnog ukrajinskog grada, gdje će im biti servirani tradicionalni specijaliteti. Budući da se već u ponedjeljak navečer čarter vraća u Zagreb, trebat će što bolje iskoristiti dan. “Interes ukrajinskih gospodarstvenika je iznimno velik. Plenković jako dobro poznaje stanje u Ukrajini u kojoj je proveo dosta vremena i u kojoj ima širok krug poznanstava pa njegov dolazak daje forumu puno veći značaj. Nas dvojica se poznajemo oprije, a upoznao nas je zajednički prijatelj, ukrajinski veleposlanik u Hrvatskoj Oleksandr Levčenko”, otkriva Pirić koji je jako ponosan na plodove Ukrajinskog gospodarskog forama koji je na njegovu i Levčenkovu inicijativu 20. svibnja ove godine održan u Splitu. Uskoro bi se, naime, trebala potpisati dva ugovora između hrvatskih i ukrajinskih tvrtki koji će, bude li sve po planu, u Hrvatskoj otvoriti barem 2000 novih radnih mjesta, a gotovo još isto toliko u Ukrajini. Kako bi se hrvatskim tvrtkama olakšalo poslovanje u toj zemlji, u Kijevu se, kaže Pirić, uskoro otvara i Ukrajinsko-hrvatski trgovinski dom, čija će uloga biti upravo pružanje pomoći Hrvatima koji žele poslovati u Ukrajini. “Ukrajinskim državljanima su za ulazak u Hrvatsku još potrebne vize, ali se očekuje da će do kraja godine sve EU države, pa tako i Hrvatska, ukinuti vizni režim, što će mnoge Ukrajince potaknuti da još više dolaze na ljetovanje u Hrvatsku. Svake godine dolaze u sve većem broju. Idućeg ljeta očekujemo još više čarter linija iz Kijeva za Split, Dubrovnik, Rijeku i Pulu. Ukrajinski turisti su pretežno gosti dobre platežne moći”, kaže Pirić i naglašava da ukrajinski narod i vlasti ne zaboravljaju što je Hrvatska za njih napravila u jeku nedavnog rusko-ukrajinskog rata. Riječ je o humanitarnoj akciji koju su također organizirali Pirić i Levčenko, a pomogao im je i Plenković. Više od 1400 ukrajinske djece i branitelja boravilo je u Hrvatskoj na rehabilitaciji. “Hrvatska je humanitarno pomogla Ukrajini više od svih drugih zemalja zajedno”, tvrdi Pirić dodajući da je sve financirano privatnim novcem raznih donatora, a i on sam je bio jedan od većih.