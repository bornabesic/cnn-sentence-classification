Josip Klemm, vlasnik zaštitarske tvrtke Klemm security i čelnik braniteljske Udruge specijalne policije, u svojoj je obrani na zagrebačkom Županijskom sudu u srijedu ponovno porekao da je od 2005. do 2007. iz svoje tvrtke, uz pomoć optuženika koji su ranije priznali krivnju i nagodili se s tužiteljstvom, izvukao gotovo tri milijuna kuna i utajio čak 593 tisuće kuna poreza. U svojoj opsežnoj obrani Klemm je, među ostalim, kazao i da je bio žrtva nekadašnjeg SDP-ova državnog vrha zbog angažmana u braniteljskim udrugama. Tužiteljstvo tvrdi da je Klemm od veljače 2005. do ožujka 2007. osmislio način na koji će iz svoje tvrtke "neosnovano obavljati isplate u svoju korist" pa je "nalagao neosnovana plaćanja sa žiro-računa" na račune drugih tvrtki koje su mu, prema ranijem dogovoru, izdavala račune za neobavljene usluge. Svi Klemmovi suoptuženici ranije su osuđeni nakon priznanja nedjela i nagodbe s tužiteljstvom, a posljednji je to učinio Leonard Valent koji je godinu zatvora zamijenio radom za opće dobro. Prije njega sporazumno su osuđeni Radovan Štetić, Hrvoje Zorovac, Tomislav Matanić i Silvio Golubovac. Najpoznatiji među Klemmovim suradnicima, Štetić, bio je jedan od osumnjičenih pripadnika tzv. zagrebačke zločinačke organizacije iz 90-ih, koji je kasnije odgovarao i zbog prevare, osnosno izvlačenja novca u slučaju u kojem je jedan od osumnjičenih bio sin šefa zagrebačke policije Saša Burušić. Istraga navodnih Klemmovih "financijskih malverzacija" pokrenuta je još 2014. no on tada nije uhićen jer je u tužiteljstvu iznio tzv. aktivnu obranu, tvrdeći da se može osjećati krivim ako je svoju tvrtku oštetio neznanjem, ali da nikada ne bi oštetio državu. Nakon podizanja optužnice u svibnju 2015. Klemm, tada jedan od vođa prosvjeda hrvatskih branitelja u Savskoj ulici 66, Hini je kratko rekao da se "raduje optužnici". U lipnju prošle godine Klemm je zajedno s pročelnikom zagrebačkog Gradskog ureda za obrazovanje, kulturu i sport Ivicom Lovrićem i voditeljem Holdingove podružnice Sportski objekti Dragutinom Kosićem optužen za lihvarski ugovor u vezi transfera košarkaša Darija Šarića te zapošljavanja u Ciboni na račun Zagrebačkog holdinga.