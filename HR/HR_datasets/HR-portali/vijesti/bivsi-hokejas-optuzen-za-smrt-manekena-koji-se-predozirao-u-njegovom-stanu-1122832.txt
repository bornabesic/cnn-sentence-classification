Endi Filip Šprljan (43) optužen je zbog omogućavanja trošenja droge i nepružanja pomoći, što je za posljedicu imalo smrt Mattea G. (21), a optužnicu protiv njega podiglo je Općinsko državno odvjetništvo u Zagrebu. Prema optužnici, Šprljan se tereti da je 20. kolovoza 2016. nakon noćnog izlaska u jedan zagrebački klub, kod sebe pozvao društvo. Osim Mattea G., koji se inače bavio manekenstvom, u njegov su stan došla i dvojica maloljetnika, a nakon što su došli u stan, sva  su četvorica konzumirala razne vrste droga – heroin, amfetamine, MDMA i GHB. U optužnici se navodi da je drogu u Šprljanov stan donio Matteo G., a problemi su nastali sljedeći dan oko 14 sati kada su Šprljan i maloljetnici čuli da Matteo G, koji je spavao u dnevnom boravku, otežano diše i hropće. Oni su ga prvo pokušali dozvati svijesti, a kako nisu uspjeli, počeli su mu davati umjetno disanje te masirati srce. Kako ga nisu uspjeli osvijestiti, odnijeli su ga u kupaonicu, gdje su ga polijevali hladnom vodom te su mu ponovo davali umjetno disanje i masirali srce. Nisu ga uspjeli oživjeti, no nisu pozvali ni Hitnu pomoć iako su bili svjesni da je Matteo G. konzumirao veće količine droge te da je zbog toga ostao bez svijesti. Šprljan se tereti da je nakon svega, zajedno s maloljetnicima odjenuo Mattea G., nakon čega su ga iznijeli iz stana te ostavili u kolnom prolazu za dvorišno parkiralište. Tek potom je u 17.16 jedan od maloljetnika nazvao je Hitnu i policiju, a kada su policajci došli, kazao im je da ga je našao na  dvorištu.   Liječnici Hitne pomoći pokušali su bezuspješno reanimirati Mattea G, a njegova smrt je konstatirana u 18.16. Tužiteljstvo je tražilo da se Šprljanu produlji istražni zatvor u kojem je od  uhićenja. On je, inače, bivši hokejaš, igrao je i reprezentaciju, a nakon sportske karijere bavio se nekretninama na kojima je zaradio neki novac.  Istražiteljima  je nakon uhićenja kazao da je upao u loše društvo i svijet droge, a zbog droge je bio i uvjetno osuđen na 10 mjeseci zatvora uz rok kušnje od tri godine. Uvjetna kazna mu je istekla malo prije noćnog izlaska koji je završio smrću Mattea G. >> Osumnjičeni je bivši hokejaš, a prije no što su manekena iznijeli na ulicu, pokušali su ga oživjeti 