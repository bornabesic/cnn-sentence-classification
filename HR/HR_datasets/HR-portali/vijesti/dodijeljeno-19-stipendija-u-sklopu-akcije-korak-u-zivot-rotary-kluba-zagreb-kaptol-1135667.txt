U sklopu humanitarne akcije ‘Korak u život’u Preporodnoj dvorani HAZU održana je dodjela stipendija kojom se djeci bez odgovarajuće roditeljske skrbi iz domova za nezabrinutu djecu i udomiteljskih obitelji omogućuje nastavak obrazovanja. Za ovu godinu dodijeljeno je 19 stipendija.  Predsjednik Rotary kluba Zagreb Kaptol Darko Radišić izrazio je zadovoljstvo kontinuitetom akcije kluba koja traje još od 2008. godine. U tom periodu, zaključno s ovogodišnjih 19, podijeljeno je ukupno 239 stipendija mladima. Neki od stipendista, kaže Radišić, su već dosad završili fakultete, dok su prvi stipendisti sada već pri kraju, gotovi su ljudi koji rade u svojim sredinama. 'Korak u život' ide dalje - S ministricom smo uspostavili dobar kontakt, računamo da ćemo u budućnosti internacionalizirati projekt i da ćemo pronaći model kojim bi ti mladi ljudi došli u poziciju da ostvare prvo zaposlenje. Sada ćemo vidjeti kako to sve skupa napraviti - rekao je Radišić dodajući da je iduće godine 10. obljetnica projekta koji je prepoznat i u Rotary International zajednici, a dobili su i nagrade i Rotary asocijacije. - Ti mladi ljudi su borci, i mi stariji se možemo na njih ugledati. Pogledajte koje su njihove životne priče. Onda sebe možete preispitati i doći u poziciju da sami sebi kažete da neke stvari mogu biti drukčije - istaknuo je Radišić.  Mladi željni usavršavanja Jedan od tih mladih boraca je Grga (18), student prve godine Informatike. - Stipendija puno znači meni i cijeloj obitelji. Zahvaljujem se cijeloj organizaciji što sam dobio tu priliku da mi bude lakše kroz cijeli moj studij - kazao je Grga. U budućnosti se Grga vidi kao programer. Dodaje da je sada potražnja za tim kadrom velika i da se nada da će tako ostati kada on bude tražio posao.  - Volio bih ostati u Hrvatskoj, ali želja mi je otići u Kanadu. No, samo ako ovdje ne uspijem - otkrio nam je Grga. Margareta (19) prva je godina na studiju Međunarodnog poslovanja. Zahvalila je svima koji su omogućili da dobije stipendiju. - Meni stipendija puno znači tijekom cijelog studija. Omogućuje mi da ne moram raditi već da se u potpunosti mogu posvetiti studiju, usavršavanju i praksi - rekla je dodajući da bih se voljela usavršavati za posao kojim se namjerava baviti u budućnosti. - Planiram ići u određene tvrtke steći određenu praksu. Planiram biti u nekoj velikoj korporaciji koja će se u budućnosti pridružiti sličnoj akciji poput ove i poduprijeti drugu djecu za studiranje - kaže Margareta.  Veliko finale humanitarne akcije Korak u život bio je koncert legendi domaće glazbene scene, Prljavog kazališta zajedno s Zagrebačkom filharmonijom pod ravnanjem maestra Ive Lipanovića i akademskim zborom Ivan Goran Kovačić koji se održao u HNK, gdje su se prikupljala sredstva za stipendiranje ovih mladih ljudi. Prikupljeno više od 20 milijuna kuna od 2008. Inače iznos stipendije je 1.600 kuna mjesečno u trajanju od pet godina. Novac za ove mlade ljudi doniraju Rotary klub Zagreb Kaptol, velike hrvatske firme, ali i brojni građani koji uplaćuju novac za akciju pozivima na humanitarne telefonske brojeve. Iz skupljenog novca stipendiraju se ovi mladi ljudi. Od 2008. godine pa do danas prikupljeno je više od 20 milijuna kuna.  Ministrica za demografiju, obitelj, mlade i socijalnu politiku Nada Murganić također je bila na dodjeli stipendija. - Mladi ljudi su se odlučili u korak u život, izabrali su put obrazovanja, učenja i znanja. Ovo je ispravan odabir, najbolji izbor jer će lakše prolaziti kroz život znanjem- naglasila je između ostalog ministrica Murganić.  - I Ministarstvo socijalne skrbi ima stipendiste za koje su planirana sredstva u državnom proračunu i bez obzira što na neki način formalno zakonski izlaze iz sustava, svakako da će biti, ne samo na riječima i podršci, nego i financijski praćeni", rekla je ministrica na pitanje ima li država snage za ovakve akcije. Privatne inicijative puno znače, dodala je ministrica, što je vrijedno i dragocjeno i dodala da su zahvalni svim donatorima. - Ovdje nije samo činjenica jel netko ima financijskih sredstava ili ne, nego je ovo hvalevrijedno što su ta sredstva uložena u nešto što je zaista vrijedno i plemenito, ulaganje u mlade - dodala je Murganić. Mladima su stipendije dodijelili svi koji su sudjelovali u ovoj devetoj po redu humanitarnoj akciji, a zauzvrat su dobili zahvalnice. > > Rotary klubovi – 25 godina djelovanja u Hrvatskoj 