Izmjene Zakona o zdravstvenoj zaštiti kojima se uvodi obveza dežurstava liječnicima koncesionarima u primarnoj zdravstvenoj zaštiti vikendom i blagdanima trenutno su u javnoj raspravi, a nova organizacija očekuje se već početkom lipnja, kad bi trebao početi novi način rada objedinjenih hitnih bolničkih prijema (OHBP). Žurba u primjeni izazvala je veliko nezadovoljstvo gotovo 2000 liječnika primarne zdravstvene zaštite koji imaju ugovore s HZZO-om, a prema kojima dosad nisu morali dežurati. Naime, dežurstvo koncesionara dosad je bilo na dobrovoljnoj osnovi. “Nismo mi protiv dežurstava, kako se to želi prikazati u javnosti, ali nemoguće je osigurati sve potrebne uvjete za taj posao u domovima zdravlja do početka lipnja, kad bi trebao zaživjeti novi način rada OHBP-a”, kaže dr. Ines Balint, predsjednica KoHOM-a, udruge obiteljskih liječnika. Dodaje kako bi bilo realno da to bude početak rujna. Za dežurstva bi trebalo osigurati i rad laboratorija barem za neke osnovne pretrage, a valja ujednačiti i opremu u ambulantama te smanjiti opseg rada liječnika PZZ-a, kaže Balint. Da će laboratoriji pratiti rad liječnika potvrđuje i pomoćnica minisitra zdravlja dr. Delfa Radić Krišto te najavljuje novi sastanak radne skupine za PZZ polovicom idućeg mjeseca. “Raspravljat ćemo o detaljima organizacije dežurstava u kojima trebaju dežurati i koncesionari, a ne samo liječnici zaposleni u domovima zdravlja. Svaki od njih u prosjeku ne bi trebao dežurati više od četiri ili pet puta godišnje”, kaže dr. Radić Krišto. Po prijedlogu Ministarstva, dežurstva u domovima zdravlja trebala bi biti vikendom i praznicima od 8 do 20 sati. Dr. Balint drži da bi struka trebala definirati stanja koja su obuhvaćena skrbi u posebnom dežurstvu te da jednako kao i u OHBP-u liječnici u primarnoj zaštiti mogu naplatiti “obradu” pacijenata kojima to nije potrebno, a inzistiraju na pregledima!? S tim se prijedlogom ne slažu u Ministarstvu zdravlja nego drže da plaćanje treba ostati po dosadašnjem principu, odnosno po obrađenom pacijentu.         - suglasnost liječnika i medicinske sestre da pristaju na posebno dežurstvo - organizator treba opremiti ambulante za dežurstvo - omogućiti naplatu participacije - definirati stanja koja se mogu naplatiti od pacijenta slično kao i u objedinjenim hitnim bolničkim prijemima - mogu dežurati svi liječnici iz sustava ako to žele, a ne samo iz primarne zdravstvene zaštite - odrediti cijene i način plaćanja dežurstava - posebno osiguranje za liječnike i medicinske sestre