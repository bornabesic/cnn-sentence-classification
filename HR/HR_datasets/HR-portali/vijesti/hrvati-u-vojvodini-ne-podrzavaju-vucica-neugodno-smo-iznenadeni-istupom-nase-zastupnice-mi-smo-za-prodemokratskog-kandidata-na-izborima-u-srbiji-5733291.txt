Vijeće Demokratskog saveza Hrvata u Vojvodini (DSHV) nije u utorak navečer poimence podržalo ni jednog kandidata na predstojećim predsjedničkim izborima u Srbiji, već je preporučilo Hrvatima u Srbiji da glasuju za prodemokratskog kandidata koji u svojemu programu ima pozitivnu politiku i dosadašnju praksu spram prava pripadnika ove manjinske zajednice. "Hoćemo dostojanstvo, jednakost i ravnopravnost Hrvata u Srbiji. Hoćemo jednake mogućnosti u sudjelovanju u javnom životu, razmjernu zastupljenost u državnim institucijama i javnim ustanovama. Prestanak politike isključivanja, prešućivanja i miješanje države u naša identitetska pitanja. Oni koji budu nudili u svojim programima takve sadržaje i oni čije su prakse do sada bile takve dobit će naše povjerenje“, obrazložio je odluku Vijeća stranke predsjednik DSHV-a Tomislav Žigmanov. Za takav zaključak glasovala je većina članova najvišeg stranačkog tijela, koje je zasjedalo u Subotici. Nekoliko dana uoči sjednice zastupnica ove stranke u Skupštini Vojvodine Vesna Prćić pozvala je pripadnike zajednice i članove DSHV-a da glasuju za kandidata Srpske napredne stranke Aleksandra Vučića. Čelnik stranke izjavio je da je neugodno iznenađen njezinim istupom, te dodao kako je to osobno mišljenje i čin, a ne stajalište DSHV-a. Predsjednički izbori u Srbiji bit će održani 2. travnja.