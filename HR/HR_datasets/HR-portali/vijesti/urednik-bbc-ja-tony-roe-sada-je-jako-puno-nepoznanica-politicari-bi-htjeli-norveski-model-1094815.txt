Tony Roe je dugogodišnji BBC-jev urednik u političkoj redakciji, pratio je najveće događaje u britanskoj povijesti u posljednjih 20-ak godina. Uoči i nakon referenduma imao je priliku razgovarati s glavnim akterima Brexita i dobro je upućen u goruću svjetsku temu. Svi su glasali “protiv” Može li Velika Britanija zaista u potpunosti raskinuti sve odnose i napustiti Europsku zajednicu? – Trenutačno ne znamo odgovor na to pitanje, na političarima je da o tome pregovaraju. Na ovom referendumu nitko nije glasao za nešto, već protiv nečega. Čak i oni koji su glasali za ostanak u EU glasali su protiv nekoga. Malo tko je znao što točno želi dobiti ostankom ili izlaskom iz EU. Osnovno pitanje koje se nastojalo „riješiti“ ovim referendumom jest pitanje imigracije, a svi znamo da se to moglo drukčije rješavati. Političari će sad pokušati upotrijebiti norveški recept, odnosno ostati i dalje dio europske trgovinske zone. No, za to bi trebali ostaviti otvorene granice, a opet zatvoriti ulaz imigrantima, a jedno se kosi s drugim. Puno je otvorenih pitanja na koja zaista nitko ne zna odgovor. Je li Nigel Farage dobio referendum ili je David Cameron pucao sam sebi u nogu kada je dopustio da do njega uopće i dođe? – U potpunosti se nije dogodilo nijedno, ali svakako je Cameron odigrao krivi potez. Prije svega, nije se nadao da će rezultati biti takvi. Referendum je trebao biti samo usputna stanica na njegovu putu k učvršćenju vlasti. Referendum se nije trebao ni dogoditi jer o svim pitanjima vezanim uz EU moglo se razgovarati i u parlamentu. Znači li izlazak Velike Britanije iz EU da će Škoti ponovno glasati o ostanku u Velikoj Britaniji i hoće li njihovim putem ići i Sjeverna Irska i tražiti pripojenje Republici Irskoj? – Nicola Sturgeon je bila vrlo oprezna kada je izjavila da je to pitanje „ponovno na stolu“. Nije rekla da će definitivno ići na raspisivanje referenduma, ali može se i tako shvatiti. Što se tiče Sjeverne Irske, to je vrlo osjetljivo pitanje i tu očekujem dosta problema. Vidjet ćemo što Republika Irska misli o tome. Budući premijer Johnson Kako će izgledati svakodnevni život prosječnog Britanca nakon izlaska iz Unije? Čini mi se da su čak i oni koji su glasali za izlazak iz EU prilično prestrašeni. – Da, zanimljivo, čak i oni koji su glasali za izlazak iz Unije sad bi razmislili o tom koraku koji su već napravili. No, tako je to nakon ovog referenduma, malo je zadovoljnih, bez obzira za što su glasali. Tko će biti sljedeći premijer Velike Britanije? – Kandidata neće nedostajati, ali mislim da Boris Johnson ima najviše izgleda za pobjedu. Jedna crtica, dan nakon referenduma bio je u našem studiju. Znate kako inače izgleda, s razbarušenom kosom i rječnikom u kojem skače s teme na temu. Ovaj put je stigao uredno počešljan i savršeno, gotovo u dahu, rekao sve što je htio reći. To nešto mora značiti, kao da je nova kampanja već počela. (Pripremio Neven Cvijanović)      