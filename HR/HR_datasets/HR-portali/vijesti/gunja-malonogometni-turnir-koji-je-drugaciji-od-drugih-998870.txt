Drugu godinu za redom, na uskršnji ponedjeljak, u Gunji se održava turnir u malom nogometu nazvan „ Učinimo danas za bolje sutra“. – Turnir ima humanitarni karakter i s njegovom organizacijom želimo napraviti tri stvari. Želimo sumještanima, koji se već 11 mjeseci bore sa posljedicama poplave omogućiti da barem na jedan dan zaborave probleme oko poplave. Isto tako cilj nam je poslati u cijelu Hrvatsku, kao i regiju, poruku da Gunja ide dalje te da mladi ljudi i dalje vode Gunju. Na kraju želimo od kotizacija obnoviti „gunjanske bare“, dio sela pod nasipom koji je stradao u poplavi. Mještani su se tu godinama okupljali, pecali, postojali su stolovi, roštilji…, kaže Nikolić. Dodaje kako im je cilj od 1. svibnja urediti taj dio sela kako bi mještani Praznik rada mogli obilježiti ponovno na svome tradicionalnom okupljalištu. Kao i mnogo toga što se uopće događa u Gunji i sam malonogometni turnir je poseban. Naime, kako su trenutno sva sportska igrališta zauzeta postavljenim kontejnerima, u kojima su smješteni mještani koji tamo žive čekajući obnovu, turnir je organiziran pored igrališta NK Jadrana koje će radi poplave također biti rušeno. Nikolić kaže kako je radi toga ovo svojevrstan i oproštaj od toga sportskog igrališta. Utakmice se igraju na terenu dimenzija 15 puta 8 metara uz martinele koje su napravljene od paleta na kojima je u Gunju dopremana humanitarna pomoć. Nikolić kaže kako će se po završetku turnira martinele rastaviti i odvesti na „gunjanske bare“ gdje će biti iskorištene za obnovu stolova, klupa… kako je igralište manjih dimenzija igra se tri na tri. – Postojao je veliki interes za turnir tako da imamo prijavljene 32 momčadi iz Cvelferije ali i Županje, Vinkovaca, Cerne kao i nekoliko momčadi iz susjedne BiH. Imali smo najavljen dolazak i nekoliko momčadi iz Dubrovnika i Splita ali su radi vremena bili prinuđeni odustati od dolaska, ističe Nikolić. S obzirom da će kotizacije od momčadi biti iskorištene za obnovu „gunjanskih bara“ prve tri momčadi na turniru očekuju pokali, ćevapi dok će najbolja momčad uz to biti nagrađena i gajbom ožujskog piva.  >> Ubija nas to čekanje, svi se samo želimo vratiti u svoj dom  >> Za poplavljena područja iz proračuna će se isplatiti 14 milijuna kuna