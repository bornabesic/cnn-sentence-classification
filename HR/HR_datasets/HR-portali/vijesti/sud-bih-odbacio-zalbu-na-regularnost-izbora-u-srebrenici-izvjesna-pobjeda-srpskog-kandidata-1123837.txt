Sud Bosne i Hrecegovine odbacio je žalbu sadašnjeg načelnika općine Srebrenica Ćamila Durakovića na regularnost izbornog procesa u toj općini čime je faktički potvrđena pobjeda njegova protukandidata Mladena Grujičića iza kojega stoje političke stranke sa srpskim predznakom. To je novinarima u utorak u Sarajevu potvrdio sam Duraković. "Kakva god je odluka suda mi je poštujemo no moje je moralno i legitimno pravo da nastavim pravnu borbu", kazao je Duraković na konferenciji za novinstvo. Žalba Ustavnom sudu Njegov odvjetnik Nedim Ademović pojasnio je kako će slijediti žalba Ustavnom sudu BiH uključujući zahtjev za privremenom mjerom zabrane objavljivanja konačnih rezultata izbora za Srebrenicu. Nakon što je u redovitom postupku utvrđeno da je na izborima pobijedio Grujičić i to razlikom od 768 glasova Duraković je tražio ponovno prebrojavanje glasova s biračkih mjesta u Srebrenici uz obrazloženje kako sumnja u regularnost ranije provedenog postupka. Obrazložio je to konstatacijom kako su ispunjeni glasački listići određeno vrijeme bili samo pod nadzorom policije Republike Srpske a članovi lokalnog izbornog povjerenstva nisu znali što se s izbornim materijalom tada zbivalo. Pritužbe su postojale i na birački popis odnosno na ograničanjavanje mogućnosti Srebreničanima koji žive u inozemstvu da glasuju u razumnim rokovima. "Izborni materijal policija je kidnapirala na punih dvadeset sati a o tome se nitko nije očitovao", kazao je Ademović ističući kako je policiju s tim ciljem u Srebrenicu poslao osobno predsjednik Republike Srpske Milorad Dodik. Središnje izborno povjerenstvo BiH (SIP) o Durakovićevom zahtjevu nije ni raspravljalo jer se članovi tog tijela nisu mogli usuglasiti o njegovoj opravdanosti pa je on automatski proslijeđen Prizivnom odjelu Suda BiH koji donosi konačne i obvezujuće odluke u ovakvim slučajevima. Još nisu proglašeni konačni rezultati Na regularnost izbornog procesa u Srebrenici odvojeno su se žalile i bošnjačke stranke Stranka demokratske akcije (SDA) i Savez za bolju budućnost (SBB) koje su podržale Durakovićevu kandidaturu za novi mandat a Sud BiH o tome će se očitovati naknadno no sasvim je izvjesno kako će i u tom slučaju odluka biti ista jer je riječ o istoj argumentaciji i dokazima koji su u slučaju Durakovićeve žalbe odbačeni. Lokalni izboru u BiH održani su 2. listopada no zbog sporog i kompliciranog procesa prebrojavanja i brojnih žalbi još nisu proglašeni konačni i službeni rezultati. Glasovanje će morati biti ponovljeno i u općini Stolac gdje je na dan izbora bošnjački kandidat za načelnika općine pretukao dvojicu hrvatskih članova izbornog povjerenstva što je dovelo do nasilnog prekida izbora, a osumnjičeni Bošnjaci okupljeni u Inicijativu za Stolac, nakon napada na silu su odnijeli izborni materijal i kutije za glasanje s 12 biračkih mjesta.