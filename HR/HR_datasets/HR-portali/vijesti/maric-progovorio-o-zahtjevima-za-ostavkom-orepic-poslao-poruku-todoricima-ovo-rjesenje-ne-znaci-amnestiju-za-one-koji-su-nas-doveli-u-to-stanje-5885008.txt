Hrvatska Vlada na sjednici u ponedjeljak predlaže za izvanrednog povjerenika u Agrokoru Ante Ramljaka, nakon čega bi Trgovački sud u Zagrebu u iduća dva radna dana trebao donijeti rješenje o otvaranju postupka izvanredne uprave i odluku o imenovanju izvanrednog povjerenika. Vlada je jednoglasno donijela odluku, a ruku je podignuo i Zdravko Marić koji je uoči sjednici rekao da će se izuzeti iz bilo kakvih odluka vezanih uz Agrokor. Na upit kako komentira zazivanje oporbe za ostavkom, Marić je kazao da smo u demokratskom procesu. - Zna se tko , kako i na koji način može pokrenuti pitanje povjerenja. Dakle, svatko ima pravo za tako nešto. Kada tako nešto bude formalno pokrenuto onda ću se o tome i očitovati - rekao je, prenosi N1. Zanimljiv je bio stav i Mostovih ministara nakon glasanja za Ramljaka. Oni nisu pričali o budućnosti Agrokora, već su najavili da će istražiti prošlost posrnulog koncerna. - Ovo rješenje ne znači amnestiju za one koji su nas doveli u to stanje. Poduzet ćemo korake da utvrdimo odgovornost za stanje u kojem smo se zatekli - rekao je Orepić.