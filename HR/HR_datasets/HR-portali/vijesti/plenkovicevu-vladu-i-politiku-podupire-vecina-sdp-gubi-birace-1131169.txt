Hrvatska Vlada na čelu s Andrejom Plenkovićem šest je tjedana u banskim dvorima, a prema redovitom Crobarometru, koji objavljuje Dnevnik Nove TV, može biti zadovoljna. Vlada planira provesti poreznu reformu i to je za sada sve što su Banski dvori prezentirali, a tu politiku podupire 45 posto građana. Njih 36 posto je protiv, dok ne zna 19 posto građana. No Vladina politika kod građana prolazi, što je velik skok nakon krize bivše Vlade. Očekivano – 86 posto birača HDZ-a podupire politiku Banskih dvora, kao i 64 posto birača MOSTA. Ipak, 51 posto građana misli kako Hrvatska i dalje ide u pogrešnom smjeru. Njih 34 posto smatra da je smjer dobar, a 14 posto ispitanika ne zna. Zamjetno je kako su već tri mjeseca odnosi između pesimista i optimista nepromijenjeni. Rad predsjednice Kolinde Grabar-Kitarović podupire 58 posto ispitanika i čini se kako je ona stabilizirala svoju potporu nakon ljetnog pada popularnosti. Njezin rad ne podupire 32 posto ispitanika, a ne zna njih 10 posto. HDZ vodi kao prva stranka i prvi mjesec na vlasti završava s 33,9 posto potpore, ali i padom od gotovo 2 postotna poena. SDP je druga stranka i mjesec završava s 24,2 posto potpore i može se reći kako Zoran Milanović taj rejting ostavlja nasljedniku stranke. I oni su izgubili nešto manje od jednoga postotnog poena. Most mjesec završava s 10,8 posto potpore ili gotovo jednim postotnim poenom rasta, dok je Živi zid s dva postotna poena dobio podršku od 7,5 posto. Stranka Pametno završava s potporom od 2,5 posto. HSU je na 2,4 posto, a IDS na 2,3 posto. Ostale su stranke ispod dva posto i to Bandić Milan 365 s 1,4 posto, HNS i HSS mjesec završavaju također s istim rejtingom od 1,4 posto potpore. A HDSSB, koji doživljava i političku krizu, mjesec završava na 1,3 posto. Ostale su stranke ispod jedan posto i ukupno imaju potporu od 4,7 posto. Neodlučnih birača je 6,4 posto. O predsjednici 66 posto birača ima pozitivan dojam, a njih 28 negativan. Premijer Plenković kod birača ima pozitivan dojam i to kod 62 posto, a negativan kod 26 posto. Božo Petrov u ovom trenutku uživa pozitivan dojam kod 48 posto birača, a negativan kod 41 posto. Zoran Milanović oprašta se od nacionalne politike činjenicom da o njemu pozitivan dojam ima 24 posto birača, a negativan njih 68 posto. Napomena: Terensko istraživanje provela je agencija IPSOS između 1. i 18. u mjesecu. Podaci se prikupljaju na uzorku od 964 punoljetna građanina Hrvatske. Maksimalna pogreška uzorka iznosi +/-3,3%, a za rejtinge stranaka +/- 3,6%. >> Sa 77 glasova za i 9 protiv Stevi Culeju skinut imunitet. Bauk: Zašto sad ne skidaš ploče u Vukovaru, budi faca. Culej: Facu sam dokazao na bojištu 