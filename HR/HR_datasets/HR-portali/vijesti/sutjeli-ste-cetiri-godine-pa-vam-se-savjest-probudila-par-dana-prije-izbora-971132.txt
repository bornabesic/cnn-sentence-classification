"SVAKI narod ima vlast kakvu zaslužuje". Malo koja poslovica je izlizanija, ali to ju ne čini manje točnom. Naime, kako drugačije objasniti enormnu količinu mahom anonimnih prijava kojom su ovih dana zatrpani inboxi ne samo Indexa, nego i ostalih medija u Hrvatskoj.  Zabrinuti građani, ali i oni koji glume zabrinute građane, a zapravo žele direktno utjecati na rezultate izbora, u zadnjih su tjedan dana zatrpali Index prijavama o sukobu interesa, korupciji, kriminalu, nepotizmu, pogodovanjima, namještenim natječajima, korištenju javnih resursa u privatne svrhe... Nema čega nema.   Zašto se sjetite korupcije tek par dana prije izbora?  No, ono što je zanimljivo je da broj takvih prijava raste eksponencijalno kako se približava datum izbora, a u isto vrijeme mnoge prijave govore o kriminalu lokalnih moćnika koji se odvija doslovce godinama. Zašto se građani toga sjete tek par dana prije izbora?  Jesu li svjesni da time savršeno idu na ruku upravo onima koje prijavljuju? Primjera radi, zagrebački gradonačelnik Milan Bandić je svojevremeno, gostujući u emisiji "Nedjeljom u 2", ispalio kako građani u demokraciji sudjeluju svake četiri godine, na dan izbora. Oni koji se sjete kriminala u svojoj lokalnoj zajednici par dana prije izbora pristaju na takvu podmuklu tezu - da su građani poslušne ovce koji se imaju pravo oglasiti jednom u četiri godine, dok ostatak vremena trebaju biti - kuš.  Mediji su u Hrvatskoj, kakvi god da bili, jedini korektiv bahatim političarima koji našim zajedničkim novcem raspolažu kao da im ga je baba ostavila oporukom. Ali ne postoji nijedan medij u Hrvatskoj koji u par dana može obraditi nekoliko stotina ozbiljnih prijava o korumpiranim političarima. Oni koji imaju takve mogućnosti, kao što je HRT, ne čine to jer su dobrim dijelom slizani upravo s takvim političarima.  Demokracija se ne odvija jednom u četiri godine  Upravo zato je bitno da građani sva saznanja o kriminalu, nepotizmu i korupciji, zajedno s dokumentima koji mogu pomoći u rasvjetljavanju slučaja, pošalju i medijima i DORH-u i policiji onog trenutka kad ih dobiju. Čekanje izbornog tjedna da bi se krenulo s takvim prijavama s jedne strane baca sumnju na motivaciju osoba koje ih šalju, a u isto vrijeme onemogućavaju redakcijama medija da se pravovremeno pozabave s njima i pridaju im dužnu pažnju.  Sve dok građani ne shvate da se demokracija ne odvija jednom u četiri godine, nego da je upravo na njima da, u suradnji s medijima, budno paze što s njihovim novcem rade ljudi koje su izabrali i pravovremeno javljaju sve potencijalno inkriminirajuće informacije i medijima i nadležnim institucijama, bit će nam ovako kako nam jest.  Ili još kraće - ljudi, ne budite ovce. Ako šutke podnosite da vas šišaju i onda zablejite jednom u četiri godine, nemojte se čuditi što vas tako tretiraju.  *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala