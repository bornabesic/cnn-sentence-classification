Foto:123rf RODITELJI 11-godišnje djevojčice koju je pogodio metak dok se igrala na trampolinu izjavili su kako je Bog usmjerio metak.  Naime, Morgan Kuiper se igrala u svojemu dvorištu u državi Michigan u SAD-u kada je osjetila kako joj je utrnula ruka. Prišla je svojim roditeljima i rekla kako ne osjeća ruku, a oni su uočili da malo krvari. Tek kada je rekla da je čula pucnjavu na ulici, zaključili su kako ju je pogodio metak.  "Malo je krvarila", izjavila je majka djevojčice za lokalnu televiziju, prenosi Independent. Vjeruju kako je Bog usmjerio metak   "Vjerujemo kako je Bog dao da metak ode k njoj, ali na pravo mjesto, da joj ne našteti", dodala je majka djevojčice.   Liječnici su operacijom izvadili metak koji djevojčici nije nanio trajne ozljede.  Iz ureda lokalnog šerifa izjavili su kako je netko vježbao pucanje u blizini doma Kuiperovih te da je jedan metak zalutao.   U državi Michigan je dopušteno pucati na privatnim posjedima, pa će država Michigan i lokalno tužiteljstvo morati odlučiti hoće li pokrenuti postupak u ovom slučaju.