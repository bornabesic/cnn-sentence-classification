U svom stožeru u Praškoj 2, obratio se Milan Bandić. Najprije se ispričao što se tako kasno javlja i sve žene svog stožera pozvao na pozornicu. - Dobro jutro. Kucnula je ponoć - kazao je Bandić u svom stilu i najavio četiri rečenice. - Prvo se želim zahvaliti sugrađanima, mojim dragim Zagrepčanima i Zagrepčankama na povjerenju. Stranka rada i solidarnosti je relativni pobjednik na sve 4 razine u gradu Zagrebu i to je ono što nam je bio cilj - rekao je, dodavši kako s obraćanjem kasni jer su željeli biti sigurni u rezultate.  - Želim čestitati svima koji su prešli prag - kazao je Bandić i naglasio kako kao gradonačelnik koji je u utrci za šesti mandat zaslužuje u gradskoj skupštini imati veliku koaliciju.   - Čestitam i mojoj protukandidatkinji koja je ušla u drugi krug, Anki Mrak Taritaš - rekao je i dodao kako Zagrepčani nikad 'nisu bili bedaki i ne padaju na štoseve'.  Komentirao je i kako se 'Bandića željelo isporučiti na klanje', kao i da su Zagrepčani zasićeni njime. - Eto, ništa se nije promijenilo. Zagrepčani nikad nisu bili bedaki, nisu nasjedali na štosove. Ono što se htjelo uspjeti, da se Bandića isporuči na klanje, da su Zagrepčani zasićeni Bandićem, to nije točno, nego su, kako se pokazali, bili zasićeni protukandidatima.