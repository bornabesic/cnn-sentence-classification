Nezavisni saborski zastupnik Tomislav Saucha, osumnjičenik u "aferi dnevnice", objasnio je zašto je u srijedu tijekom sjednice čitao roman "Proces" Franza Kafke rekavši da se počinje "pomalo osjećati kao Josef K". "U ovom trenutku počinjem se pomalo osjećati kao Josef K.", odgovorio je Saucha u Saboru na upit novinara što je htio poručiti čitanjem Kafke. "Neću reći da to traje dugo, ja sam subjektivan u toj situaciji, svjestan sam da je to veliki posao koji se treba odraditi, međutim u mom slučaju je to trajalo izuzetno kratko. Samo želim da se ta stvar što prije razjasni i da dobijem nazad svoj život i mogu normalno živjeti. Ništa više od toga", rekao je. Sadašnji Zakon o kaznenom postupku, čiju primjenu je mogao osjetiti i na vlastitoj koži, Saucha je ocijenio punim nedostataka, predloživši donošenje sasvim novog zakona. "Zakon o kaznenom postupku ima jako puno nedostataka, između ostalog bezbroj izmjena i dopuna. Trebalo bi napraviti u potpunosti novi Zakon o kaznenom postupku, koji bi bio puno pregledniji, a u nekim dijelovima i pravičniji", rekao je Saucha. Ističe kako se ne smije ispustiti iz vida da Zakon o kaznenom postupku već u prvom članku definira da štiti osobe koje su nedužne. Osim toga, Saucha veliki problem vidi i u duljini postupaka i u tome što okrivljenik nema skoro nikakva prava dok traje istraga. "Tek kad dođete u kasniju fazu postupka, pred sudovima, imate pravo predlagati i izvući neke dokaze. Mislim da je u tom trenutku za mnoge već kasno. Svi znamo da postupci traju izuzetno dugo, mogu trajati i po deset godina. Bilo bi dobro da se uvede balans između tijela progona i okrivljenika koji bi imao neka prava i u postupku prije podizanja optužnice", poručio je.