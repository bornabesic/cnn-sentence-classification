U samo nekoliko sati subote spašena su čak tri života, a za to su zaslužni liječnici KB-a Merkur iz Zagreba. Na čelu dežurnog eksplantacijskog tima Merkura te je večeri bio doktor Pavo Kostopeč. Početak dežurstva bio je miran, no onda je u 20 sati tišinu bolničkog odjela prekinula zvonjava dežurnog telefona. To je značilo samo jedno - tu večer će biti posla. Članovi tima se javljaju i doznaju da je u Zaboku jedan muškarac teško stradao u prometnoj nesreći i nije mu bilo spasa. No, njegova je obitelj željela da organi preminulog muškarca spase nečiji život. - Budite u ponoć u OB Zabok, pacijent će biti na stolu i možete početi s radom. S vama će biti i tim iz zabočke bolnice - rečeno je ekipi iz Merkura. Pripremili su se na dugu i iscrpljujuću noć i čekali. - Krenuli smo oko 23 sata jer smo trebali neko vrijeme da stignemo do bolnice, kao i da se pripremimo za postupak. U Zaboku nas je dočekala domaća ekipa, a svi zajedno smo četiri sata radili na pripremi organa, njihovu vađenju i obradi. Nakon toga smo ih prevezli u Zagreb. Tamo je već bio spreman pacijent iz Šibenika, prvi na listi čekanja, kojem je oko 18 sati javljeno da krene prema bolnici - kaže Pavo Kostopeč, voditelj dežurnog eksplantacijskog tima, koji dodaje da je nakon toga njegov posao bio gotov, pa se vratio u dežurstvo. Transplantaciju jetre, koja je obavljena u Merkuru, vodio je šef transplantacijskog tima dr. Branislav Kocman. Sve je prošlo u najboljem redu i pacijent se zasad dobro oporavlja. Bubrezi su odmah prevezeni na Pleso, odakle su avionski otišli dalje, gdje će ih transplantirati neki drugi doktori i na taj način spasiti živote. Lijevi je već presađen pacijentu koji živi u jednoj od zemalja Europske unije, dok se za drugog tek čekaju podaci o tome kome je presađen. Moguće je da se taj organ presađuje upravo u ovom trenutku. U svakom slučaju, svaki organ se prati i točno se zna koji ga je pacijent i kada dobio, kao i kakvi su rezultati oporavka nakon operacije. - Bubrezi mogu dulje čekati transplantaciju, pa idu u posebnu proceduru. S jetrom je situacija drugačija i ona se mora presaditi u puno kraćem roku. Pošto smo dio svjetske mreže, organe šaljemo i u druge zemlje, baš kao što i naša zemlja dobiva organe iz drugih država. Iako je ovo zapravo rutiniran proces, uvijek smo ponosni kad dobro obavimo posao. Velika je stvar kad se čovjeku spasi život i svi mi smo uvijek sretni i ponosni što smo mogli sudjelovati u procesu pomaganja nekome - ističe doktor Kostopeč. H rvatska je već nekoliko godina u samom svjetskom vrhu po broju darivatelja organa. U prošloj je godini u našoj zemlji došlo do porasta broja darivatelja organa od 13 posto, te je izvedeno deset posto više transplantacija organa. Priliku za novi život dobilo je 399 pacijenata s liste čekanja. Presađeno je 213 bubrega, 141 jetra, 37 srca i osam gušterača.