Andrej Plenković, premijer i predsjednik HDZ-a, otvorio je (donekle) karte na Predsjedništvu stranke te otkrio da je HSS (unatoč rezolutnim stavovima Kreše Beljaka da je HSS opozicija) i dalje najpoželjniji partner HDZ-a u formiranju nove parlamentarne većine nakon lokalnih izbora. Do izbacivanja, tj. odlaska Zlatka Hasanbegovića iz HDZ-a Plenković je prvo poluvrijeme političke krize završio sa 76 zastupnika na svojoj strani. Iako je bez Hasanbegovića na 75, on za podršku HDZ-u nije izgubljen, ali neće pristati na Vladu s HNS-om, IDS-om ili SDSS-om. Vrbuje “seljaka po seljaka” Plenković je, prenose nam izvori iz HDZ-a, članovima Predsjedništva prekjučer rekao da je s HSS-om već obavio razgovore, a obavljat će ih i dalje, i ne samo s Krešom Beljakom, kao šefom te stranke, nego je razgovarao i pojedinačno sa svakim od preostala četiri HSS-ova saborska zastupnika. Iz čega se zaključuje da bi HDZ mogao vrbovati “seljaka po seljaka”, ako ne može sve u paketu. Iako je Plenković “imenom i prezimenom” kao partnera istaknuo jedino HSS, kao HDZ-ovu sestrinsku stranku, naši izvori tvrde da on nije zatvorio vrata razgovorima i s nekim drugim strankama. Premda HNS ili IDS nije spominjao. Da Plenković ozbiljno računa na HSS nakon lokalnih izbora, svjedoči i to što je na Predsjedništvu tražio da se u pojedinim županijama i gradovima u kojima postoje izraženi sukobi između HDZ-a i HSS-a smire strasti. Dakle, uputa je da se HSS tretira donekle benevolentno. Plenković je, tvrde naši izvori, obrazložio da neće pristajati na ucjenjivačko sastavljanje nove većine, a time i nove Vlade, a ako se nova većina ne uspije sastaviti, onda slijede izbori odmah na jesen, najvjerojatnije u rujnu. I u slučaju novih izbora, HDZ-u je najpoželjniji partner HSS. HDZ-ovci s kojima smo razgovarali upozoravaju da bi jedino moglo biti sporno ako Plenković u Vladu uvede SDSS, ali on je navodno na spomen SDSS-a rekao da se ne dižu tenzije. Jedini koji je uputio svojevrsnu kritiku bio je Miro Kovač, međunarodni tajnik HDZ-a, koji je upozorio da HDZ treba biti jasniji po pitanju novih partnera da ga se ne povezuje s HNS-om ili ulaskom u Vladu SDSS-a. Uz potencijalne partnere, Plenković se mora potruditi zadržati i one koji su mu osigurali većinu pri imenovanju Gordana Jandrokovića na čelo Sabora. Tako nezavisni Željko Glasnović te njegovo dvoje kolega Bruna Esih i Zlatko Hasanbegović svoju potporu novoj Vladi uvjetuju njezinim sastavom, dakle među ministrima ne žele pripadnike SDSS-a, HNS-a ili IDS-a. Nezavisni Željko Lacković dao je rok Vladi da do kraja ovog tjedna pripremi izmjene tzv. lex Agrokor kojim će se poslovni udjeli Ivice Todorića u tvrtkama koje nisu u sastavu koncerna zamrznuti. Ni Marin Škibola još ne daje jasnu potporu nekoj novoj većini, svoj glas za imenovanje Jandrokovića dao je uz uvjet da se do 1. srpnja donese zakon kojim će se poništiti prijeporni ugovori s RBA zadrugama, a hoće li glasati za ministre, ne otkriva. S druge strane čini se da Plenković nije bez šanse kad je riječ o HSU-u, čiji jedini zastupnik Silvano Hrelja poručuje da je spreman na “projektnu suradnju”. Umirovljenici neće čekati – Umirovljenici nemaju vremena čekati. Imamo tri područja za koja smo zainteresirani, a odnose se na mirovinski, zdravstveni i sustav socijale. Ako neka Vlada želi riješiti obiteljske ili socijalne mirovine, ne vidim razloga da ne surađujemo – rekao nam je Hrelja. Napominje da bi takvu projektnu suradnju premijer trebao javno ponuditi te kako ga za sada nitko nije kontaktirao. To što je potpisao HNS-ovu inicijativu za opoziv Vlade, Hrelja ne smatra problemom i objašnjava da je HSU za sada dio opozicije te da će, dok je tako, i djelovati kao opozicija. 