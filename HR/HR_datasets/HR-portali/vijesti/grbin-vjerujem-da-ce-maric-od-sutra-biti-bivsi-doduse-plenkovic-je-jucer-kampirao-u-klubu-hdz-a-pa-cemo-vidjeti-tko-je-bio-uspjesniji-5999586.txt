U Dnevniku u 22 televizije N1 gostovao je Peđa Grbin (SDP) te potvrdio da imaju većinu za izglasavanje nepovjerenja Zdravku Mariću. - Mislim da s popriličnom sigurnošću možemo reći da postoji potrebna većina za izglasavanje nepovjerenja ministru Mariću. Naravno, u Hrvatskoj se svašta može promijeniti, mišljenja se mijenjaju preko noći, ali vjerujem da će Marić od sutra biti bivši ministar. Predsjednik Vlade je jučer kampirao cijeli dan u klubu HDZ-a, a koliko je tko bio uspješan, vidjet ćemo sutra iza 9:30 - kazao je Grbin koji nije htio komentirati jučerašnju izjavu Milanke Opačić kako neće doći na glasovanje (danas je promijenila mišljenje) već je samo kratko rekao kako je to njena odluka. - Ako padne Zdravko Marić to će značiti da ova Vlada nema povjerenja. Vidjet ćemo kako će postupiti Plenković, o tome će ovisiti naše ponašanje. Ako Vlada nema potporu u Saboru i premijer bi trebao podnijeti ostavku. Sve dolazi u obzir pa i raspuštanje Sabora. Sada je prioritet sutrašnje glasovanje. Bojim se da ćemo doći do presedana da ministar koji ne uživa povjerenje ni zastupnika ni građana ne želi dati ostavku. Pa i Karamarko je na kraju dao ostavku - kazao je na kraju Peđa Grbin.