I Državni zavod za statistiku (DZS) u procjenama o kretanju stanovništva Hrvatske u 2015. priznao je jučer da nam je broj stanovnika prvi put manji od 4,2 milijuna te da se lani iselila 29.651 osoba. Iako su demografi upozoravali na katastrofu zbog iseljavanja i malog broja rođene djece i procjenjivali da se iz Hrvatske posljednjih godina iseljavalo više od 30.000 ljudi, bivša vlast je tvrdila da iseljavanja nema i da su podaci o broju iseljenih napuhani, a njihove teze tada su podupirale i procjene DZS-a. Doduše, DZS i ne može imati posve točne podatke jer se većina iseljenih ne odjavljuje iz zemlje. Procjene DZS-a pokazuju i da je lani rođeno najmanje djece dosad, samo njih 37.503, a umrlo je čak 54.205 ljudi, što znači da je Hrvatska lani prirodnim padom izgubila 16.702 stanovnika. – Kad je politika govorila da nema iseljavanja, i procjene DZS-a to su pokazivale, za koje sam i tada govorio da nisu realne jer se iseljeni ne odjavljuju iz zemlje. Hrvatska danas po mojoj procjeni ima malo više od četiri milijuna stanovnika. Ne mogu shvatiti da nikoga nije briga za ovakvo demografsko stanje, a političari se natječu tko će voditi državu koja nestaje – kaže prof. dr. Anđelko Akrap, pročelnik Katedre za demografiju zagrebačkog Ekonomskog fakulteta.Da procjene DZS-a o broju odseljenih i sad treba uzeti s rezervom, pokazuju i podaci njemačkog Saveznog zavoda za statistiku prema kojima se lani samo u tu zemlju doselilo više od 50.000 hrvatskih državljana. Sljedeće godine bi procjene DZS-a koje kaskaju za procjenama demografa mogle pokazati da su demografi bili u pravu i u procjenama da zemlja ima 4 milijuna stanovnika.  