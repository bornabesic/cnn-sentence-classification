Obiteljski liječnici od 1. listopada više neće ispisivati ispričnice đacima za izostanak s nastave, a toga datuma pokrenut će i akciju za dodjelu koncesija po hitnom postupku svim zainteresiranim liječnicima u primarnoj zdravstvenoj zaštiti, zaključeno je na Vijeću Koordinacije hrvatske obiteljske medicine, koje je u subotu održano u Metkoviću. Ispričnice se davati samo onim đacima koje su stvarno i liječili, a u ostalim slučajevima, poručuju, to je stvar roditelja i nastavnika. U priopćenju navode i da će uskoro objaviti popis potvrda koje obiteljski liječnici više neće ispisivati. Među zahtjevima s kojima će izaći pred novu zdravstvenu administraciju i dodjela je koncesija (privatne prakse) svim liječnicima primarne zdravstvene zaštite koji to žele po hitnom postupku te hitne izmjene zakona koji to regulira. Od 1. listopada najavljuju akciju tijekom koje će pozvati sve doktore obiteljske medicine, radnike Domova zdravlja, da podnesu zakonski osnovane zahtjeve Domovima zdravlja, županijama i Gradu Zagrebu uz svu pravnu pomoć KoHOM-a. Prvi dio te akcije trajat će do siječnja 2017., a KoHOM će, kažu, primati i obrađivati odbijenice te nastaviti daljnje aktivnosti protiv onih Domova zdravlja i ustanova koji su odbili suradnju kako bi liječnicima osigurali dostojanstven život i rad. "Županije koje se neće na to odazvati odobravanjem privatne prakse/koncesije u što kraćim rokovima, odlazak liječnika morat će same objasniti svojim građanima", poručuju iz udruge. KoHOM: Bolnice - svete krave kojih se HZZO boji Ističu i da je primarna zdravstvena zaštita "najkontroliraniji i najuređeniji dio zdravstvenog sustava u Hrvatskoj", kartice za bilježenje radnog vremena i elektronička komunikaciju koristi već više od deset godina. Istodobno, bolnice još ponekad ručno pišu nalaze na papiru, ne šalju nalaze i ne bilježe točno radno vrijeme svojih radnika kroz evidenciju kartičnih prijava odlaska i odlaska s posla. Unatoč tome, kažu u KoHOM-u, primarnu se zaštitu, koja troši svega oko šest posto zdravstvenog proračuna, stalno “reformira”, dok se HZZO ne usuđuje uvesti reda u "crne rupe" ostatka zdravstva, najviše u bolnice. Bolnički sustav je postao “sveta krava” u koju se ne smije dirati, unatoč ogromnim troškovima, nezadovoljnim pacijentima i radnicima, ocjenjuju u udruzi. Cijelo to vrijeme, kažu, HZZO "trenira strogoću" nad obiteljskim liječnicima koje kažnjava od 500 do 40 tisuća kuna - zbog administrativnih propusta (pisanja putnih naloga, ortopedskih pomagala, lijekova mimo smjernica HZZO-a, a indiciranih od strane bolničkih liječnika). Tomu su sada odlučili stati na kraj te poručuju pacijentima da uskoro neće moći dobiti svaki lijek, doznaku za bolovanje ili putni nalog ako nisu strogo poštovani uvjeti HZZO-a. Za liječnike će otvoriti konzultacijske linije u slučaju nejasnoća, a pacijenti će u svakoj ordinaciji biti informirani u koju pravnu službu HZZO-a se mogu javiti radi obrazloženja svojih prava. Bez vođenja dnevnika dijabetičari neće moći dobiti lijekove Pojašnjavajući nova pravila za pacijente, navode kako niti jedan dijabetičar koji ne donese dnevnik svojih mjerenja šećera u krvi s izbrojenim potrošenim trakicama, neće moći dobiti propisivanje novih lijekova. "Lijek koji mu je preporučen od bolničkog liječnika neće moći dobiti ako on nije u skladu sa smjernicom HZZO-a (uvjetima plaćanja), a niti privatni recept da ga sam može kupiti. Putni nalog za pacijenta i/ili dijete će se dobiti samo ako su strogo zadovoljeni uvjeti pravilnika. Ukoliko liječnik ne zna stvarne uvjete ili nije siguran u istinitost zahtjeva, morat će odbiti izdati putni nalog", kažu u KoHOM-u. Pacijente upućuju da u svim tim slučajevima mogu i trebaju podnijeti prigovor i tražiti pojašnjenja u HZZO-u "koji uostalom i služi tome". >> Volimo Hrvatsku, zadržite nas! Ne želimo otići, nego otvoriti svoje tvrtke i živjeti zdravo 