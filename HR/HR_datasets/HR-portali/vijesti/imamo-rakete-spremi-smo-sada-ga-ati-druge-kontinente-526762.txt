Sjeverna Koreja upozorila je u srijedu da je spremna za ispaljivanje interkontinentalnih balističkih raketa (ICBM), nakon što je Washington objavio kako je uspješno izvedeno testiranje presretanja takvog balističkog projektila. Pentagon je u utorak uspješno izveo pokusno presretanje interkontinentalnog balističkog projektila kakav želi proizvesti Sjeverna Koreja, priopćila je američka vojska, a  Missile Defense Agency (MDA)u priopćenju navodi da je ovo prvi put da je američka vojska uspješno ispitala interkontinentalni projektil. Raketa je ispaljena iz baze Vandenberg američkih zračnih snaga u Kaliforniji te je "uspješno presrela ciljanu interkontinentalnu balističku raketu" bez nuklearnog naboja, jer se radilo o pokusu, koja je lansirana iz Reagan Test Sitea na otočju Marshall u Tihom oceanu. Sa svoje strane Pjongjang niže ispaljivanje raketa u okviru programa kojima se Sjevernu Koreju želi opskrbiti interkontinentalnim balističkim raketama koje su u stanju nuklearno punjenje prenijeti na američki kontinent. "Spremni smo ispaliti ICBM bilo gdje i bilo kad, po nalogu vrhovnog vođe Kim Jong-Una", tvrdi se u Rodong Sinmunu, službenom organu jedine stranke na vlasti u Pjongjangu. "SAD mora znati da naša izjava po kojoj možemo pretvoriti u prah đavolju jazbinu našim nuklearnim oružjem nije prazna prijetnja", dodaje se u dnevniku. Pjongjang je u utorak potvrdio da je dan ranije pristupio novom ispaljivanju rakete koja je pala u more u ekskluzivnoj gospodarskoj zoni Japana, izazvavši međunarodne osude u kontekstu tenzija na poluotoku. Radilo se o trećem sjevernokorejskom ispaljivanju u tri tjedna i dvanaestom od početka godine, dok brojne rezolucije Vijeća sigurnosti UN-a zabranjuju Pjongjangu nastavak balističkog i nuklearnog programa, a Washington prijeti zemlji vojnom intervencijom. Glasnogovornik Pentagona Jeff Davis izjavio je u utorak da američko testiranje presretanja ICBM-a nije izvedeno kao odgovor na nedavne pokuse Sjeverne Koreje ali da je "općenito" Sjeverna Koreja jedan od razloga zbog kojih raspolažemo tim kapacitetom".