Papa Franjo u utorak poslijepodne izišao je iz Vatikana da si kupi ortopedske cipele u obližnjoj specijaliziranoj trgovini, što je nemalo iznenadilo kupce u njoj, izvijestili su u srijedu talijanski mediji. Očevici su ovjekovječili taj neočekivani izlazak objavivši snimke na društvenim mrežama. Sveti Otac uputio se u trgovinu automobilom, razgovarao je s prodavačima i pozirao smiješeći se, kao što se može vidjeti na snimkama koje su preuzeli mediji. Mladi prodavač iskoristio je posjet i zamolio Papu da mu blagoslovi raspelo. Papa Franjo iznenadio je Rimljane i turiste kada je u rujnu 2015. posjetio optičara u središtu Rima kako bi kao običan građanin kupio naočale. Papa, rodom iz Argentine, živi u skromnoj rezidenciji u Vatikanu i često ističe da voli jednostavan život i biti blizu ljudima. U jednom razgovoru priznao je da mu nedostaje to što ne može anonimno izići iz Vatikana, prošetati gradskim ulicama i pojesti, primjerice, pizzu. >>Papa Franjo: Zlo klerikalizma i danas je prisutno u Crkvi