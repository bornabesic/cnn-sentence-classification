Svojevrsna se histerija širi Osijekom zbog jezivih klaunova koji, navodno, "iskaču iz mraka i grmlja i plaše djecu i žene po gradu". Klaunovi su viđeni, kako tvrde djeca, u osječkim Uskim njivama, na bajeru na Jugu 2 i u prigradskom naselju Tenja. – Sin mi se, 13-godišnjak, vraćao s prijateljem s treninga u ponedjeljak oko 19 sati, kada su ugledali nešto na podu, vjerojatno noge. Odjednom je iskočio netko iz mraka, uzeo šibu i potrčao za njima – prepričava nam jedna majka iz Osijeka. Zbilo se to u naselju Uske njive. – Imao je kompletno odijelo klauna, s iscrtanom krivuljom na licu. Dečki su se jako uplašili i samo razbježali – nastavlja ona. Iste večeri, policiju su alarmirali roditelji iz Tenje, navodeći kako je i za njihovim djetetom trčao klaun. – Dolaskom na teren, nismo nikoga zatekli. Ni naši službenici, u redovitoj ophodnji, nisu posljednjih dana uočili ljude pod maskama na području grada – ističe, pak, Dario Premec, glasnogovornik PU osječko-baranjske. Pojavila se i snimka na internetu navodno klauna snimljenog na bajeru na Jugu 2, no iz snimke je teško razaznati točnu lokaciju. Učenici u školama, priča nam nekolicina nastavnika, pričaju neprestano o "jezivim klaunovima" koje, opet, "vide" posvuda, što unosi sumnju u njihove priče. Rezultat je to, ocjenjuju, histerije na internetu kojim se šire fotografije takvih strašila u SAD-u, Sloveniji... Ti "inozemni" klaunovi, kako se piše, iskaču pred automobile, mašu noževima. Što se Hrvatske tiče, snimljeni su navodno i u Bjelovaru i Slunju. Policija smiruje strasti. I mnogi građani vjeruju kako se nepotrebno širi panika. – Ako to netko i čini, sigurno su to klinci koji koriste priliku pa se zabavljaju tako da plaše drugu djecu. Ne treba ih dodatno poticati kako se ne bi, ne daj Bože, na kraju isprovociralo nešto gore – smatra jedan osječki roditelj. >> Dok su neki oduševljeni, vi želite dati petama vjetra? Evo zašto klaunove ne možete vidjeti ni nacrtane