SARAJEVO - Bosna i Hercegovina moći će opstati jedino ukoliko se ukinu sve ovlasti koje su joj dane kao državi u protekla dva desetljeća i ukoliko se one vrate entitetima, izjavio je u ponedjeljak u Banja Luci predsjednik Republike Srpske Milorad Dodik uoči početka obilježavanje 9. siječnja kao praznika RS kojega je Ustavni sud BiH proglasio neustavnim. "RS je odlučna da živi svoj život kao država i odlučna je da sukladno Daytonskom sporazumu upražnjava svoja izvorna prava", kazao je Dodik novinarima prije nego što se zaputio na crkvenu liturgiju koju je u prijepodnevnim satima predvodio poglavar Srpske pravoslavne crkve (SPC) Irinej koji je u Banja Luku doputovao kako bi i osobno sudjelovao u obilježavanju 9. siječnja kojega tamo proslavljaju kao "dan republike". Irinej je po dolasku u Banja Luku kazao kako je RS "Božje djelo" nastao da bi se sačuvali Srbi. Dodik je pak obilježavanje 9. siječnja iskoristio kao povod za ponavljanje tvrdnji o RS kao državi te kako bi ponovo zaprijetio raspadom BiH za koju je ustvrdio kako je neodrživa. "RS nitko neće zadržati u BiH ukoliko joj se ne vrate izvorne daytonske ovlasti za koja je ona primarno zainteresirana", kazao je Dodik. U popodnevnim satima u Banja Luci će biti održana parada na kojoj će sudjelovati pripadnici entitetske policije, civilne zaštite i vatrogasci a središnji dio proslave bit će svečana akademija na kojoj će sudjelovati predsjednik Srbije Tomislav Nikolić. Ustavni sud BiH je 2015. godine obilježavanje 9. siječnja proglasio neustavnim jer je riječ o obilježavanju datuma iz 1992. godine kada je dio srpskih zastupnika u skupštini tadašnje SR BiH protuzakonito proglasio "srpsku republiku BiH" usvajajući deklaraciju s jasno izraženim ciljem "razgraničenja" od Hrvata i tadašnjih Muslimana te odvajanje velikog dijela teritorija BiH i njegova zadržavanja u sastavu "velike Srbije".