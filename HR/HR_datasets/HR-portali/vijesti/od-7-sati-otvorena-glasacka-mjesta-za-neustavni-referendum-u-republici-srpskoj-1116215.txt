Prema podacima sa 71 posto glasačkih mjesta na referendumu koji je održan u Republici Srpskoj gotovo svi koji su sudjelovali u tom izjašnjavanju dali su potporu obilježavanju 9. siječnja kao entitetskog praznika. Predsjednik povjerenstva za provedbu izbora Siniša Karan kazao je novinarima kako je od 425.715 glasačkih listića prebrojanih do 22 sata, pozitivan odgovor na postavljeno referendumsko pitanje sadržavalo njih 99,7 posto. Karan nije iznio precizne podatke o izlaznosti, no potvrdio je kako je ona bila veća od 50 posto, što je zakonska pretpostavka da bi ovo izjašnjavanje bilo važeće. Pravo sudjelovanja na referendumu imalo je nešto više od 1,2 milijuna građana. Glasačka mjesta u RS-u i inozemstvu zatvorena su u 19 sati, a od 21 sat očekuju se prvi rezultati referenduma na kojemu su se stanovnici RS-a izjašnjavali žele li da se 9. siječnja obilježava i slavi kao dan RS, datum kada je 1992. dio zastupnika Srba iz skupštine tadašnje SR BiH proglasio tzv. republiku srpskog naroda. Taj je praznik Ustavni sud BiH proglasio nezakonitim smatrajući da diskriminira Hrvate i Bošnjake, a zabranio je i provedbu referenduma pa bi sljedeći korak mogla biti reakcija Tužiteljstva BiH. Neprovođenje odluka Ustavnog suda BiH u toj je zemlji kazneno djelo za koje se može dobiti od šest mjeseci do pet godina zatvora. No zbog takvih kaznenih djela u BiH još nitko nije osuđen, a na provedbu i dalje čeka gotovo 90 odluka Ustavnog suda. Tijek referenduma: 23.13 – Referendum u RS-u imao je karakteristike jednonacionalnog izjašnjavanja jer Bošnjaci i Hrvati na njemu nisu sudjelovali. Bošnjački dužnosnici u tijelima vlasti u izjavi lokalnim medijima u BiH izrazili su sumnju u vjerodostojnost objavljenih podataka o izlaznosti svjedočeći kako je na terenu zapravo bilo malo zanimanje za glasovanje. "Daleko manja je izlaznost na referendum nego što to povjerenstvo za provedbu referenduma predstavlja. Cijeli dan sam na prostoru entiteta RS-a i nigdje nisam vidio da idu ljudi u većem broju na taj referendum", izjavio je Mihnet Okić, predsjednik kluba hrvatsko-bošnjačke koalicije "Domovina" u Narodnoj skupštini RS-a, kako ga citira portal Klix. 23.10 – Prema podacima sa 71 posto glasačkih mjesta na referendumu koji je održan u Republici Srpskoj, gotovo svi koji su sudjelovali u tom izjašnjavanju dali su potporu obilježavanju 9. siječnja kao entitetskog praznika. Predsjednik povjerenstva za provedbu izbora Siniša Karan kazao je novinarima kako je od 425.715 glasačkih listića prebrojanih do 22 sata, pozitivan odgovor na postavljeno referendumsko pitanje sadržavalo je njih 99,7 posto. Karan nije iznio precizne podatke o izlaznosti, no potvrdio je kako je ona bila veća od 50 posto, što je zakonska pretpostavka da bi ovo izjašnjavanje bilo važeće. Pravo sudjelovanja na referendumu imalo je nešto više od 1,2 milijuna građana. Konačne rezultate referenduma provedbeno povjerenstvo, kako je najavio Karan, objavit će u ponedjeljak u 12 sati. 22.50 – Predsjednik Republike Srpske Milorad Dodik ocijenio je potpuno uspjelim referendum koji je proveden u tom entitetu o danu RS-a 9. siječnju te kazao kako ne treba isključiti slično izjašnjavanje o "statusu RS-a" kada za to dođe vrijeme. "Ovo je bio referendum o danu RS, a ne o statusu", kazao je Dodik na konferenciji za novinare u Banjoj Luci, koju je "začinio" verbalnim napadima i uvredama na račun novinara koji su mu postavljali pitanja koja nisu bila po njegovu ukusu. Ljutito je odgovorio na pitanje hoće li biti referenduma o odcjepljenju RS-a, istaknuvši kako to stoji u programskim dokumentima njegovog Saveza nezavisnih socijaldemokrata (SNSD). "Kada dođe vrijeme, razgovarat ćemo na tu temu. Hoćemo li odlučiti ili nećemo, ne trebaju drugi procjenjivati", kazao je Dodik dodajući kako je uvjet da se referendum o odcjepljenju RS-a od BiH ne održi vraćanje tom entitetu ovlasti koje su mu navodno oduzete od 1995. Na pitanje što misli o najavama kaznenog progona zbog nepoštivanja odluka Ustavnog suda BiH koji je 9. siječnja proglasio neustavnim praznikom, a potom zabranio sam referendum, Dodik je kazao kako time nije zastrašen te kako ne vjeruje da će to toga doći. "Ja se, naravno, ne plašim", kazao je Dodik dodajući kako ga "baš zanima" što će uslijediti u idućim danima jer, prema njegovu sudu, u provedbi referenduma nema elemenata nikakvog kaznenog djela. "Najbolji odgovor na sve tvrdnje (Bakira) Izetbegovića dan je širom RS", kazao je Dodik pozivajući se na rezultate referendumskog izjašnjavanja na kojem je nakon prebrojavanja trećine glasova gotovo 100 posto bilo za 9. siječnja kao dan entiteta. Ustavni sud BiH je nazvao institucijom "bez javne kontrole" ustvrdivši kako je donio "katastrofalne odluke". "Ovdje se radi o sudu koji provodi političko nasilje", kazao je Dodik komentirajući sudske odluke. Ustvrdio je kako BiH i dalje funkcionira isključivo temeljem intervencije međunarodnog čimbenika koji opet, prema njegovim riječima, prijeti silom. "Izražavam zadovoljstvo danom koji će nedvojbeno ući u povijest RS. Mnogi će se pozivati na ovaj dan kao primjer odlučnosti", kazao je Dodik osvrćući se na golemu potporu onih koji su izišli na referendum o nastavku obilježavanja 9. siječnja kao dana RS-a. 22.40 – Na pitanje strahuje li zbog moguće reakcije Tužiteljstva BiH, s obzirom na to da je održan referendum koji je Ustavni sud BiH zabranio, Dodik je odgovorio da ne strahuje. – Ne plašim se, ponosan sam što su sa mnom u ovome bili i drugi lideri iz RS-a – rekao je Dodik i dodao da u provođenju referenduma nema kaznene odgovornosti. – Morali bi uhititi cijelu Narodnu skupštinu i narod. Naravno da to neće moći – naglasio je Dodik, piše Klix. 22.35 – Predsjednik Republike Srpske Milorad Dodik rekao je da je zadovoljan što je referendum prošao bez incidenata, pišu Nezavisne novine. – Vidjeli smo da mnogi Bošnjaci nisu izašli na referendum, i to je njihovo pravo. Ja sam ponosan zbog činjenice što Srbi zbog toga nisu radili nikakve incidente – kazao je Dodik i dodao da se Republika Srpska nema čega plašiti te da će na svaki pokušaj ponižavanja odgovoriti na ovakav način. Kazao je da je do referenduma došlo jer je predsjedavajući Predsjedništva BiH Bakir Izetbegović zatražio ukidanje Dana Republike Srpske. – Bilo bi dobro da Bakir bar danas šuti, ali on je već pričao – zaključio je Dodik. 21.45 – Predsjednica vlade RS-a Željka Cvijanović prije objave prvih rezultata glasovanja izjavila je kako je sretna jer je taj entitet dokazao kako je u stanju izvesti i organizirati referendum naznačivši kako će to biti praksa za kojom će se posezati i ubuduće. Pojasnila je kako će nakon ovog referenduma vlada RS-a predložiti izmjene zakona o entitetskim praznicima kojima će se definirati odluka da 9. siječnja, kao dan RS-a, neće biti obavezno proslavljati odnosno da ga neće morati obilježavati oni koji to ne žele. Cvijanović drži kako će to biti dovoljno da bi se formalno ispoštovao pravorijek Ustavnog suda BiH iako je on izrijekom 9. siječnja, datum kada je 1992. dio zastupnika Srba proglasio tzv. republiku srpskog naroda, označio neustavnim praznikom jer diskriminira Hrvate i Bošnjake kao pripadnike konstitutivnih naroda u RS. Predsjednik RS-a Milorad Dodik nakon glasovanja na referendumu u Laktašima kod Banje Luke otputovao je u istočnu Bosnu, gdje je na Sokocu posjetio psihijatrijsku bolnicu, a potom je otišao na Pale na predizborni skup zahvalivši svima koji su izašli na glasovanje. Tamo je ponovio tezu kako je RS država dodajući kako je bosanskim Srbima to jedina brana od ponavljanja Jasenovca. "Sloboda je Srbima bila garantirana onda kad su imali državu. Zato je Republika Srpska kao država važna. RS je država", rekao je Dodik. 21.20 – Prema prvim neslužbenim rezultatima, izlaznost na referendumu u Republici Srpskoj bila je između 56 i 60 posto. Predsjednik republičkog odbora za provođenje referenduma Siniša Karan kazao je da je, prema podacima nakon prebrojanih oko 37 posto glasova, s "da" glasovalo 99,8 posto glasača. To su još uvijek neslužbeni rezultati. 21.15 – Na referendumu koji je održan na području Republike Srpske većina onih koji su glasovali potvrdno su odgovorili na pitanje žele li da se 9. siječnja obilježava i slavi kao dan RS, podaci su nakon obrade rezultata s oko trećine glasačkih mjesta. "Prema podacima sa 30 posto mjesta, na kojima je glasovalo 154 tisuće birača, njih 99,8 posto odgovorilo je "da" na postavljeno pitanje", izjavio je oko 21 sat u Banjoj Luci predsjednik povjerenstva za provedbu referenduma Siniša Karan. Prebrojavanje glasačkih listića je nastavljeno i prije ponoći bit će objavljeni rezultati s više od 50 posto od 1885 biračkih mjesta. 21.10 – Predsjednik Republike Srpske Milorad Dodik na predizbornom skupu svoje stranke SNSD kazao da su Srbi imali slobodu samo kada su imali državu te istaknuo da, kada je bilo suprotno, bili su "svaljeni u jame Jasenovca i na drugim stratištima", piše Klix. – Sloboda je Srbima bila garantirana onda kad su imali državu. Zato je Republika Srpska kao država važna. RS je država. RS je u Daytonski mirovni sporazum i BiH unio svoj teritorij, efektivnu vlast i narod koji je htio Republiku. To su kriteriji za državu – rekao je Dodik. 19.40 – Predsjedatelj Predsjedništva Bosne i Hercegovine Bakir Izetbegović izjavio je kako će se Milorad Dodik i svi drugi koji su odgovorni za organiziranje referenduma u Republici Srpskoj morati suočiti s posljedicama tog protuustavnog i nezakonitog postupka. Izetbegović, bošnjački član predsjedništva, rekao je novinarima u Sarajevu kako kako je referendum o danu RS-a, koji je tijekom dana provođen na njegovu teritoriju, eklatantan primjer kršenja Daytonskog sporazuma, ustava i zakona. "Reakcija na to ne može se izbjeći", kazao je Izetbegović pojašnjavajući kako pritom misli prije svega na pravosudna tijela Bosne i Hercegovine, ali i na međunarodnu zajednicu. Izetbegović je konstatirao kako je Dodik, upornim inzistiranjem na organiziranju referenduma koji je zabranio Ustavni sud BiH, sam sebe odveo u izolaciju. Ponovo je kako je u pitanju inat, no ovoga puta on prelazi sve granice dopuštenog, kazao je Izetbegović. "Viđali smo to u zadnjih nekoliko desetljeća od strane srpskih i srbijanskih vođa i vidjeli smo kako se to završava. Ovo nije prvi iracionalni inat. Ti ljudi vuku konopac dok ne pukne, a onda, naravno, padnu na leđa", zaključio je Izetbegović. 18.40 – Izlaznost do 17 sati bila je 51,17 posto, a glasovalo je 624.190 građana. 14.32 – Izlaznost do 13 sati je 30,40 posto, a svoje pravo glasa iskoristilo je 372.280 građana. 13.09 – Državljani BiH iz Republike Srpske u Srbiji glasuju u Beogradu, Novom Sadu, Zrenjaninu, Pančevu i Subotici i za njih je dostavljeno 13.000 glasačkih listića, a očekuje se da će ih glasovati oko 10.000. U Srbiji je na referendumsko izjašnjavanje o danu RS-a do 11 sati glasovala 1001 osoba, a najveća izlaznost bila je u Beogradu, njih 441, u Novom Sadu 350, Subotici 72, Zrenjaninu 70, a u Pančevu 68. Srbijanski ministar rada i socijalne skrbi Aleksandar Vulin izjavio je kako očekuje da će referendumsko izjašnjavanje proteći mirno, uz ocjenu da će referendum "imati političke posljedice". O tim će se posljedicama, rekao Vulin, "razgovarati kada budu vidljive i jasne, a od svih aktera u BiH očekujemo da vode računa da svojim ponašanjem, riječju ili postupkom na bilo koji način ne uznemire bilo koga". 12.40 – Na referendumu je do podneva glasovalo 215 tisuća registriranih birača, odnosno 17,68 posto od 1,2 milijuna registriranih osoba s pravom glasa. 12.30 – Potpredsjednik Republike Srpske Ramiz Salkić reagirao je na incident koji se zbio u mjestu Kula kod Gacka u istočnoj Hercegovini. – Situacija do koje je jutros došlo u Kuli kod Gacka pokazuje da su policija i institucije u ovom entitetu željele nešto na silu nametnuti Bošnjacima. Činjenica je da je tamo građanima Bošnjacima poručivano ''ne možete slušati Ramiza Salkića već raditi onako kako vlast hoće'' jasno pokazuje koju silu i represiju vlast provodi na prostoru ovog entiteta. Nećemo dopustiti da nam određuju naša pravila života niti ćemo hodati pognute glave na prostoru ovog entiteta. BiH je bila i prije i bit će i poslije ovog referenduma. Nju nisu uspjeli podijeliti ni mnogo jači od Milorada Dodika – kazao je Salkić. 11.00 – Član Predsjedništva BiH Mladen Ivanić glasovao je u Banjoj Luci, a novinarima je kazao kako u referendumu ne vidi ništa sporno unatoč odluci da ga je zabranio Ustavni sud BiH. "Ne vidim zašto bi RS trpio sankcije zbog referenduma. Ne vidim ništa sporno u današnjem referendumu", kazao je Ivanić. 10.14 – Kod svih važnijih objekata u Banjoj Luci je policija s dugim cijevima i psima, pišu 24sata. 10.05 – Na biračkom mjestu u Laktašima u Domu kulture svoj glas na referendumu dao je i Milorad Dodik. Stigao je u pratnji supruge Snježane i sina Igora. "Pozivam sve da iziđu do kraja dana na referendum. Hvala lijepa"", kazao je Dodik novinarima, dodavši kako je referendumski dan za njega svečarski. 10.04 – TV RT RS javlja da je u Kuli, mjestu s većinskim bošnjačkim stanovništvom, manja grupa mještana blokirala glasačko mjesto. Policija ja izišla na mjesto događaja. 9.05 – Predsjedavajući Predsjedništva BiH i predsjednik SDA Bakir Izetbegović izjavio je za Dnevni avaz da je referendum eskalacija samovolje predsjednika entiteta RS-a Milorada Dodika te je zamolio povratnike u RS da ne nasjedaju na provokacije i da ne napuštaju svoje domove. 8.00 – Glasovanje se provodi na 1885 glasačkih mjesta, a nakon njihova otvaranja u 7 sati nje bilo većih gužvi. "Ovo je prvi referendum u BiH i RS-u nakon Daytona i na to smo jako ponosni", kazao je Karan koji predvodi povjerenstvo zaduženo za provedbu referenduma, što ga je zabranio Ustavni sud BiH. Taj je sud donio i pravorijek po kojemu 9. siječnja, kao dan RS-a, diskriminira Hrvate i Bošnjake te ga je stoga proglasio neustavnim, a parlament RS-a obvezao je na prilagodbu entitetskog zakona o praznicima toj odluci. Prema podacima povjerenstva, tijekom glasovanja zabilježen je jedan izgred i to u mjestu Kula kod Gacka u istočnoj Hercegovini, gdje žive pretežito Bošnjaci. Skupina Bošnjaka tamo je blokirala pristup jednom biračkom mjestu pa je, prema Karanovim riječima, tamo iz "tehničko-sigurnosnih razloga došlo do spajanja dvaju glasačkih mjesta". "Smatrali smo kako je to najbolja odluka u ovom trenutku da ne remetimo glasački proces", dodao je Karan. Ustvrdio je kako je unatoč tom izgredu ukupna sigurnosna situacija "izvanredna". Dvojben je popis osoba koje imaju pravo glasa jer je Središnje izborno povjerenstvo BiH (SIP) odbilo ustupiti središnji birački popis vlastima RS-a. Utvrđeno je kako nema zakonske osnove da povjerenstvo RS-a taj popis koristi za referendum, no u Banjoj Luci nakon toga napravili su alternativni popis kompilirajući podatke iz policijskih evidencija o prebivalištu. Na tom popisu su imena nešto više od 1,2 milijuna osoba. Glasačka mjesta, osim u RS-u, u nedjelju su otvorena i u pet država u kojima postoje uredi pod nazivom "predstavništva RS-a". Bošnjački dužnosnici u tijelima vlasti RS-a i BiH pozvali su Bošnjake da ne sudjeluju na referendumu ističući kako je riječ o protuzakonitom i neustavnom činu koji će imati ozbiljne posljedice po organizatore. Referendumska glasačka mjesta trebala bi biti zatvorena u 19 sati, a objava rezultata očekuje se prije ponoći. Zakon o referendumu definira kako je on važeći ako se na njega odazove više od 50 posto građana upisanih u birački popis. >> Njemačka agencija DPA: Opet zveckanje oružjem na Balkanu 