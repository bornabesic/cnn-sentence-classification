Izabrani američki predsjednik Donald Trump u ponedjeljak je imenovao umirovljenog crnog neurokirurga Benjamina Carsona ministrom stanovanja i urbanog razvoja i još traži šefa diplomacije nakon vikenda u kojem je razljutio Kinu. "Ben Carson je briljantan duh, marljivi radnik na povezivanju zajednica i obitelji", navodi Trump u priopćenju. Umirovljeni neurokirug, evangelist i bivši pretendent za Bijelu kuću, Carson će biti zadužen za osiromašena središta velikih američkih gradova. Prvi američki crnac koji ulazi u administraciju Donalda Trumpa 65-godišnji Carson će biti zadužen za osiromašena središta velikih američkih gradova. Kao i milijarder Trump, ni Carson nikada nije obnašao političku dužnost. U ožujku je Carson na republikanskim predizborima odustao od utrke za Bijelu kuću nakon što je ostvario neočekivan proboj u anketama. Kao izvrrstan govornik bio je cijenjen među ultrakonzervativcima, ali je skandalizirao provokativnim izjavama o homoseksualnosti, ropstvu, holokaustu, oružju, nepomirljivosti islama i američkog ustava. Trumpov ured je u ponedjeljak imenovao bivšeg republikanskog protivnika u ministarstvo stanovanja, ali i dalje traži šefa diplomacije nakon što je otvorio tri fronta s Kinom. Sva pozornost je usmjerena na mjesto ministra vanjskih poslova koje je i dalje prazno.  Donald Trump je rekao da će u ponedjeljak primiti brojne kandidate. Imenovanje budućeg šefa diplomacije se očekuje s dodatnim nestrpljenjem jer je Trump u nedjelju oštro kritizirao monetarnu politiku i potrošnju Kine, a u petak je razljutio Peking time što je telefonski razgovarao s predsjednicom Tajvana. Trump je naime prekinuo desetljeća vanjske politike Sjedinjenih Država razgovarajući s predsjednicom Tajvana s kojim SAD nema diplomatske odnose.