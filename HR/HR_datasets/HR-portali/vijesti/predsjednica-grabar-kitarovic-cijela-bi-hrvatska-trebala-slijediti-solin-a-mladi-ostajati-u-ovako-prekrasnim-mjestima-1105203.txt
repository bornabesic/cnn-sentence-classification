Predsjednica Republike Kolinda Grabar Kitarović u utorak je za posjeta Solinu, gradu dobre demografske slike, izjavila kako bi Hrvtska u tome trebala slijediti primjer Solina. "Solin je jedan od rijetkih gradova u kojem je više rođeno nego što je umrlo ljudi i nadam se da je to primjer koji će slijediti cijela Hrvatska," rekla je predsjednica Grabar Kitarović nakon susreta s članovima solinskog dječijeg Gradskog vijeća koji su joj poklonili poprsje kraljice Jelene. Predsjednica je izrazila nadu kako ćemo se u vremenu koje dolazi "izboriti za optimizam koji će zavladati cijelom Hrvatskom da nam mladi ostanu u ovako prekrasnim mjestima". Pozvala je članove solinskog dječjeg Gradskog vijeća da je posjete u njezinom uredu kako bi čula njihova razmišljanja. Predstavici Grada izvjestili su predsjednicu da je prošle godine u Solinu rođeno 272 djece a umrlo 170 stanovnika, da je prosječna starost stanovništva u Solinu 35,3 godine te da je to po strukturi stanovništva najmlađi grad u Hrvatskoj. "Sretni smo što je Solin jedan od rijetkih gradova koji ima pozitivan priraštaj i vjerujemo kako je to jedan od motiva da nas predsjednica Republike danas posjeti," rekao je solinski gradonačelnik Dalibor Ninčević. Na solinskom Gospinom otoku, marijanskom svetištu gdje se gradi nova bazilika, predsjednicu Republike je dočekao nadbiskup splitsko-makarski mons. Marin Barišić. Rekao je kako tu kolijevka kršćanstva u Hrvatskoj, odnono grob kraljice Jelene. "Ovo je i prasvetište, ovdje je prva crkva u čast Gospi u Hrvata građena 976. godine. Ovdje smo slavili jubilej 13. stoljeća kršćanstva u Hrvata. Ovdje je sve počelo," rekao je mons. Barišić. Po njegovim riječima to "sveto tlo" u Solinu ima povijesnu ali i dimenziju budućnosti jer, kako je naglasio, danas je Solin "grad mladosti i budućnosti." "Nigdje nema toliko mladosti, djece i mladih obitelji kao ovdje," istaknuo je mons. Barišić. Predsjednica je za boravka u Solinu obišla starohrvatski lolalitet Ražine te staroantički lokalitet Salone. Zanimala se za izgradnju hotela i kulturno-informativnog centra na ulazu na lokalitet Salone. U pratnji načelnika općine Klis Jakova Vteme i župana splitsko-dalmatinskog Zlatka Ževrnje uspela se na Klišku tvrđavu gdje je obišla Providurov stan. Na Kliškoj tvrđavi za predsjednicu je upriličeno gađanje lukom i strijelom. >> Predsjednica Republike u Općini Klis upoznala se sa svim uspješnim projektima i aktivnostima Općine 