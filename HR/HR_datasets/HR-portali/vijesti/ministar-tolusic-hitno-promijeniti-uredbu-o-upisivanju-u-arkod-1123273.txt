Ministar poljoprivrede Tomislav Tolušić najavio je u nedjelju djelovanje na razini vlade kako bi se u budućnosti korigirao način ostvarivanja poticaja za korištenje poljoprivrednog zemljišta preko Agencije za plaćanja u poljoprivredi, ribarstvu i ruralnom razvoju, nakon što su prijavljeni slučajevi upisivanja u ARKOD temeljem zemljišta koje je u tuđem vlasništvu. "Nisam znao za to, ali ako to i je po zakonu, definitivno nije moralno i nije normalno", kazao je ministar u izjavi za emisiju "Tema dana" Hrvatske radiotelevizije. Tema emisije bila je nova afera u hrvatskoj poljoprivredi koja je izbila nakon što su vlasnici poljoprivrednog zemljišta u Grabovnici i Mikloušu nedaleko od Čazme otkrili da im je zemljište, bez njihova znanja, upisano u ARKOD, odnosno sustav kojim Agencija za plaćanja nadzire isplatu poljoprivrednih potpora. Agencija za plaćanja je korištenje poljoprivrednog zemljišta bez prava na posjed omogućila uredbom koja je na snazi od svibnja prošle godine. Prema toj uredbi se bilo tko u javnobilježničkom uredu može prijaviti na tuđu parcelu, bez znanja pravog vlasnika. U izjavi se nigdje ne traži pristanak vlasnika ili korisnika poljoprivrednog zemljišta, dovoljan je samo supotpis dvaju svjedoka. "Prva stvar koju ćemo sutra ujutro napraviti je da izmjenom uredbe takve stvari spriječimo", kazao je Tolušić, istaknuvši kako bi on prvo doveo u pitanje zakonitost samog takvog načina upravljanja, odnosno uzimanja poticaja bez znanja vlasnika, te upisivanja u ARKOD. "To je nešto što moramo spriječiti i pozivam sve poljoprivrednike koji znaju za takve slučajeve da se jave ili u Agenciju, ili u ministarstvo, ili nadležnoj policijskoj postaji, jer takve stvari se u Hrvatskoj ne mogu dešavati", kazao je ministar, te poručio kako je to "upravo ono što moramo spriječiti da bi se ljudima vratilo povjerenje i u ministarstvo poljoprivrede ali i u sve ostale institucije hrvatske vlade". >> Tolušić: Hrvatska će ove godine povući dvostruko više sredstava iz fondova EU nego tijekom prošle godine 