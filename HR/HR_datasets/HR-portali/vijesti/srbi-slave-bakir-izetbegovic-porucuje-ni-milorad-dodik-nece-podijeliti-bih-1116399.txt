Prema podacima sa 71 posto glasačkih mjesta na referendumu koji je održan u Republici Srpskoj, gotovo svi koji su sudjelovali u tom izjašnjavanju dali su potporu obilježavanju 9. siječnja kao entitetskog praznika. Predsjednik povjerenstva za provedbu izbora Siniša Karan kazao je sinoć novinarima kako je od 425.715 glasačkih listića prebrojanih do 22 sata pozitivan odgovor na postavljeno referendumsko pitanje sadržavalo njih 99,7 posto. Karan nije iznio precizne podatke o izlaznosti, no potvrdio je kako je ona bila veća od 50 posto, što je zakonska pretpostavka da bi ovo izjašnjavanje bilo važeće. – Vidjeli smo da mnogi Bošnjaci nisu izašli na referendum, i to je njihovo pravo. Ja sam ponosan zbog činjenice što Srbi zbog toga nisu radili nikakve incidente – kazao je predsjednik Republike Srpske Milorad Dodik. Dodao je da je do referenduma došlo jer je predsjedavajući Predsjedništva BiH Bakir Izetbegović zatražio ukidanje Dana Republike Srpske. – Bilo bi dobro da Bakir bar danas šuti, ali on je već pričao – zaključio je Dodik. Dodik: “RS je država” Nakon glasovanja na referendumu u Laktašima kod Banje Luke, Dodik je otputovao u istočnu Bosnu gdje je na Sokocu posjetio psihijatrijsku bolnicu, a potom je otišao na Pale na predizborni skup zahvalivši svima koji su izašli na glasovanje. Tamo je ponovio tezu kako je RS država dodajući kako je bosanskim Srbima to jedina brana od ponavljanja Jasenovca. “Sama sloboda Srbima je bila garantirana onda kad su imali državu. RS je država”, rekao je Dodik. Provedba referenduma sinoć se slavila u Republici Srpskoj. S druge strane granice, one entitetske, bilo je napeto. Strah od onoga što slijedi nakon referenduma, strah zbog mogućih novih odluka vlasti u RS-u, poput referenduma o odcjepljenju ili onoga o ulasku BiH u NATO, ali i sukoba. Regionalni, europski i svjetski dužnosnici danima smiruju tenzije nastale nakon prošlotjedne odluke Ustavnog suda da je referendum i obilježavanje Dana RS-a – neustavno. Kod svih važnijih objekata u Banjoj Luci bila je policija s dugim cijevima i psima. Glasovalo se na 1885 glasačkih mjesta. Bilo je 1,2 milijuna registriranih s pravom glasa. Na glasačkom listiću bilo je pitanje: “Podržavate li da se 9. siječnja obilježava i slavi kao Dan RS-a?” Da ili ne?” 9. siječnja ostaje praznik Vijesti s referenduma prenosilo je 250 akreditiranih novinara. Iz svjetskih medija uglavnom su stigle osude održavanja referenduma. Milorad Dodik, predsjednik RS-a, nije imao odgovor na to što će se dogoditi poslije referenduma. – Republika Srpska je mirna, stabilna i tako će ostati – rekao je Dodik. Na pitanje o mogućoj krivičnoj prijavi protiv njega zbog održavanja referenduma unatoč zabrani, poručio je: – Moj odgovor je pobjeda na referendumu i ako netko hoće nekoga uhititi, neka uhiti čitav referendum. U mjestu Kula kod Gacka Bošnjaci su prosvjedovali zbog otvaranja glasačkog mjesta za referendum. Općinsku komisiju dočekao je lokot na vratima, intervenirala je i policija. – Situacija u Kuli pokazuje da su policija i institucije u RS-u željele nešto na silu nametnuti Bošnjacima – izjavio je Remiz Salkić, potpredsjednik Republike Srpske. – BiH nisu uspjeli podijeliti ni mnogo jači od Dodika – izjavio je Salkić. – Neće biti rata, nitko neće uništiti Republiku Srpsku. Mi ćemo čuvati BiH, Daytonski sporazum i sve građane, i Srbe i Hrvate i Bošnjake – izjavio je predsjedatelj Predsjedništva BiH Bakir Izetbegović. – Sankcije zbog referenduma su moguće – izjavio je Valentin Inzko, visoki predstavnik međunarodne zajednice u BiH. Vlasti u RS-u najavile su kako će nakon referenduma mijenjati Zakon o praznicima. Ali sigurno je, prema izjavama svih predstavnika Srba u BiH, da 9. siječnja ostaje praznik sa sadašnjim ili novim nazivom. Ostaju i odluke Ustavnog suda, gotovo stotinu neprovedenih odluka koje se odnose na vitalne nacionalne interese Srba, Hrvata i Bošnjaka. Hoće li biti sankcija jer nisu provedene?, Da jesu, mnogo bi se unutarnjih problema riješilo, možda i bez referenduma. >> Navijači Crvene zvezde poslali skandaloznu poruku uoči referenduma 