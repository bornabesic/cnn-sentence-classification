Picula smatra da promjenom europske politike ćemo pomoći našim otocima Potpredsjednik Međuskupine Europskog parlamenta zadužen za otoke, zastupnik Tonino Picula, sudjelovao je na raspravi „Poduzetništvo na europskim otocima: odgovor EU institucija“ u organizaciji Europskog ekonomskog i socijalnog odbora, danas u Bruxellesu. Rasprava je nastavak Piculinih aktivnosti nakon konferencije „Investicije EU u otoke“ koju je organizirao prije 2 tjedna u Europskom parlamentu u Strasbourgu, gdje je po prvi put okupio predstavnike Europske komisije, Europskog parlamenta odnosno Međuskupine, relevantnih odbora te različitih regionalnih otočnih organizacija iz Hrvatske na jednom mjestu. Picula ističe da danas živjeti na otocima znači imati 21% manji BDP! „Otočani su ograničeni malim tržištem i oskudnijom mogućnošću za obrazovanjem, a depopulacija zahvaća otoke u znatno većoj mjeri nego druga područja. Naš je glavni izazov u Strategiji 2020. promijeniti dosadašnji trend politika EU-a koje ne misle dovoljno na otoke jer ih u pristupu europskim fondovima tretiraju jednako kao bilo koju kontinentalnu zajednicu“, rekao je Picula. Zastupnik Picula dogovorio je zajedničku suradnju s Marie-Antoinette Maupertuis, izvjestiteljicom Odbora za regije i Stefanom Malliom, izvjestiteljom Europskog ekonomskog i socijalnog odbora za otoke, u nastupima prema Europskoj komisiji. „Zajednički ćemo koordinirati akcije ususret novom zakonodavnom okviru kohezijske politke nakon 2020.-e. Promjene moraju biti dugoročne, a ne samo formalne – želimo prilagođene i posvećene politike koje će dati opipljive rezultate.“ Mišljenje Europskog ekonomskog i socijalnog odbora nadogradnja je povijesne Rezolucije o posebnoj situaciji otoka koju je Europski parlament usvojio u veljači 2016. godine. Podsjećamo, Mišljenje zajedno s Rezolucijom pokazuje da je Parlament prepoznao važnost da otočna pitanja budu na vrhu EU agende te da su potrebne ozbiljne izmjene kohezijske politike nakon 2020.-e „Učinit ćemo sve da kroz proračun EU više ne tretiramo otoke kao dosad – odnosno da GDP ne bude jedini indikator za raspodjelu sredstava. Najmanje razvijene regije trebaju imati koristi od posebnog pristupa, a mi želimo pomoći socijalnoj i teritorijalnoj koheziji.“ Podsjećamo, zastupnik Picula od početka mandata radi na očuvanju života na otocima. Njegova prva akcija bila je poziv osnovcima s Prvića, Iža i Silbe u Europski parlament, kako bi utjecao na sprečavanje zatvaranja škole na Prviću; s kolegama je pokrenuo akciju interventske helikopterske službe na otocima te projekt o očuvanju vode na otocima koji obuhvaća osam otoka iz četiri europske zemlje, među kojima i Vis i Lastovo. Prije nekoliko mjeseci postignut je i do sada najveći uspjeh – preinaka budžeta Unije zbog čega je osigurano 2 milijuna eura za projekt koji bi trebao osigurati energetsku autonomnost otoka korištenjem izvora električne energije iz obnovljivih izvora.