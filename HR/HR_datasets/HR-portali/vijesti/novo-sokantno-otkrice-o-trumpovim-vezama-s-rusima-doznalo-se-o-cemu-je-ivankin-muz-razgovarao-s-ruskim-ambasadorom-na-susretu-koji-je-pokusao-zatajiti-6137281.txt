Američki su mediji u petak navečer objavili novo bombastično otkriće o mogućoj povezanosti predsjednika Donalda Trumpa, njegovih najbližih suradnika i izbornog stožera s ruskim vlastima. Kako pišu Washington Post i New York Times, Trumpov zet Jared Kushner, suprug njegove kćeri Ivanke, pokušao je u prosincu uspostaviti tajni komunikacijski kanal tadašnjeg Trumpova prijelaznog tima s Kremljom. Tu je ideju iznio ruskom ambasadoru u SAD-u Sergeju Kisljaku, na sastanku u Trump Toweru 1. ili 2. prosinca, a predložio mu je da Trumpovi ljudi za sigurnu komunikaciju o političkim pitanjima kao što je rat u Siriji, koriste rusku opremu u njihovim objektima na američkom teritoriju. Kushner, trenutno savjetnik predsjednika Trumpa, odbio je komentirati ova izvješća, ruska ambasada nije imala komentara, a ni Bijela kuća nije se željela oglašavati s komentarima. Na sastanku, za koji je Kushner priznao da se dogodio tek nakon što su o tome izvijestili mediji, sudjelovao je i smijenjeni Trumpov savjetnik za nacionalnu sigurnost Michael Flynn. I on i Kushner trenutno su u fokusu istrage FBI-a o vezama Trumpovih ljudi s Rusima, a čini se da je Kushner pod povećalo došao upravo zbog ovog sastanka s Kisljakom. O sadržaju sastanka još je prije nekoliko mjeseci netko anonimno izvijestio Washington Post, a taj je list ovih dana od neimenovanih visokih dužnosnika dobio potvrdu da je Kisljak u jednoj od depeša koje je slao u Moskvu, a koje su američki obavještajci presreli, prenosio upravo spomenutu tematiku. New York Times javlja da u konačnici sigurna linija nije uspostavljena. Osim o tajnom komunikacijskom kanalu, na spornom sastanku su Kushner, Flynn i Kisljak razgovarali i o organiziranju sastanka nekog Trumpovog predstavnika s 'ruskim kontaktom' u nekoj trećoj zemlji. Washington Post podsjeća da je tijekom travnja izvijestio da je Erik Prince, Trumpov neformalni savjetnik i osnivač privatne sigurnose firme Blackwater, koja se danas zove Academi, 11. siječnja, devet dana prije Trumpove inauguracije, održao sastanak na Sejšelima s predstavnikom Vladimira Putina. Odbor američkog Senata za obavještajna pitanja, koji istražuje rusko uplitanje u američke izbore 2016., zatražio je od političke organizacije predsjednika Donalda Trumpa da preda svu dokumentaciju iz kampanje 2015., objavio je u petak Washington Post Pismo senatskog povjerenstva, koje je tražilo sve dokumente, e-poštu i telefonske zapise u vezi Rusije iz kampanje u lipnju 2015., stiglo je prošlog tjedna u Trumpov odbor za kampanje. Prema Washington Postu, to je prvi put da je organizacija kampanje Trump 'uvučena' u istragu dvostranačkog povjerenstva o ruskom uplitanju u predsjedničke izbore. Očekuje se kako će se uskoro kontaktirati desetine bivših članova kampanje, kako bi se osiguralo da su svjesni tog zahtjeva. Pismo su potpisali republikanski senator Richard Burr, ujedno i predsjednik odbora, te demokratski senator Mark Warner. Istraga Senata o ruskom uplitanju na izbore odvojena je od istrage o predmetu koju vodi posebni odvjetnik kojeg je prošlog tjedna imenovao ministar pravde i bivši direktor FBI-ja Robert Mueller. Trumpov odbor za kampanju, sa sjedištem u Trump Toweru u New Yorku, sada vodi Michael Glassner, bivši zamjenik voditelja kampanje te John Pence, nećak potpredsjednika Mikea Pencea, navodi Washington Post. Dodaju i da glasnogovornik Bijele kuće na sve to nije imao neposredan komentar.