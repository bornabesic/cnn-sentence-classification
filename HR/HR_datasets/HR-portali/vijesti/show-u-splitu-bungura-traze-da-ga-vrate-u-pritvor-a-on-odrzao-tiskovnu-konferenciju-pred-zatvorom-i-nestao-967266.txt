Foto: FAH EMILIO BUNGUR, optužen za ratni zločin nad ratnim zarobljenicima i civilima u slučajevima Lora 1 i Lora 2, priredio je danas pravi šou. Već tri dana ga traže da ga vrate u zatvor, no Bungur se jutros pojavio na svega koji metar od zatvorske žice i održao tiskovnu konferenciju. Policija je dobila dojavu da se tražena osoba nalazi pred samim zatvorom, ali dok je patrola stigla, Bungur je već dao izjavu i nestao. Svega koji sat kasnije policija je nazvala splitski Županijski sud i priopćila da nemaju Bungura. Raspisana je tjeralica. Bungur i Tomislav Duić, bivši zapovjednik Vojno-istražnog centra Lora, pušteni su na slobodu prije par tjedana odlukom suca Vlade Živaljića. Premda su njih dvojica u bijegu proveli 10, odnosno, 15 godina, sudac Živaljić smatrao je da nema potrebe da i dalje budu u zatvoru. Vrhovni sud uvažio je, međutim, žalbu Državnog odvjetništva te vratio obojicu u pritvor. Duića su u zatvor sproveli još u subotu, Bungura, međutim, nisu pronašli. U policiji kažu kako nisu znali da je Bungur najavio tiskovnu konferenciju pred zatvorom danas u 9 i pol sati. Bungur je jutros kazao kako se nije javio u zatvor jer nije dobio nikakav papir. A da ga je dobio sigurno bi se javio jer mu je u interesu da dokaže svoju nevinost.