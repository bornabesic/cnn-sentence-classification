Čuo sam dva pucnja oko 1.30 sati. Mislio sam da je netko bacio petarde, no ujutro, kad sam vidio policiju kod susjedne kuće, znao sam da nešto nije u redu, kazao je muškarac. Mrtva tijela supružnika Željka T. (70) i Marije T. (61) u Nuštarskoj ulici u zagrebačkoj Dubravi jučer ujutro pronašao je Željkov zet. Pozvao je policiju i Hitnu pomoć, koja je konstatirala smrt bračnog para. Navodno je Željko pištoljem ubio suprugu pa sebe u noći na utorak. Susjed koji živi pored kuće u kojoj se odvila tragedija je u šoku. - Jako me potreslo kad sam čuo što se zbilo u susjednoj kući. Dugo poznajem preminule te nikad ne bih rekao da bi on to napravio - kazao je susjed. Drugi susjedi iz ulice kažu da su još u ponedjeljak razgovarali sa Željkom. - Sreo sam ga na ulici kad je prolazio. Malo je teže govorio. Učinilo mi se da mu nije dobro. Rekao je da mu je malo loše zbog tlaka. Inače je bio pristojan čovjek. Pozdravio bi me kad bi prolazio i malo bismo porazgovarali. Zbog čega je to učinio, to je sam on znao. Njega i suprugu već dugo poznajem te nikad nisam primijetio da su se svađali ili nešto tome slično. Znao sam ih vidjeti kako zajedno sjede pred kućom, a kakav su odnos imali njih dvoje, to ne znam. Koliko znam, pronašao ih je zet koji živi s dvoje djece i ženom na katu kuće - kazao je susjed. Dodao je da je Željko prije mirovine radio kao zaštitar, dok je njegova supruga jedno vrijeme radila u dječjem vrtiću. Susjed je rekao i da mu se zet, koji radi kao vojni policajac, vratio iz misije u Afganistanu te uredio stan na katu kuće. Jučer je vidno potreseno hodao ispred kuće dok je policija obavljala očevid. Ubojstvo i samoubojstvo potreslo je stanovnike Nuštarske ulice jer se u njihovom susjedstvu prije samo dva i pol tjedna dogodila slična tragedija. U kući u susjednoj Kanarinskoj ulici, M. J. (53) pištoljem ubio suprugu S. J. (39) pa potom sebe. Njihova tijela bila su u stanu dugo, a počela su se raspadati prije nego su ih našli. Susjedi ih danima nisu vidjeli, a policija je njihova tijela našla nakon što su ušli u stan, i to nakon što ih je nazvao zabrinuti član obitelji jer danima nisu odgovarali na pozive. Suprugu su našli za stolom u kuhinji, a pokraj supruga bio je pištolj.