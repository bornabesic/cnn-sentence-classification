Privremena uprava u Agrokoru radi na jačanju svoga tima. Kao što smo već pisali, traže menadžera za segment hrane, a ide se i na potragu nove osobe za čelnu poziciju Konzuma. Nekoliko je imena u igri, a bit će poznata u ponedjeljak. U Konzum bi se mogao vratiti Slavko Ledić, koji je dužnost predsjednika uprave obavljao do nedavno, a njegova smjena bio je zadnji kadrovski potez Ivice Todorića. Bankari se već dulje vrijeme žale na nedostatak operativnog menadžmenta u Agrokoru, a u intervjuu Večernjem listu to je poručio i drugi čovjek Sberbanke Maksim Poletajev. Vratiti kupce i prihode – Prva zamjerka odnosi se na profesionalnost tima, što je bitno s obzirom na vrlo jaku konkurenciju trgovačkih lanaca. Na tom području potreban je menadžment koji ima iskustva u tom segmentu – rekao je Poletajev. U istom intervjuu rekao je da za sada neće dati kredit Agrokoru, da imaju uvjete i da odluku mogu donijeti kroz dva do tri tjedna. Bloomberg je pak naknadno, nakon razgovora s Poletajevim izvijestio da kredit banka više neće dati Agrokoru, jer banka ne može prihvatiti roll-up model. No jučer je iz centrale u Moskvi došla službena izjava u kojoj se kaže ‘da Sberbank još razgovara s Vladom i odluku o novom kreditu Agrokoru još nisu donijeli’. Zbog mogućnosti da se Rusi uključe u proces, Agrokor je produljio rok na sljedećih oko deset dana za zaključenje kredita. Koncern je naime, do kraja ovoga tjedna trebao završiti dogovor s domaćim bankama i zapadnim fondovima o kreditiranju do 400 milijuna eura. Produljenje roka za zaključenje kredita u kojem se Rusi mogu uključiti, ali i jačanje operativnog menadžmenta na neku je ruku moguće početno udovoljavanje ruskim uvjetima. Potpredsjednica Vlade Martina Dalić je inače otputovala u Sankt Peterburg na gospodarski forum, na kojem će prema najavama biti i čelni čovjek Sberbanke Herman Gref. Ključne poslove koje bi Ledić morao napraviti u Konzumu su vraćanje povjerenja potrošača i smanjenje cijene zakupa trgovina. Konzum je kičma koncerna, ali je i najosjetljiviji biznis. Trgovački lanac, ne može poput Leda ili Jamnice, pretrpjeti jednu neuspješnu godinu, a pogotovo ne dvoznamenkasti pad prometa. I dobavljači bi roll-up - Jedna loša vijest o Agrokoru odrazi se na gubitak jedan do dva posto kupaca sljedeći dan - kaže nam sugovornik. Konzum treba osobu koja će vratiti kupce i prihode. Ta osoba treba ići na teren, napuniti police Konzuma, uložiti u marketing, posvetiti se kampanjama i akcijama. Drugi zadatak je riješiti problem skupog zakupa trgovina Konzuma, i prilagoditi ih važećim tržišnim cijenama. Taj je zadatak primjerice bivši savjetnik Agrokora Alvarez ocijenio prioritetom. Kao treći zadatak novom operativcu u Konzumu bit će rezanje troškova. U četvrtak je održan sastanak Vjerovničkog Vijeća Agrokora. Razgovara se o novom kreditu, a navodno su dobavljači nezadovoljni roll-upom, kojim bi u stvari bankama za odobreni novi kredit u istom iznosu prioritet naplate imao stari dug. Dobavljači su od donošenja zakona uložili kroz plasiranje robe oko tri milijarde kuna.