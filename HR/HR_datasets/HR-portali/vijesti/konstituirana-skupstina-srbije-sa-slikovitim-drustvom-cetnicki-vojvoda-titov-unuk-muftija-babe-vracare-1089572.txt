"Pomoz’ Bog, braćo četnici", pozdravio je jučer četnički vojvoda Vojislav Šešelj postrojene gardiste Vojske Srbije na ulazu u Skupštinu gdje se konstituirao srbijanski parlament. Na novinarski upit što su mu vojnici odgovorili, Šešelj je rekao: Odgovorili su mi – “Bog ti pomogao vojvodo, ali u sebi.“ Showom predsjednika Srpske radikalne stranke Šešelja i polaganjem svečane prisege izabranih zastupnika na parlamentarnim izborima jučer je konstituirana nova Skupština Srbije. Već na prvi pogled sastav Skupštine od prvoga dana jamči pravi „reality show u odijelima“ i zabavu koja će se gotovo svakodnevno prikazivati gledateljima. Prvi dan sjednice započeo je mini prosvjedom Pokreta za preokret protiv konstituiranja, kako su rekli, nelegitimne Skupštine jer smatraju da je nastala prijevarama i nepoštovanjem demokratskih i izbornih načela. Politički cirkus Očekuje se kako će glavne uloge “cirkusa u najavi”, kako građani Srbije na raznim forumima govore o novom sazivu Skupštine koju čini 250 zastupnika, imati Vojislav Šešelj, bivši muftija Moamer Zukorlić, vojni ekspert Miroslav Lazanski, Titov unuk Joška Broz, Sanda Rašković Ivić, Dragan Marković Palma, Nenad Čanak, zastupnici Dveri… Lider radikala i četnički vojvoda Vojislav Šešelj u Skupštinu Srbije kao zastupnik vraća se poslije 13 godina tijekom kojih je veći dio proveo u haaškom pritvoru. Već sama činjenica da je bio politički učitelj Aleksandra Vučića i niza drugih danas viđenih članova vladajuće Srpske napredne stranke (SNS), jamči spektakl. Bit će zanimljivo pratiti sjednice Skupštine na kojima će se pojavljivati i Vučić kao premijer ili pak Tomislav Nikolić, koji je Šešeljev kum, kao predsjednik Srbije. Zastupnici nacionalističke i proruski orijentirane stranke Dveri jučer su u Skupštinu došli odjeveni u narodne nošnje i u opancima. Šešelja nije oduševio taj folklor. – Nastavit ću tamo gdje sam stao prije 13 godina. SRS je spektakularan sam po sebi i pomagala nam ne trebaju – poručio je Šešelj, koji je u skupštinskim klupama prije mahao pištoljem, prijetio… Uz njega će, među ostalim zastupnicima SRS-a, biti i Vjerica Radeta i Nataša Jovanović poznate po bacanju kletvi na svoje protivnike i polijevanju vodom u Skupštini. Duel superteškaša Odmah uz Šešelja, pri čemu će ih dijeliti samo uzak prolaz, bit će još jedan srbijanski „politički teškaš“, vojvođanski ljevičar Nenad Čanak koji i prije konstitutivne sjednice imao okršaj sa Šešeljom. Njega je Šešelj prvo pitao „je li živ“ aludirajući na zdravstvene probleme, poslije čega mu je Čanak odgovorio protupitanjem – „je li još na slobodi“. Prvi put među zastupnicima je i lider Komunističke partije Srbije Josip Joška Broz, unuk Josipa Broza Tita. On je u Skupštinu izabran na listi Socijalističke partije Srbije. Tako Tomislav Žigmanov, predsjednik Demokratske zajednice Hrvata Vojvodine, neće biti jedini Hrvat u Skupštini Srbije. Uz njih među zastupnicima je i nekadašnji glavni muftija Mešihata Islamske zajednice u Srbiji Moamer Zukorlić koji se zbog politike odrekao svoje vjerske funkcije. Zukorlića se proteklih godina optuživalo da radi na odvajanju Sandžaka od Srbije, priprema nemire... Ipak, još nije sigurno hoće li Zukorlić i ostati u skupštinskim klupama jer očekuje poziv Aleksandra Vučića za ulazak u novu vladu Srbije. I poznati vojni analitičar Miroslav Lazanski ima slične dvojbe. Naime, i on je izabran kao zastupnik u Skupštinu, ali se sve češće spominje kao ministar obrane u Vladi Srbije. Za Lazanskog mediji nagađaju i da će u novoj Vladi Srbije predstavljati desnu ruku premijera Aleksandra Vučića, odnosno biti njegov čovjek od najvećeg povjerenja.      