Jasminka Buljan Culej nije prepisala akcijski plan poslan na 57 adresa i javan je. Možemo biti ponosni što će takva osoba voditi reformu - poručio je to danas ministar obrazovanja Pavo Barišić, nakon što su novinari postavili vrlo jasno pitanje je li Jasminka Buljan Culej među 11 kandidatia koji su željeli voditi kurikularnu reformu bila povlašteni kandidat koji je na uvid imao akcijski plan. Dapače, to je pitanje otvorio Večernji list i to uz argumentaciju kako je plan kojim se prijavila na natječaj i borila za radno mjesto na kojem je sad, identičan nacrtu akcijskoga plana koje je radilo povjerenstvo na čijem je čelu Dijana Vican. Poklapa se u nazivima poglavlja, u velikoj većini sadržaja, a potpuno je identičan u prijelomu i izgledu.  Iako ministar Barišić opovrgava da je riječ o nacrtu akcijskog plana i da je on javan, ministar Barišić sam je zajedno s Vican 20. travnja taj plan na uvid nosio premijeru Plenkoviću. Tada nitko nije na uvid dobio spomenuti dokument. Tim više 22. travnja bio je zadnji rok za predaju dokumentacije onih koji su željeli raditi u ekspertnoj radnoj skupini. 57 adresa koje spominje sam ministar, adrese su institucija koje moraju biti uključene u reformu obrazovanja i čije mišljenje je bitno, a prema njima nacrt prijedloga akcijskoga plana upućen je tek 8. svibnja.  Upravo zbog tih datuma sporno je kako do zadnjega roka Buljan Culej mogla imati izgledom identičan plan kojim se prijavljuje na natječaj.  Podsjetimo plan kojim je dobila posao novinari su tražili od prvoga dana njezina imenovanja. Dobili su ga nedavno, i to na kraju press konferencije kada pitanja više nisu mogli postaviti. Buljan Culej od tada se ne javlja na telefon i do sada nije stala u obranu vlastitog rada za kojeg je tvrdila da je rađen isključivo za prijavu na natječaj. Dapače nacrt prijedloga javan je samo u onim institucijama na koje je on poslan. Građani ga ne mogu vidjeti osim ako nisu zaposlenici tih institucija. Uoči današnjeg prosvjeda u novinarskog domu u tijeku je i okrugli stol 'Hrvatska može bolje - godinu dana poslije' na kojeg su pozvani i ministar i Buljan Culej i Dijana Vican. Nisu se odazvali. Koliko ljudi planira biti na današnjem prosvjedu teško je prognozirati. Boris Jokić, bivši voditelj kurikularne reforme kaže da to nije ni važno - Nije važno koliko će ljudi doći. Ukoliko javnost nije upoznata sa svim detaljima, apeliram na premijera Plenkovića i predsjednicu republike da još jednom pogledaju što se događa s tim natječajem, s čijim završetkom nije predviđen ni rok žalbe - kazao je Jokić. Na samoj konferenciji prisutni su i učenici Alma Đafrić iz Druge gimnazije. Kaže da upravo njima nije svejedno kakav im je obrazovni sustav.  - Voljela bih školu bez činjenica koje učimo napamet da bi položili ispite. Nakon što spustimo olovku već smo to zaboravili. Želim učiti praktična znanja koja ću moći uvijek primijeniti - kazala je Alma.