BEJRUT - Arapsko-kurdska koalicija objavila je u utorak da počinje operaciju za protjerivanje Islamske države sa sjevera pokrajine Rake, njezine baze u Siriji. - Uz sudjelovanje svih postrojba Sirijskih demokratskih snaga (SDF) počinjemo operaciju za oslobađanje sjevera Raqqe, objavili su pripadnici SDF-a na Twitteru, prenoseći izjavu Rojde Felat, zapovjednice te arapsko-kurdske koalicije, dodajući da ofenzivu vode zajedno s antidžihadističkom koalicijom koju predvode Sjedinjene Države. Sirijski opservatorij za ljudska prava (SOHR) javlja pak da je operacija počela 'od jutra, snažnim udarima koalicije (...) sjeverno od grada Raqqe i na sam grad'. 'Ubijena su najmanje 22 džihadista', navodi ta nevladina organizacija. Vijest dolazi tri dana nakon kratkog posjeta glavnog zapovjednika američkih snaga na Bliskom istoku (CENTCOM), generala Joea Votela Siriji, gdje se sastao sa zapovjednicima specijalnih američkih snaga na terenu i s lokalnim borcima kako bi "pripremili ofenzivu na Raku", rekli su američki vojni izvori. SDF u svojoj poruci ističe da je cilj operacije 'pružiti otpor napadima terorista (IS-a) na Chaddade (pokrajina Hassake, na sjeveroistoku), Tall Abyad (pokrajina Raka) i Kobane (pokrajina Alep, zapadnije)'. Ne navodi se je li krajnji cilj operacije oslobađanje grada Rake, baze te ultraradikalne skupine. Džihadisti Islamske države pružali su u utorak otpor dvostrukoj kopnenoj i zračnoj ofenzivi na svoje položaje u Iraku i Siriji, kojima je pomagala međunarodna koalicija predvođena SAD-om. Dan nakon pokretanja operacije na irački grad Faludžu, u utorak je meta postala pokrajina Raqqa gdje se nalazi islamistički glavni grad u Siriji. Ofenzive su najsnažnije od proglašenja kalifata u ljeto 2014. Predvode ih snage koje su uvježbali i kojima pomažu Amerikanci - iračke savezne snage i kurdsko-arabska koalicija Sirijskih demokratskih snaga u Siriji. "Sirijske demokratske snage pokrenule su ofenzivu kako bi oslobodile sjever pokrajine Rake. Naš cilj nije oslobađanja grada Rake nego samo sjevera pokrajine", rekao je glasnogovornik snaga Talal Selo. "Dobili smo zračnu potporu koalicije", dodao je. To je potvrdila i američka vojska. Kurdski izvor rekao je da su kurdske snage dobile američko oružje i da američki vojnici sudjeluju u borbama na tlu. Izvor iz grada Raqqe rekao je da borci Islamske države koristi stanovnike grada kao živi štit. "Koriste civile kao štit. Vidite ih u istim zgradama. U jednoj civilnoj zgradi dva ili tri stana namijenjena su za Islamsku državu", rekao je Abdel Aziz al-Hamza, jedan od osnivača skupine "Raqqu se u tišini ubija".