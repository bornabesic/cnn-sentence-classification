Terorističke mreže poput Islamske države mijenjaju način djelovanja kako bi dosegle ciljeve u Europi te bi mogle pribjeći autobombama, upozorio je Europol u petak. "Korištenje naprava kućne izrade, vojnog eksploziva ili onog kupljenog u trgovini, u autobombama", kao što se radilo u Siriji ili Iraku, "ISIL još nije koristio u Europi", prema izvješću objavljenom u Den Haagu. No, "s obzirom na to da načine djelovanja koji se koriste na Bliskom istoku teroristi kopiraju u Europi, sasvim je moguće da ih ISIL upotrijebi u nekom trenutku", po istom izvoru. Dosad nijedna autobomba nije korištena na europskom kontinentu, ali Europol podsjeća da ju je skupina odgovorna za napade u Parizu i Bruxellesu razmatrala prije nego je promijenila planove zbog policijske intervencije. U rujnu u Parizu automobil s plinskim bocama otkriven je blizu crkve Notre-Dame. Tri žene od 19, 23 i 39 godina koje su pokušale napad, dirigiran iz Sirije od ISIL-a, uhićene su u pariškom predgrađu. Godine 2015. europske snage sigurnosti uhitile su 667 osoba osumnjičenih za džihadističko djelovanje, po istom izvješću.