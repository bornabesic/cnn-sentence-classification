Nepoznata osoba, ili više njih, istaknula je zastavu radikalnoga muslimanskog pokreta u većinski hrvatskoj mjesnoj zajednici Ljubače kod Tuzle, što je pojačalo uznemirenje tamošnjih Hrvata nakon što je na mjesnoj školi ispisan natpis terorističke organizacije “ISIL”, a ranije su slične zastave postavljane i u naselju Husino. Kako su za BiH izdanje Večernjeg lista potvrdili mještani koji su i poslali prijeporne fotografije, zastava je postavljena u noći s četvrtka na petak ispred jedne napuštene privatne kuće koja se nalazi nedaleko od katoličke crkve i u središtu toga većinski hrvatskoga mjesta. Na tome jarbolu je prije nekoliko godina postavljena ratna zastava bošnjačke Armije BiH, zbog čega su stanovnici također prosvjedovali, ali je policija ocijenila kako ta zastava nije prijeporna. Poruka sa škole “Ova nova zastava nas je iskreno prepala. Kada smo vidjeli da više ne visi rasparana zastava Armije BiH, nego neka crna zastava, uvukao se neki nemir”, rekao je za Večernjak jedan od mještana. Ta zastava je mještanima nepoznata, pretpostavljaju kako je riječ o zastavi ISIL-a ili pak džihada. No, te zastave razlikuju se od one istaknute u Ljubačama i najviše sliči zastavi koju koristi teroristička skupina “Kavkaskog emirata” koji se zauzima za uspostavu Islamske države po šerijatskim pravilima na području Kavkaza.