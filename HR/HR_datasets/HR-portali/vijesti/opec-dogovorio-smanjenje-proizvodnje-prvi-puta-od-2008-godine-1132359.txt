Organizacija zemalja-izvoznica nafte (OPEC) danas je dogovorila smanjenje proizvodnje prvi puta od 2008. godine kako bi ograničila opskrbu i poduprla cijene nafte. OPEC je postigao dogovor o smanjenju proizvodnje na 32,5 milijuna barela dnevno, objavio je kuvajtski ministar za naftu. U smanjenju bi trebao sudjelovati i Irak koji će smanjiti proizvodnju za 200 tisuća barela dnevno, na 4,351 milijun barela dnevno, kazao je. U Alžiru je krajem rujna načelno dogovoreno smanjenje na ukupno 32,5 do 33 milijuna barela dnevno. Dogovor stupa na snagu u siječnju iduće godine, objavio je predsjedatelj OPEC-a Mohamed Bin Saleh Al-Sada. Po njegovim će riječima najveći proizvođač u sastavu OPEC-a Saudijska Arabija smanjiti proizvodnju za 486 tisuća barela dnevno, u odnosu na sadašnjih više od 10 milijuna barela dnevno.  Iran bi pak po navodima neimenovanih izvora trebao zamrznuti proizvodnju blizu aktualnih razina od 3,797 milijuna barela dnevno. Indonezija je odbila sudjelovati u smanjenju pa je suspendirala članstvo u OPEC-u, kazao je čelnik kartela. Veliki neovisni proizvođači također su spremni postupiti u skladu s OPEC-om i načelno namjeravaju smanjiti proizvodnju, kazao je Al-Sada, navodeći poimence tek Rusiju koja je po njegovim riječima spremna smanjiti proizvodnju za 300 tisuća barela dnevno, s aktualnih nešto više od 10 milijuna barela dnevno. Kuvajt, Venezuela i Alžir preuzeli su zadaću nadzora provedbe sporazuma koji stupa na snagu početkom iduće godine. OPEC će se sastati s neovisnim proizvođačima 9. prosinca. >> OPEC reže proizvodnju crnog zlata prvi put nakon 2008. i izbijanja velike ekonomske krize