Nezavisni zastupnik Željko Glasnović i bivši i sadašnji članovi Živog zida, Ivan Pernar i Branimir Bunjac, ponovo su bili glavne 'zvijezde' saborske rasprave. U srijedu poslijepodne raspravljalo se o prisutnosti NATO-a na hrvatskom teritoriju, ali kao i obično, rasprava je vrlo brzo otišla u krivom smjeru. Sve je počelo riječima Mire Bulja iz Mosta koji je govorio isključivo o zadanoj temi. - Hrvatska se mora uzdati u se i u svolje kljuse. Iz Srbije i Rusije šalju se poruke nestabilnosti na ovom području. Nitko nam ne može pomoći koliko možemo pomoći sami sebi - kazao je Bulj, prenosi dnevnik.hr, a replicirao mu je Bunjac iz Živog zida. - Ako je vjerovati medijima, mi danas imamo 17.000 vojnika što podsjeća na vojsku za vrijeme Krbavske bitke. Zašto predajemo jedan bitan element suverenosti u ruke nekoga za koga nismo sigurni da ima dobre namjere - kazao je Bunjac i nastavio: - Građani nisu upoznati kako izgledaju te NATO operacije u borbi koja se često proklamira kao borba protiv terorizma - kazao je Bunjac podsjećajući na intervenciju NATO-a u Libiji. Nakon toga Pernar je citirao oproštajno pismo Moamara Gadafija, a onda je počeo Glasnovićev show. Dok je Bunjac pričao, s desne strane stalno su se čule upadice, a vrhunac je bio kada je Glasnović zaurlao Bunjcu: - Nemoj ti mene zaje****ti! Potom se Glasnović okomio na Pernara. - Ne znam je li vi mene uopće slušate, gospodine Pernar, vi mene ne gledate nego piljite u mobitel. Vi imate bipolarni poremećaj. Vi nemate ono što se kaže "manners". Tebi je sve smiješno ovdje, kazao je Glasnović Pernaru, prenosi dnevnik.hr, na što ga je Reiner upozorio i oduzeo mu riječ.