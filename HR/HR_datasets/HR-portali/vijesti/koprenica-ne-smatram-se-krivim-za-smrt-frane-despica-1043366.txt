Ne smatram se krivim – tihim glasom kazao je Aleksandar Koprenica (30) u sudnici zagrebačkog Županijskog suda izjašnjavajući se o optužnici koja ga tereti da je u ožujku 2008. godine u zagrebačkom parku Ribnjak ubio Franu Despića (18) i ranio njegova prijatelja Domagoja Ljubunčića. Suđenje je to koje je počelo nakon niza pravnih zavrzlama i preokreta, i to nakon što je državno odvjetništvo 2009. godine najprije odustalo od progona Aleksandra Koprenice, nakon čega je Despićeva majka Jadranka preuzela progon i podigla optužnicu. Ta optužnica je bila odbijana u dva navrata, čime je postupak bio i pravomoćno obustavljen, ali 2013. godine ponovno se dogodio preokret, i to nakon što je tužiteljstvo pronašlo novu svjedokinju - djevojku koja je bila u društvu Aleksandra Koprenice. Nakon odluke Vrhovnog suda tužiteljstvo je dobilo "zeleno svjetlo" za obnovu postupka. Preko dvije godine prošlo je prije nego su u državnom odvjetništvu ponovno krenuli u podizanje optužnice, a i nakon toga ta ista optužnica od strane suda dva puta je vraćana na doradu jer je optužno vijeće tražilo da se sa sigurnošću razjasni jesu li se Kopreničinim nožem mogli zadati smrtonosni ubodi Frani Despiću. Optužnica je potvrđena tek iz trećeg pokušaja prije nešto više od dva mjeseca. - Optužnica se bazira na selektivnom korištenju iskaza svjedoka i na teoriji o postojanju samo jednog noža među četrdesetak sudionika sukoba kao i na činjenici da je jedino osumnjičenik ispravno postupio i predao nož koji je posjedovao. Brojni svjedoci, i to uglavnom prijatelji oštećenika, navode kako je u sukobu sudjelovalo sedam do deset ljudi s noževima pa je stoga osuđujuća presuda u ovom postupku apsolutno nemoguća - kazao je odvjetnik Ivica Mazalin u uvodnom govoru na raspravi koja je u utorak održana pred sutkinjom Tanjom Pavelin Borzić, dok je tužiteljica kratko rekla kako će tijekom postupka dokazati da je Koprenica počinio djela koja mu se stavljaju na teret, odnosno da je ubio Despića i ranio njegova prijatelja.  Nakon toga na raspravi je na pitanja obrane i tužiteljstva odgovarao vještak Davor Strinović koji je govorio o tome kako su nastale ozljede od kojih je Despić preminuo, kao i o mogućem položaju u kojemu je napadač mogao držati nož. Ne čude mnoga pitanja vezana upravo uz način držanja noža, jer tužiteljstvo optužnicu temelji upravo na činjenicama da je Koprenica u toj tučnjavi jedini imao nož te da je i on te večeri posječen po ruci, iz čega proizlazi da je morao dolaziti u kontakt s oštricom.  >> Hoće li jedna zaboravljena svjedokinja preokrenuti slučaj Despić?  >> Zločin na Ribnjaku: Našli su nove svjedoke koji su vidjeli obračun 