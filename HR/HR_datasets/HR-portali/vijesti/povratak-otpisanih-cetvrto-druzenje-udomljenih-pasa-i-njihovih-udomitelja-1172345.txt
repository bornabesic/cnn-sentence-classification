– Kad jednom udomiš kao što sam ja udomila Mišicu prije nešto malo više od osam godina, onda to pokrene lavinu, sve ono što je čučalo u tebi čekajući pravi trenutak da eksplodira. Da kreneš u akciju – napisala je jedna od udomiteljica javljajući se za najpriču o udomljavanju na natječaju  azila osječke udruge Pobjede.  Ovaj izbor provodi se u sklopu akcije “Povratak otpisanih” koju azil organizira već četvrtu godinu. U  nedjelju, 28. svibnja, na lijevoj obali Drave, kod amfiteatra, održat će se tako četvrto druženje za udomljene pse i njihove skrbnike. – Želimo i na ovaj način promovirati i popularizirati udomljavanje, ali ujedno i podsjetiti na važnost prevencije napuštanja i provedbe pozitivnih politika zbrinjavanja napuštenih životinja. Pozivamo vas da zajedno proslavimo udomljavanje i dan kad ste svojim kerovcima postali faca jer ste ih spasili udomivši ih iz azila, s ulice, iz šinteraja, odakle god – piše u pozivu udruge Pobjede, koja se trenutačno brine o 180 pasa u azilu u Nemetinu, jednom od šest koji ne usmrćuju životinje. Slavlje traje od 10 do 17 sati, a uz dobru muziku i vegansku hranu  možete dobiti i savjet trenerice za obuku pasa, koja će pratiti sve što psi rade. Za zabavu su pripremili brojne društvene igre, tombolu, aukciju uživo te pića po pristupačnim cijenama. Cijeli dan prikupljaju se i donacije za stanovnike azila, a pokrovitelj druženja je Grad Osijek.