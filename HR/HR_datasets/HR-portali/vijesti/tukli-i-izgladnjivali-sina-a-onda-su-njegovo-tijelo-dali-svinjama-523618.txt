Na njegovom licu nije bilo nikakvih emocija kada su ga osudili za ubojstvo sedmogodišnjeg sina Adriana. Michael Jones (46) iz američkog Kansas Cityja i njegova supruga Heather (31), osuđena za isto zlodjelo, ostatak će života provesti u zatvoru.  Ono što je mali Adrian proživljavao, pogotovo u posljednjim danima svog života 2015. godine, ravno je scenariju najbrutalnijeg horora. Otac i pomajka zaključali su ga u prostoriju s bazenom u kojem je bio prisiljen stajati u vodi do grla. Dječaka su još uz to i vezali lancima, izgladnjivali, tukli... Pomajka Heather nije ga čak oslovljavala ni imenom nego samo "dječak", a otac Adrian brinuo se za svojih šest kćeri dok je jedinog sina zlostavljao na najgori mogući način.  Čak ni smrt nesretnog Adriana nije bila dovoljna da ovaj monstruozni par prestane sa svojim mučenjima. Umjesto da ga dostojno pokopaju, dječakovo tijelo bacili su svinjama koje je njegov otac kupio posebno za tu prigodu - da se riješi tijela svog sina, piše Daily Mail. Adrianova baka Judy Conway pozvala je na istragu jer joj nije jasno kako nitko nije pomogao dječaku koji je posljednju godinu života proživljavao pravu agoniju.  - Nakon dvije godine ja još uvijek nisam dobila uvid u dosjee. Pisala sam i guverneru i nikad nisam dobila odgovor, kaže baka. Slučaj Adriana Jonesa u javnost je dospio kada je Heather Jones stanodavki Jennifer Hoevers dala lozinku za računalo kako bi joj ova poslala fotografije djece dok je na suđenju za smrt sina. Dok je tražila fotografije, na računalu je otkrila video snimku na kojoj Adrian stoji vani na hladnoći, okovanih ruku i nogu. Na sebi ima samo majicu i donji dio pidžame.  U tom uznemirujućem video dječak očajnički pokušava piti iz šalice koju ne može dosegnuti jer su mu ruke vezane iza leđa. Na njegovim usnama vidljive su rane. - Nije mi rekla da ću naletjeti na Adrianove snimke. Bila sam šokirana. Vidjela sam fotografije gdje dijete nalikuje na zatvorenika koncentracijskog logora. Isključila sam računalo i dan poslije otišla na policiju, rekla je Hoevers.  Da je Heather bila užasna majka znale su i njezine kćeri. Jedna od njih, Keiona, napisala je otvoreno pismo bratu nakon što je preminuo. - Mama je jako voljela izlaske. Nije baš znala kako biti majka, ali ti to tada nisi razumio jer si bio premlad. Svaki put kad bi rekla da ide u trgovinu po hranu, vratila bi se tek dan poslije. Bila sam ljubomorna na svoje vršnjake jer sam morala čuvati tebe i tvoje sestre dok mame nije bilo, napisala je.  Monstruozni roditelji umalo su izbjegli suđenje i zatvorsku kaznu jer su, nakon što je Adrian umro, planirali preseliti u drugu američku državu i započeti novi život. No, dva mjeseca nakon njegove smrti Heather je nazvala policiju jer je u nju pucao njen suprug Michael. Kad je policija stigla, žena se slomila i rekla im da odu pretražiti svinjac. Tamo su našli kosti čiji se DNA poklapao s Adrianovim.  I ona i suprug su uhićeni iako je Heather svu krivnju pokušavala svaliti na Michaela. U statusu na Facebooku dok je čekala početak suđenja napisala je: - Preuzela sam odgovornost za djecu, pazila ih, voljela, ali sve je bilo na mojim leđima. Suprug me stalno kontrolirao, imao je kamere svuda po kući, čak i ispred nje. Slomljena sam zbog Adama, a nedostaju mi i moje djevojčice.    