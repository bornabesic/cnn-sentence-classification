Svjetskim medijima danas dominira vijest o dokumentu s ozbiljnim optužbama na račun izabranog predsjednika SAD-a Donalda Trumpa koji je sastavio bivši obavještajac Mi6 Christopher Steele, objavljen prvi put na portalu BuzzFeed. U dokumentu se između ostalog navodi da ruska obavještajna služba FSB, nasljednica KGB-a, posjeduje kompromitirajuće video i audio snimke Trumpa ulovljenog u seksualnom činu s grupom prostitutki. Ti su navodi neprovjereni, a oštro su ih zanijekali sam Trump i službena Moskva, dok se američke tajne službe o njima nisu oglasile. Neovisno o tome jesu li optužbe istinite ili ne i postoji li uopće bilo kakva snimka kompromitirajuća Trumpa, ova je "afera" mnoge podsjetila na staru praksu obavještajnih službi, naročito sovjetskog KGB-a, koje su ucjenjivale različite visoke dužnosnike i špijune drugih država osjetljivim informacijama, fotografijama i snimkama koje su o njima prikupile. KGB je tu metodu ucjene zvao "Kompromat", a njihove su žrtve uglavnom bili diplomati zapadnih sila tijekom Hladnog rata, što je često završavalo uništenim životima ucijenjenih osoba i njihovih obitelji. Marina Lapenkova i Gabrielle Tétrault-Farber za AFP pišu da je ta metoda nadživjela raspad Sovjetskog Saveza i da ju danas primjenjuje "nasljednica" KGB-a, FSB (Federalna sigurnosna služba).  - Nismo mi jedini koji koriste ovu metodu, koriste ju tajne službe diljem svijeta - rekao je za AFP Mikhail Ljubimov, čovjek koji je dugi niz godina bio na čelu KGB-ovih operacija protiv Ujedinjenog Kraljevstva i skandinavskih država. Što se tiče konkretnih optužbi da FSB posjeduje "Kompromat" o Trumpu, Ljubimov je ponovio službeni ruski odgovor prema kojem se radi o najobičnijim izmišljotinama:  - Trump nas nije nešto naročito zanimao. Ovo je samo pozdravni posao Obame prije nego ode s vlasti. Ovo je odlična karta koju će se često igrati protiv Trumpa - pomalo nedosljedno je komentirao Ljubimov. Kad je u pitanju praksa "kompromata", KGB (i sljednik FSB) ima dugu povijest uspješnih ucjena stranih diplomata, ali i poduzetnika, političara i aktivista u novije doba nakon raspada SSSR-a. Tako su sredinom 50-ih godina prošlog stoljeća snimili Johna Vassalla, mladog atašea u britanskoj ambasadi u Moskvi, s njegovim homoseksualnim partnerom u vremenu kad su istospolni odnosi bili ilegalni u Britaniji (i većini svijeta) te ga time ucjenjivali da radi kao njihov agent. Još je poznatiji slučaj bivšeg britanskog ministra Johna Profuma koji se našao usred špijunskog seks skandala koji ga je 1963. godine koštao funkcije. Profumo se zaljubio u 19-godišnju prostitutku Christine Keller koja je istovremeno bila u vezi s ruskim špijunom i sovjetskim atašeom u Londonu.  Samo godinu dana kasnije francuski veleposlanik u Moskvi Maurice Dejean ulovljen je u seksualnom činu s mladom Ruskinjom, što je tadašnjeg predsjednika De Gaullea nagnalo da ga promptno otpusti. Jedan od najnovijih slučajev, iz 2009., također uključuje britanskog diplomata, čiji je seksualni odnos s dvije prostitutke snimljen kamerom i zatim objavljen na internetu, zbog čega je dotični podnio ostavku.    - Ucjenjivanje kroz seks je bezvremensko koliko i seks sam - komentirao je Ljubimov. Kad se SSSR raspao praksu "Kompromata" su željno preuzeli ruski političari i tajkuni u želji da diskreditiraju svoje rivale i protivnike, što je dovelo do pravih "ratova" putem medija, iza čega se krila želja da se uspostavi kontrola nad mnogim vrijednim državnim tvrtkama i resursima iz sovjetskih vremena. Tako je 1999. "nadrapao" glavni državni tužitelj Yury Skuratov kad je u vijestima objavljen video u kojem muškarac nalik njemu ima seksualni odnos s dvije žene. Prije šest godina je niz opozicijskih političara i novinara bio metom kompromitirajućih seks snimaka s mladom ženom imenom Yekaterina Gerasimova, zapravo modelom koji je regrutirao ili FSB ili pro-Kremljska organizacija Nashi. Iste je godine u SAD-u izbio skandal u kojem je za špijuniranje, koje je navodno također uključivalo metodu Kompromata, optužena atraktivna Ruskinja Anna Chapman, kasniji model i tv zvijezda u Rusiji. Sve u svemu, riječ je o raširenoj metodi ucjene, ali koja nije bez slabih točaka, zaključuje na kraju AFP-ova teksta Ljubimov:   - Kompromat je kao bumerang. Osoba koja radi pod pritiskom kompromitirajućih informacija ili snimaka ne može dugo funkcionirati i prije ili kasnije se slomi i pretvara u neprijatelja. To je opasna stvar.