Foto: Mladost U RUSKOM Sankt Petersburgu održat će se Europsko klupsko prvenstvo u ragbiju 7, a slavni hrvatski klub Mladost dobio je poziv za sudjelovanjem. Međutim, putovanje u Rusiju i višednevni boravak u Sankt Petersburgu zahtijevaju novac. Klub je uspio prikupiti tek jedan dio sredstava za putovanje, ali nedostaje im još oko tri tisuće dolara. Kako je Mladost isključivo amaterski klub, lišen sredstava iz gradskog i državnog proračuna, a ragbi kao sport u Hrvatskoj nije na listi prioriteta, pa tako čak i reprezentativci Hrvatske nerijetko sami plaćaju troškove, u Mladosti su odlučili da će pokrenuti crowdfunding kampanju, pomoću koje bi skupili novac da bi zagrebački ragbijaši dobili priliku odmjeriti snage s "kremom" europskog ragbija.Novac koji bi eventualno prikupili bit će iskorišten za plaćanje avionskih karata igrača, fizioterapeuta i voditelje momčadi, smještaj, opremu (liječnička i sportska oprema), vize, osiguranje te dodatnu sportsku prehranu. Za svaku donaciju u klubu su pripremili velikodušne darove zahvale, od zahvalnice do cijelog seta poslastica, uključujući potpisani originalni dres s turnira, a njihova količina je ograničena. Hrvatski akademski ragbi klub Mladost prvi je i najstariji ragbijaški klub u Hrvatskoj osnovan 1954. u Zagrebu. Unatoč financijskim problemima, ragbijaški klub Mladost raste iz dana u dan, sve više klinaca trenira taj u nas sve popularniji sport, a kvalitetan rad prepoznat je i vani. Sudjelovanjem na tako jakom turniru Mladost će dobiti priliku odmjeriti snage s najboljim europskim klubovima, a jedan ovako kvalitetan turnir stavlja Mladost i na kartu europske ragbijaške scene. Ako otputuju u Rusiju, u klubu se nadaju da će postići nekoliko važnih stvari nastupom u toj zemlji. Osnovni cilj im je privući što više novih igrača, pružiti mladim igračima dodatnu motivaciju da treniraju još više i da uvijek teže boljem. Žele osvojiti mjesto s kojim bi stekli višu kategoriju i tako postigli to da taj sport priznaju Hrvatski olimpijski odbor i Središnji državni ured za šport te uspostave kontakte s vodećim europskim ekipama za budući razvoj i suradnju. Osim toga, na tom natjecanju žele dostojno predstaviti svoj klub, grad i zemlju.  Pomozimo im!