Nakon godina dogovaranja i usuglašavanja, Hrvatska, Srbija, Slovenija, Makedonija i BiH žele ubrzati prodaju nekretnina koje su pripadale bivšoj državi i služile za diplomatska predstavništva Jugoslavije u svijetu. Ovih se dana, kako je potvrđeno Jutarnjem iz diplomatskih izvora, s agencijom Douglas Elliman intenzivno dogovaraju detalji o prodaji luksuzne kuće na njujorškoj Petoj aveniji koja je pripadala SFRJ, a sada je koriste srpski diplomati iz Misije Srbije pri UN-u. Kuća se prodaje za 50 milijuna dolara, a objavljene fotografije prikazuju izuzetan luksuz koji i danas vlada u kući koja je nekad pripadala i Corneliusu Vanderbiltu. Kuća ima dvadesetak soba, dva električna lifta (imala ih je među prvima u New Yorku) koji su i danas u pogonu te osam kupaonica, ograde su ručno napravljene, a na stropovima su freske anđela i oblaka. Jugoslavija je kuću kupila u siječnju 1947. godine, a sagrađena je 1904. Prvi je vlasnik bio Robert Livingston Beeckman, mešetar na burzi i kasnije guverner Rhode Islanda te po njemu zgrada nosi naziv “Beeckmanova kuća”. Raskoš zgrade podsjeća na Versailles, s bijelim mramornim stubištem i pozlaćenim krovnim prozorom, a sačuvan je i stari štednjak iz 1905. godine. - Sve je netaknuto i tko to kupi, posjedovat će komadić povijesti New Yorka - kaže Tristan Harper u ime agencije koja prodaje kuću na čijem je drugom katu i prekrasna biblioteka u kojoj sada radi srpski veleposlanik. Navodno je šest zainteresiranih, a Harper kaže da su svi visoke platežne moći. Prodaju se i sav namještaj i slike, a njujorške novine pišu da je to jedna od najboljih privatnih kuća koje se mogu kupiti na prestižnoj Petoj aveniji. U reklami za prodaju navodi se da je u vrijeme Hladnog rata na vrhu zgrade bila soba koju nitko nije mogao prisluškivati, a da su bili postavljeni neprobojni prozori prema Petoj aveniji. Navodno je zgradu volio i Josip Broz Tito, koji je tu navraćao 60-ih godina, a agencija koja prodaje kuću tvrdi da je “diktator Tito u kući našao privremeno skrovište nakon što je pokušan atentat na njega u Waldorf Astoriji 1963. godine”. U New Yorku se prodaje još jedna nekretnina bivše Jugoslavije, dvoetažni stan na Park aveniji koji je prazan od 1990. - Bit će hit na tržištu - poručuje Harper o nekretnini čija je cijena 20 mil. dolara. Jugoslavija je taj stan s pet terasa kupila 1975. godine za samo 75.000 dolara, a ima 216 četvornih metara i 14 prostorija, od čega šest spavaćih soba. Američki trgovac nekretninama Tristan Harper kaže da će novac od prodaje biti podijeljen između država nastalih nakon raspada Jugoslavije. Odluku prema kojoj nekretnine koje su služile u diplomatske svrhe idu u prodaju donijele su države bivše Jugoslavije u svibnju prošle godine. Tada je odlučeno da će se prodati veleposlanstvo i rezidencija u Tokiju, veleposlanstvo i rezidencija u Bernu te veleposlanstvo u Bonnu.