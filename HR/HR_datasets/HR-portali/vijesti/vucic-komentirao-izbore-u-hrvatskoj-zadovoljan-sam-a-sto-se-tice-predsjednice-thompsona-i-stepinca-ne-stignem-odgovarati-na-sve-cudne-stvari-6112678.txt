Srbijanski premijer i izabrani predsjednik Aleksandar Vučić u ponedjeljak je poručio da je zadovoljan rezultatima lokalnih izbora u Hrvatskoj ako su ostvarenim rezultatima zadovoljni Srbi u Hrvatskoj. "Ne pada mi na pamet da ih komentiram, zadovoljan sam što su Srbi zadovoljni svojim, nešto boljim rezultatima. Ako su oni zadovoljni, ja sam još zadovoljniji", rekao je Vučić novinarima u Beogradu. Na vijesti da je hrvatska predsjednica Kolinda Grabar Kitarović s dvojicom ministara u Francuskoj pjevala pjesme Marka Perkovića Thompsona Vučić je kazao:"Ako bih i kada bih pokušavao stići odgovoriti na sve čudne stvari koje dolaze iz Hrvatske - od Stepinca do Thompsona, plašim se da ništa ne bih mogao uraditi za zemlju". Vučić je poručio kako Srbija želi "normalne i pristojne odnose" sa Hrvatskom. Beogradski mediji prenijeli su u ponedjeljak ocjenu vođe SDSS Milorada Pupovca kako su izbori dobri za Samostalnu demokratsku srpsku stranku (SDSS), te da će srpska zajednica imati predsjednike i načelnike u 16 općina. Vučić je komentirao i trenutni odnos snaga između Srbije i Hrvatske. 'Na strani Srbije su šanse i perspektiva, iako se danas u Hrvatskoj živi dva puta bolje. U apsolutnim su brojevima oni i dalje bolji, ali mi smo uspješni u reformama, mada ostaje još mnogo toga što treba napraviti, prije svega na polju jačanja institucija, osnaživanja vladavine prava , i jačanja pravne države - rekao je Vučić za Blic.