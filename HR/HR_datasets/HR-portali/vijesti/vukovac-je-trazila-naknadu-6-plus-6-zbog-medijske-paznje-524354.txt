Mostovka Ružica Vukovac bila je državna tajnica samo 15 dana u Ministarstvu poljoprivrede. Ali zatražila je da nakon smjene prima plaću još cijelih godinu dana. Iako je pravnica, Vukovac je poslala zahtjev za primanje naknade godinu dana, a na to uopće nema pravo! Upravo je Most progurao zakonske izmjene da oni koji obavljaju dužnost manje od tri mjeseca nemaju pravo na naknadu. Oni koji je obavljaju dulje od tri mjeseca imaju nakon smjene pravo na plaću tri mjeseca i pola plaće još tri mjeseca. Samo dužnosnici koji su na funkciji bili dulje od godinu dana imaju pravo na “6+6”. Danas, međutim, kaže da se radilo o manipulaciji kako bi dobila malo medijskog prostora u predizbornoj kampanji. - Nama treba medijska pozornost. Kandidat sam za županicu Brodsko-posavske županije i zadnjih dana događa se opstrukcija mog izlaska u medije. Iz tog razloga sam namjerno isprovocirala ovu situaciju i na pisala zahtjev za naknadu "šest plus šest" i poslala je na Vladu Republike Hrvatske. Znala sam da takav zahtjev ne može biti odobren. Ja trebam medijski prostor i moram se služiti različitim spinovima kako bih ga dobila. Nažalost određenim lokalnim medijima pristupa nemam. I to je ono što me boli - rekla je Vukovac. - Rekao bih da jest nesmotrenost i o tome ćemo razgovarati s gospođom Vukovac. Ja razumijem i situaciju u kojoj se ona nalazi zadnjih 6 mjeseci upravo zato što nije htjela uzeti 6+6 kad je mogla - rekao je Božo Petrov čelnik Mosta.  