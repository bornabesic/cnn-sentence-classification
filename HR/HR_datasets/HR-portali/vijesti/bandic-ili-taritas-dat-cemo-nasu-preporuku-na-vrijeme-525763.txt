Nakon sjednice HDZ-ova Predsjedništva i Nacionalnog vijeća predsjednik stranke Andrej Plenković u utorak navečer izjavio je kako su napravili cjelovitu analizu koja je pokazala da je HDZ uvjerljiv pobjednik prvog kruga lokalnih izbora po broju izabranih župana u prvom krugu, po broju osvojenih gradova i vijećnika u županijskim skupštinama i općinama, uz puno veći potencijal konačnog broja osvojenih gradova i županija nego što je to bilo 2013. Zadovoljni smo angažmanom, naš ukupni postotak je oko 31,6 posto, kada gledamo na razini Hrvatske, i on cjelovito zrcali rejting stranke na nacionalnoj razini, ocijenio je. Potvrdili smo našu politiku političke stabilnosti, gospodarskog rasta, pravne sigurnosti i društvene solidarnosti i potvrdili se kao stranka najbliskija građanima u brojnim dijelovima Hrvatske. Uspjeh HDZ-a s našim partnerima još je jednom "zaplavio" Hrvatsku, naglasio je Plenković u izjavi novinarima. Upitan što je pokazala analiza za Zagreb, Plenković je odgovorio kako je ostvareni rezultat slabiji od očekivanog te izrazio žaljenje što građani Zagreba nisu dali veću potporu Dragi Prgometu koji je, kako je rekao, sjajan čovjek i odličan političar. Poruke njegovog tima i kampanje bile su korisne za Zagreb, no očito je da je trenutno, s obzirom na brojnost kandidata, podrška u prvom krugu otišla nekima drugima. Mi ćemo to temeljito analizirati i od Gradskog odbora HDZ-a i Stožera Drage Prgometa očekujem ocjene u iduća dva tjedna, a nakon toga ćemo vidjeti kako ćemo se pripremiti za sljedeći ciklus izbora u Zagrebu, kazao je. Na sjednici se razgovaralo i o razlici glasova koje je dobila lista u Zagrebu i gradonačelnički kandidat. Plenković je napomenuo kako se to, nažalost, dogodilo u više sredina. Podsjetio je da je uoči izbora naglašavao kako treba voditi računa o koherentnosti rezultata na svim lokalnim razinama. No, negdje su te razlike bile uočljive, a tamo gdje smo uspjeli održati tu konzistentnost, ostvarili smo veći uspjeh - ili su liste pomagale kandidatima ili obrnuto, ali to je činjenica o kojoj vodimo računa i moramo na tome još raditi, dodao je Plenković. Odgovarajući na pitanje je li bilo djelomičnog bojkota Drage Prgometa, Plenković je rekao kako nisu ulazili u te pojedinosti, ali očito da je lista dobila više glasova u odnosu na osam vijećnika koje je imao HDZ u Gradskoj skupštini do sada, a sada ih ima sedam, postojali su desniji kandidati od HDZ-ovih i dio glasova je otišao i njima. Milan Bandić dobio je velikih 30 posto i to je zbroj rezultata, dio birača dao je potporu i Sandri Švaljek i kada se eto sve realno analizira postoji objašnjenje, rekao je Plenković.  Upitan o mogućnosti raspuštanja HDZ-ove zagrebačke Gradske organizacije, Plenković je rekao kako su koncentrirani na drugi krug, kako bi osvojili što veći broj gradova i općina te na taj način potvrdili snagu HDZ-a, a ukupno ozračje i u Predsjedništvu i u Nacionalnom vijeću konsenzualno je izrazito zadovoljstvo. Na napomenu novinara kako Bandić nudi veliku koaliciju u zagrebačkoj Gradskoj skupštini, Plenković je rekao kako treba pričekati drugi izborni krug. Na upit koga će preporučiti da HDZ-ovi birači podrže između Bandića i Mrak Taritaš, Plenković je rekao kako će pratiti kampanju i na vrijeme dati preporuku HDZ-ovoj Gradskoj organizaciji. Također je rekao kako na sjednici nije bilo riječi o predstavljanju novih ministara.  Na pitanje hoće li se lokalni izbori odraziti na parlamentarnu scenu i u kojoj mjeri Plenković je odgovorio da je to sasvim jasno, što se tiče HDZ-ove pozicije i snage. Dokazali smo da smo daleko najjača stranka u Hrvatskoj, potvrdili smo rejting i da je smjer kojim vodimo Hrvatsku - političke stabilnosti, odgovornog bavljenja najkrupnijim političkim, gospodarskim i sigurnosnim, financijskim i socijalnim izazovima - naša temeljna zadaća te da se vidi vertikala odgovornosti, rekao je Plenković. Vjerujem da će svi akteri dobro proučiti rezultate ovih izbora koji su indikator šireg raspoloženja i potpore koje političke stanke imaju, dodao je. Izrazito sam zadovoljan kao čelnik stranke koja vodi Vladu i osvojila je velik broj županija, gradova i općina, i još će ga osjetno povećati u drugom krugu u kojem ćemo imati više od 50 posto županija, više od 50 posto gradova i općina u Hrvatskoj, rekao je Plenković. Istaknuo je kako su osvojili više od 40 posto vijećničkih mandata u svim županijskim skupštinama zajedno. Na pitanje znači li to da smo sada dalje od prijevremenih parlamentarnih izbora, Plenković je odgovorio da se i dalje razgovara s parlamentarnim strankama te da politički akteri imaju priliku podržati dobre trendove. U Splitu i Osijeku HDZ ima sjajne kandidate - Andru Krstulovića Oparu i Ivanu Šojat, rekao je Plenković dodavši kako očekuje u drugom krugu sinergiju rezultata u Splitu i Osijeku. Otklonio je tezu da je on osobno birao kandidate te je naglasio da su izabrani konsenzusom stranačkih tijela.