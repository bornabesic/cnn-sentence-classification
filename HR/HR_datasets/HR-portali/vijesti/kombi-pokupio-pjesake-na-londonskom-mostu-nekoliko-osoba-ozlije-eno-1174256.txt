Policija je jutros potvrdila smrt i sedme osobe u novom terorističkom napadu u Velikoj Britaniji. Napadači su se zaletili kombijem u pješake na London Bridgeu u centru Londona, javljaju engleski mediji. Londonska Hitna služba izvijestila je jutros da je 48 ozlijeđenih ljudi prevezeno u pet bolnica.  Tri osumnjičenika su ubijena. Prema prvim izvještajima napadači su nosili lažne samoubilačke veste.  Kronologiju događaja pratite u nastavku:  11. 50 -  Britanska premijerka Theresa May izjavila je da se previše tolerirao ekstremizam u Velikoj Britaniji. Istaknula je da će biti potrebno odraditi "teške", vjerojatno i omalovažavajuće" razgovore  u Velikoj Britaniji u vezi sa širenjem ekstremizma i dodala kako tri nedavna napada u Velikoj Britaniji - u Westminsteru, Manchesteru i Londonu, nisu bili povezani. "U prijetnjama s kojima se suočavamo pojavljuje se novi trend jer terorizam uzgaja terorizam". Velika Britanija se mora ujediniti i poraziti neprijatelje.  11.15 - Svjetski čelnici oštro su u nedjelju osudili teroristički napad u Londonu i poslali svoje izraze sućuti i solidarnosti britanskom narodu i vlastima. Američki predsjednik Donald Trump napisao je na Twitteru: "Što god Sjedinjene Države mogu učiniti kako bi pomogle Londonu i Ujedinjenom Kraljevstvu, mi ćemo biti tu - mi smo s vama. Bog vas blagoslovio". Njemačka kancelarka Angela Merkel izrazila je sućut i solidarnost Britancima nakon terorističkog napada u Londonu. "Danas smo, bez obzira na granice, ujedinjeni u užasu i žalovanju, ali i u odlučnosti. U borbi protiv svih oblika terorizma Njemačka je odlučno na strani Britanije", kazala je. Ruski predsjednik Vladimir Putin osudio je "teroristički napad" u Londonu i izrazio "najdublju sućut" Britancima, objavio je u nedjelju Kremlj. Danski ministar vanjskih poslova Anders Samuelsen napisao je na Twitteru: "Užasni teroristi. To je toliko bolesno da nedostaje riječi". Opširnije OVDJE 10.50 - Jedan od očevidaca napada, muškarac po imenu Gerard dao je sve od sebe da zaustavi trojicu napadača koji su nožem napadali ljude na londonskom mostu. Nakon mosta, utrčali su u pubove i klubove gdje su napadali još ljudi, no Gerard je trčao za njima i pokušao ih zaustaviti.  – Vidio sam kako su nožem napali jednu djevojku ispod mosta za vlak, a ja nisam mogao ništa učiniti. Izboli su je sigurno 15 puta. Onda su napali jednog muškarca. Počeli su trčati, a ja sam počeo galamiti ljudima da bježe, da je riječ o teroristima. Slijedio sam ih do ulice Borough Market, a oni su upali u Tavern i izboli izbacivača te su utrčavali u ostale kafiće i samo napadali koga su stigli. Ja sam galamio 'bježite, bježite' te sam bacao boce na njih kako bi pomogao ljudima – ispričao je Gerard. Pročitajte više na OVDJE 09.33 - Objavljene su snimke dramatičnog upada policije u pub nakon napada i evakuacije restorana     9.30 - Identitet i državljanstvo svih stradalih u terorističkom napadu u Londonu još nisu poznati tako da se ne zna ima li među njima hrvatskih državljana, izjavio je u nedjelju hrvatski veleposlanik u Velikoj Britaniji Ivan Grdešić. "Mi smo u stalnoj vezi s britanskim vlastima i policijom i potrajat će jedno vrijeme dok se identificiraju žrtve i utvrdi njihovo državljanstvo. Nadajmo se da među stradalima u ovom napadu nema hrvatskih državljana", rekao je Grdešić u telefonskoj izjavi za Hinu. Svi djelatnici veleposlanstva su dobro, kazao je. Također je rekao da je dio Londona oko London Bridgea i Borough Marketa zatvoren kao i podzemna željeznica. U gradu je pojačana policijska nazočnost, ali nije povećana razina opasnosti koja je nedavno s maksimalne spuštena na jednu razinu niže.  9.20 - Konzervativna stranka britanske premijerke Therese May suspendirala je nacionalnu predizbornu kampanju, izjavio je premijerkin glasnogovornik nakon terorističkog napada u Londonu u kojemu je ubijeno šest osoba. "Konzervativna stranka danas ne ide u nacionalnu kampanju. Razmotrit ćemo to, kako bude dan odmicao i dok dolaze detalji o napadu", kazao je. Londonski gradonačelnik Sadiq Khan rekao je da ne bi trebalo odgoditi parlamentarne izbore u zemlji predviđene za četvrtak. Najavio je pojačanu nazočnost policije u gradu nakon smrtonosnog napada, ali je rekao da nema razloga za paniku. Pozvao je građane da ostanu mirni i oprezni. Također je rekao da je službena razina prijetnje i dalje ozbiljna što znači da je napad vrlo vjerojatan. "Jedna od stvari koje možemo napraviti kako bismo pokazali da nas to neće zastrašiti, jest izaći na izbore u četvrtak...", istaknuo je gradonačelnik. "Nisam zagovornik odgađanja izbora. Strastveno vjerujem u demokraciju, u to da trebamo glasovati... jer je glasovanje jedna od stvari koju ti teroristi mrze, oni mrze demokraciju".    08.46 Trump poručio Britancima: Pomoći ćemo kako god možemo, mi smo tu za vas. Bog vas blagoslovio! Oglasili su se i drugi svjetski čelnici zgroženi napadom, a američka pop pjevačica Ariana Grande, načijem je koncertu u Mancehesteru nedavno poginulo 22 ljudi u terorističkom napadu, poručila je da "moli za London".  08.14 Mark Roberts, jedan je od očevidaca koji je u to vrijeme bio na mostu, rekao je za CNN da je kombi krenuo sa sjeverne strane i gazio je pješake pred sobom ostavljajući tijela iza sebe. Tvrdi kako je kombi išao najvećom brzinom, a jedna je osoba čak odbačena oko šest metara u zrak. Kosio je sve pred sobom sve dok nije udario u autobusnu stanicu i to ga je zaustavilo. Više pročitajte OVDJE 8.11 - Daily Mail piše da su islamistički teroristi tijekom napada vikali "ovo je za Alaha". Kombijem su pregazili 20 ljudi na mostu London Bridge. Uboli su policajca i potom su u kafićima i restoranima na obližnjem Borough Marketu nožem napadali ljude.  Jedan muškarac je navodno pet puta izboden u prsa. Očevici su kazali da su u stravičnom napadu teroristi razbijali prozore kafića i restorana i rezali vratove ljudima. Ubijeni su osam minuta nakon što je stigla prva dojava o napadu.  7.36 - Britanska policija izvijestila je u nedjelju ujutro da su ubijena tri napadača koji su u subotu kasno navečer izvršili napad blizu London Bridgea u kojemu je ubijeno šest, a ranjeno najmanje 20 osoba. Britanska prometna policija javila je da je među "teško ozlijeđenima" i jedan policajac. Britanski dužnosnik za borbu protiv terorizma Mark Rowley izjavio je za Reuters da su naoružani policajci vrlo brzo i hrabro reagirali te se sukobili s tri naoružana muškarca, koji su ubijeni na Borough Marketu. "Nažalost, šestoro ljudi je poginulo uz ta tri napadača. Osumnjičenima su se suprotstavili policajci, koji su ih ubili unutar osam minuta od prvog poziva. Osumnjičeni su nosili nešto što je sličilo na prsluke s eksplozivom, ali kasnije se pokazalo da su bili lažni", rekao je Rowley. Britanska hitna služba izvijestila je, pak, da je, prema posljednjim podacima, u pet londonskih bolnica odvezla više od 30 ljudi, a još je brojne pacijente s manjim ozljedama zbrinula na licu mjesta. Sve su to posljedice nekoliko incidenata u središtu Londona koji su se dogodili u kasnim satima u subotu. Prvo se bijeli kombi zaletio u pješake na London Bridgeu, zatim je, po riječima očevidaca, troje ljudi izašlo iz kombija s noževima i krenulo prema Borough Marketu ubadajući ljude na koje su naišli. Britanska policija proglasila je subotnje incidente na London Bridgeu i Borough Marketu terorističkim činovima, dok je incident u Vauxhallu, koji se ranije također spominjao, bilo ranjavanje nožem koje nije povezano s incidentima na prve dvije spomenute lokacije. Zasad još nitko nije preuzeo odgovornost za napade u središtu Londona. Britanska premijerka Theresa May izjavila je u nedjelju da se incident u Londonu tretira kao potencijalni teroristički čin. 5.00 - Policija i hitne službe okružile su most, a očevici kažu kako se bijeli kombi samo zaletio u pješake koji su se šetali poznatim mostom. Kombi je vozio muškarac kojeg je policija uhitila.  Promet je na mostu zatvoren u oba smjera te policija radi očevid dok hitne službe pomažu unesrećenima. Policija je naknadno potvrdila da se doista radilo o terorističkom napadu. Osim napada na poznatom London Bridgeu u srcu Londona, dogodio se još jedan napad u obližnjem Borough Marketu, tamo je zabilježeno više napada noževima.  Reporterka BBC-ja, koja je u trenutku nesreće bila na mostu, kazala je kako je kombi vozio najmanje 80 kilometara na sat u smjeru centra Londona.  Treći napad od ožujka Ovo je treći teroristički napad u Velikoj Britaniji od kraja ožujka. U sličnom napadu 22. ožujka, kada je napadač Khalid Masood autom naletio na pješake na mostu Westminster pored Parlamenta poginulo je šest osoba i ozlijeđeno najmanje 50 osoba.  U bombaškom napadu u Manchesteru 22. svibnja poginulo je 22 osobe i ozlijeđeno još 116 osoba kada je samoubojica bombaš Salman Abedi detonirao bombu na koncertu Ariane Grande.