U prvom krugu lokalnih izbora sedam je gradonačelnica izborilo pobjedu. U drugom krugu, koji se održava u nedjelju, četiri kandidatkinje se bore za gradonačelnice Vodica i Sinja. Vodičani odlučuju hoće li im gradonačelnica biti liječnica Nelka Tomić (HDZ), koja je u prvom krugu osvojila 2059 glasova ili 45,89 posto, ili knjižničarka Sanja Radin-Mačukat, kandidatkinja grupe birača, za koju je glasovalo 1093 ili 24,36 posto Vodičana. Sinjani odlučuju hoće li im gradonačelnica biti informatičarka Ivana Pavić (HDZ) ili ekonomistica Kristina Križanac, kandidatkinja grupe birača. Pavić je u prvom krugu dobila 3392 glasa ili 33,94 posto. Križanac je dobila 3181 glas ili 31,83 posto. Doktorica Tomić kaže da se u politiku uključila jer želi pomoći zajednici u kojoj živi. - Dugi niz godina radim kao liječnica; specijalist sam ginekologije i porodništva, moje zvanje i zanimanje je vezano za pomaganje ljudima, to je moj način života. U svojoj profesionalnoj karijeri, mogu slobodno kazati, došla sam do vrhunca. Sad je došlo vrijeme da svoje znanje, volju i energiju usmjerim na širu zajednicu. Odlučila sam prihvatiti taj izazov - kaže Tomić. Okolnost da je žena u politici, profesiji koja je kod nas još rezervirana za muškarce, ne smatra posebnom poteškoćom. - Imam sreću biti okružena fantastičnim suradnicima, od kojih sam sjajno prihvaćena. Nikad nisam ni napredovala ni nazadovala zato što sam žena, odnosno zato što nisam muškarac. Smatram da upornošću, predanim radom i strpljivošću možete postići sve što želite - smatra Tomić. Njena suparnica je nezavisna kandidatkinja grupe birača Sanja Radin-Mačukat, ništa manje uspješna i među Vodičanima omiljena ravnateljica Gradske knjižnice. Ni to što je žena nije ju moglo spriječiti da preuzme ulogu lidera. - Moram priznati da sam okružena uglavnom muškarcima. No njih nije rukovodilo to što sam po rođenju nego čime sam to godina doprinosila društvu - kaže Radin-Mačukat, koja 22 godine vodi gradsku knjižnicu. Obje kandidatkinje imaju razrađen program s kojim izlaze pred građane. Sanja Radin-Mačukat i njena Lista Našeg mista obećavaju ukinuti model vladanja koji obilježavaju pogodovanje interesnim skupinama, posebno građevinskim lobijima, te nepotizam. Ključan problem koji ona kani riješiti i je zlouporaba prostornog planiranja za interese pojedinaca i određenih skupina. - Prostorno planiranje ne može biti nečija prčija. Moram doslovno to tako izgovoriti. Planiranje prostora mora biti u službi grada i građana, a nikako na osobnoj razini ili razinama nekakvih lobija - smatra Sanja Radin-Mačukat. Nelka Tomić sugrađanima obećava da će imati razloga ostati živjeti u Vodicama, studentima da će imati razloga vratiti se nakon studija, a turistima da će uvijek imati razlog više doći. - Vodice kao šampion hrvatskog turizma, i do sada poznate po gostoprimstvu i uslužnosti, od sada će biti i primjer ulaganja u ljude, obrazovanje turističkih djelatnika i razvoj turizma. Izgradili smo infrastrukturne kapacitete, a sad je vrijeme za dogradnju ljudskih kapaciteta. Moramo ulagati u naše talente i na njima razvijati turizam u skladu s tehnološkim napretkom i svim mogućnostima koje nam on pruža - kaže Tomić, koja je u svom programu obećala i razvoj otoka Prvića, digitalizaciju Gradske uprave, kao i poticanje aktivnog sudjelovanja građana u projektima. Ulazak dvaju žena u završnicu izbora u Sinju iznenadio je dio javnosti. Kristina Križanac u tome ne vido ništa neobično. - Sinj je jedan suvremen grad s perspektivom. Meni kao ženi bilo je svejedno tko će ući drugi krug jer su iza nas rezultati. Kampanja je bila korektna i afirmativna. Razočarala me jedino izjava moje protukandidatkinje da je za Sinj bolje da je na vlasti HDZ jer je u županiji pa do Vlade na čelu HDZ. To je neprihvatljivo jer ispada da oni koji glasuju za nas nemaju budućnost. Nama su najvažniji kvalitetni projekti, nije nam važna stranačka pripadnost – kazala je Križanac, koja najavljuje nastavak rada na projektima, izgradnju komunalne, turističke i obrazovno-sportske infrastrukture, a najavljuje i pomoć poduzetnicima kroz razvojni centar te brendiranje proizvoda cetinskoga kraja. Njena protukandidatkinja Ivana Pavić izjavila je kako je njen uspjeh u prvom krugu rezultat mudrosti Sinjanki i Sinjana. Tema: Lokalni izbori 2017.