U Vinkovcima je danas potpisan ugovor o početku radova na izgradnji istočne zaobilaznice grada Vinkovaca, a koja će biti dio konačnog rješenja brzih cesta Osijek – Nuštar – Vukovar i Vinkovci – Županja. Projekt izgradnje zaobilaznice, koja je dužine sedam kilometara, vrijedan je 120 milijuna kuna. – Izgradnja zaobilaznice oko Vinkovaca je vrlo značajan infrastrukturni projekt koja će omogućiti brži razvoj grada ali i kvalitetnije povezivanje svih dijelova županije, rekao je ministar mora, prometa i infrastrukture Oleg Butković koji je nazočio potpisivanju ugovora između Hrvatskih cesta, koje su investitor projekta, i tvrtke Osijek – Koteks koja će biti izvođač radova. Izgradnja istočne zaobilaznice, o kojoj se govori godinama, omogućit će izmještanje teretnog prometa iz središta grada. Butković je kazao kako je tijekom razgovora bilo riječi i o nekim drugim projektima koji se planiraju provesti u Vukovarsko-srijemskoj županiji poput izgradnje zaobilaznice grada Vukovara, elektrifikacije željezničke pruge Vinkovci-Vukovar i sl. – Izgradnja vinkovačke istočne zaobilaznice vrijedan je projekt važan za razvoj gospodarske infrastrukture Vinkovaca i preduvjet daljem razvoju grada. Ovo je tek jedan od brojnih projekata koji će se realizirati u istočnoj Hrvatskoj kroz projekt Slavonija, rekla je ministrica regionalnog razvoja i EU fondova Gabrijela Žalac. Direktor Hrvatskih cesta Josip Škorić rekao je da će radovi na izgradnji istočne vinkovačke zaobilaznice započeti idućega tjedna i da će trajati dvije godine.   