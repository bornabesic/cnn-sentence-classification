Posljednji radni dan Sabora u ovoj godini posvećen je glasovanju o proračunu, odnosno o 132 amandmana koja je većinom podnijela oporba. Jedini iz redova vladajućih koji su napisali amandmane su Mostov Miro Bulj te HDZ-ov Zlatko Hasanbegović i Bruna Esih, no Vlada je odbila njihove amandmane, jednako kao što će, kako doznajemo, odbiti baš sve podnesene amandmane. Ministrica gospodarstva Martina Dalić rekla je Hasanbegoviću da ne može prihvatiti amandman Hasanbegovića i Esih kojim traže preraspodjelu sredstava iz fonda Nacionalne zaklade za razvoj civilnog društva. – Poštujem obrazloženje i prije bilo kakve odluke o povećanju sredstava za nacionalnu zakladu treba obaviti određene predradnje, odnosno izmijeniti postojeći zakonski okvir kojim se uređuje njezino djelovanje i unutarnje ustrojstvo od samog odabira sastava upravnog odbora, ravnateljice do kriterija za podjelu novca. Ovim amandmanom ne traži se prenamjena, nego preraspodjela određenih stavki, pa s ovim amandmanom raspodjela sredstava predlaže iz istih izvora, dakle lutrijskih, istinskim korisnicima. Ovo nije udar na civilno društvo – kazao je Hasanbegović i tražio glasovanje o njegovu amandmanu, no podržalo ga je svega šest zastupnika. Ministar financija Zdravko Marić odbio je i amandman Mire Bulja Ministar financija Zdravko Marić odbio je i amandman Mire Bulja kojim je tražio da se za gradove i općine, koji su ispali s liste potpomognutih područja, izdvoji dodatnih 10,9 milijuna kuna, uz objašnjenje i kako je netočno napisan. – Ministre, bili smo kod vas s ljudima iz ovog područja, 55 gradova i općina nepravedno je izbačeno iz sustava, je li to pravedno? Ovo što tražim je minorno, ne može u Zagrebu biti centar svijeta – prigovorio je Bulj. Odbijanje se nastavilo i sa SDP-ovim amandmanima. – Tražim 300 tisuća kuna za Garešnicu, i da se toliko smanji proračun za premijera. Ne vidim problem, ostat će mu 4 milijuna kuna više nego lani – prigovorio je SDP-ov Gordan Maras koji je zaradio i opomenu jer je nastavio govoriti nakon što mu je isteklo vrijeme za raspravu, unatoč upozorenjima predsjedavajućeg Bože Petrova. Ministar unutarnjih poslova Vlaho Orepić odbio je amandman SDP-ova Ranka Ostojića koji je tražio da se dio novca namijenjen Katoličkoj crkvi izdvoji za otpremnine policajcima. Ministar tvrdi da amandman nije dobar jer se ne može uzimati novac koji se isplaćuje temeljem ugovorne obveze. – To znači da bi prihvatili amandman da nije do preuzetih obveza. Svi su zainteresirani za to da policajci dobiju otpremninu. Ministar će očito diskrecijskim pravom odlučiti koliko će policajaca otići u mirovinu – rekao je Ostojić. Odbijen je i amandman SDP-ova Predraga Matića koji je tražio da uzme pet milijardi kuna Ministarstvu demografije i socijalne politike i da Ministarstvu branitelja kako bi moglo realizirati sve ono što je najavljeno da će isplaćivati temeljem novog jedinstvenog zakona o pravima branitelja koji bi se uskoro trebao naći na Vladi. – Ovih pet milijardi kuna premalo je za sve ono što je obećano s novim zakonom. Kako je krenulo, imat ćemo situaciju kao na aerodromu pa će milijuntom branitelju uručiti cvijeće i bombonijeru za status – kazao je Predrag Matić te povukao amandman jer ne želi dovesti Vladu u poziciju "da opet manipulira braniteljima". "Đakovo je srce Slavonije" Ministarstvo kulture odbilo je i amandman SDP-ovih Domagoja Hajdukovića, Damira Tomića i Željka Jovanovića kojim traže novac za katedralu u Đakovu. – Nakon što je HDZ-ova vlada grubo kaznila Đakovo uzevši mu općinski sud, rodilište, a ergelu preselila u Lipik, mislili smo da se barem ovim može malo iskupiti. Tri milijuna kuna za đakovačku katedralu je mali iznos koji se daje – prigovorio je SDP-ov Damir Tomić. Istom trojcu amandman je odbilo i Ministarstvo poljoprivrede. – Đakovo je srce Slavonije i dva najveća simbola grada su katedrala, za koju ste sad odbili amandman, i ergela s tradicijom duljom od 500 godina. Prethodni ministar Romić smanjio sredstva za državnu ergelu, a ondje ima potrebe za gomilom novih radnih mjesta jer konji nisu igračke. Volio bih da na primjeru te ergele pokažemo barem nekakvo jedinstvo jer Projekt ''Slavonija'' još nije počeo, pa neka počne sada – tražio je Tomić, no traženo jedinstvo nije dobio. Odbijen je i amandman SDP-ova Domagoja Hajdukovića kojim je tražio povećanje proračuna Agencije za hranu. Sabor je nakratko ostao bez kvoruma – Nedavno smo bili svjedoci nemilim događajima vezanim za sigurnost hrane u Hrvatskoj, mislim da bi održavanje proračuna na prošlogodišnjoj razini omogućilo Agenciji za hranu kako bi i dalje nesmetano kontrolirala kvalitetu – rekao je Hajduković. Usred glasovanja, oko 11.15 Sabor je nakratko ostao bez kvoruma jer je dosta zastupnika izašlo iz sabornice. U jednom trenutku u dvorani ih je bilo samo 75, a oporba se nije željela registrirati dok nije vidjela da vladajući sami mogu održavati kvorum. – Molim kolege koji su po hodnicima da se vrate jer nas nema dovoljno – pozivao je Gordan Jandroković, pa se dio zastupnika brzo vratio u sabornicu i nastavilo se s glasovanjem. Maras zaradio dvije opomene SDP-ov Gordan Maras nekoliko je puta tijekom dana upozoren da govori dulje nego bi smio, a zbog toga je zaradio i dvije opomene. Maras je ministru znanosti, obrazovanja i sporta Pavi Barišiću zamjerio jer odbio njegov amandman za povećanje sredstava za prevenciju nasilja u školama s 500.000 na milijun kuna. – Zbog čega je problem za 500.000 kuna povećati ove programe, a nije problem povećati četiri milijuna kuna troškove Ureda premijera ili milijun i po kuna troškova Ureda predsjednice koja je obećala da će otići iz tog Ureda 2015. godine. Dvije godine su prošle, a da nema namjeru to učiniti, vidi se u projekcijama za 2018.i 2019. godinu. Učenici bi bili sretni da je predsjednica sama uložila ovaj amandman, puno bi im više to koristilo nego čokoladice koje dijeli sa svojom slikom okolo po Hrvatskoj – komentirao je Maras.  Jandroković ga je opomenuo da se drži teme, a on je uzvratio kako se nada da još koja sekunda njegova obrazloženja neće kolegama iz HDZ-a narušiti domjenak koji čekaju. – Kolega Maras, vi namjerno provocirate – rekao je Jandroković, no Maras je nastavio govoriti. – Predsjednica može naručiti 4 tone lososa, a vi ne možete dati 400.000 kuna za darovite učenike. neka se ona odrekne dvije tone lososa i da za učenike – prigovorio je Maras, a Jandroković mu je rekao da je završio s raspravom, koliko god lososa bilo. Maras je, nakon što mu je odbijen još jedan amandman koji se ticao povećanja novca za djecu s invaliditetom, pitao ministra Barišića zašto brani svog glavnog tajnika Matka Glunčića. – Zašto branite nekog tko diskriminira? Evo, ostavljam vam i jednu minutu više – pitao je Maras i dobio opomenu, što je izazvalo niz reakcija SDP-ovaca kako se krši Poslovnik. – Ne možete ovo raditi i provoditi nasilje. Ne možete zato što sam spomenuo Glunčića, što je skandal ove Vlade, mene ušutkavati. Nećete me ušutkati i nećete ušutkati SDP koliko god vam se žurilo na domjenak – prigovorio je Maras. Njegova stranačka kolegica Sabina Glasovac pitala je zašto se "sveto ime Glunčić" već tri dana ne smije spomenuti u Saboru, a Mirando Mrsić je dodao kako se trude "da plava trava zaborava prekrije Glunčića". Amandman kojim SDP-ov Domagoj Hajduković traži više novca za Hrvatski kvalifikacijski okvir također je odbijen. – Bojim se da ovakvim stavom šaljete lošu poruku – i poslije Šustara Šustar – rekao je Hajduković te primijetio da ministar razara obrazovanje. >>Hasanbegović podnio amandman na proračun Vlade Andreja Plenkovića >>Obuljen Koržinek najavila velike izmjene u medijskom zakonodavstvu: 'Možda ćemo čak donijeti potpuno novi zakon' 