Foto: Hina SBERBANK neće sudjelovati u novom financiranju Agrokora jer smatra da uvjeti toga financiranja nisu pošteni, izjavio je za Bloomberg prvi zamjenik predsjednika Uprave Sberbanka Maksim Poletaev, a prenosi ruski poslovni portal Finanz. "Kada smo mi molili takav status za naše tražbine od 100 milijuna eura, odbili su nas rekavši da to nije u skladu s Lex Agrokorom, a sada te uvjete predlažu svima, uključujući fondove koji su kupili dug na tržištu za 30 do 35 posto njegove vrijednosti. Ne razumijemo tu logiku", rekao je Poletaev. Ramljak se hvalio dobrim susretom Ovo je prilično važna vijest, pogotovo kad se uzme u obzir to da su nas Ante Ramljak i Andrej Plenković još prije tri dana uvjeravali da su razgovori s drugim čovjekom Sberbanka bili otvoreni i konstruktivni.   "Mislim da su sada nakon ovog sastanka dobili tu informaciju i ja se nadam da ćemo u suradnji sa svim dionicima i taj proces uspješno privesti kraju, uključujući i njih", govorio je Ramljak nakon sastanka s Poletaevim.   Osim toga, Ramljak se hvalio da ima dovoljno kreditora koji nude i više novca nego što Agrokoru treba.   "Jako je velik interes, tako da iznos koji oni nude premašuje iznos koji mi tražimo", kazao je Ramljak.  S moćnim Rusom sastao se i Andrej Plenković, a kako su objavili u priopćenju, sastanak "je protekao u pozitivnom ozračju uz razmjenu mišljenja".   Ali očito se Poletaevu nije svidjelo Plenkovićevo mišljenje, a danas je i javno rekao kako njegova banka neće kreditirati koncern.