Ministar vanjskih i europskih poslova Miro Kovač na upite hoće li se kandidirati za predsjednika HDZ-a, danas je izjavio kako je već prije rekao da će o tome izvijestiti kada bude vrijeme, a vezano za razgovore HSS-a sa SDP-om i HDZ-om, rekao je kako je normalno i legitimno da stranke razgovaraju prije izbora.  – Rekao sam da ću to reći kada dođe vrijeme – rekao je Kovač o eventualnoj kandidaturi, a na pitanje prikupljaju li se potpise za njegovu kandidaturu za predsjednika HDZ-a rekao je da neki ljudi prikupljaju potpise, no da ne zna točno koji. Normalno je da stranke razgovaraju  U vezi s razgovorom predstavnika SDP-a s HSS-om, te na upit hoće li HDZ ostati bez tog partnera, Kovač je rekao da i HDZ razgovara s HSS-om, naglasivši kako je normalno da stranke razgovaraju uoči parlamentarnih izbora.  – Pa i HDZ razgovara s HSS-om, normalna je stvar da stranke razgovaraju, izbori se približavaju. Prema tome, legitimno je da se vode razgovori i HDZ će razgovarati, pa i s HSS-om – izjavio je novinarima ministar Kovač koji je u Zagrebu sudjelovao na konferenciji predstavništva Europske komisije u Zagrebu "Tri godine poslije – Schengen kao sljedeći izazov", u povodu obilježavanja treće obljetnice članstva Hrvatske u EU. 