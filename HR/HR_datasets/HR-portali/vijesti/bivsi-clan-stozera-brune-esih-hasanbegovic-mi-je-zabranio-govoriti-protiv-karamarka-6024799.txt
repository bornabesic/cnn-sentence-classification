Tomislav Jelić, dragovoljac i ratni invalid, pa gradski zastupnik HDZ-a i Hrvatskog bloka u Gradskoj skupštini, 2014. odlučio je prestati aktivno se baviti politikom, a posljednjih mjeseci u nju se pokušava vratiti. Upravo se priključio timu Mostova kandidata za zagrebačkoga gradonačelnika Marka Sladoljeva, no mnogo zanimljivije je kako je, zašto i u kojim okolnostima prije nešto više od dva mjeseca postao član stožera nezavisne kandidatkinje Brune Esih, a mjesec dana poslije ga napustio! - Javni istupi i sadržaj onoga što govori Bruna Esih od prvog dana su me privlačili jer što se tiče svjetonazora, mi smo zapravo identični. Koncem veljače nazvao me gosp. Hasanbegović i predložio da se nađemo na kavi. U razgovoru uz kavu, za što postoje svjedoci, pitao me imam li kakvih uvjeta za suradnju s Brunom Esih. Rekao sam da nemam. Zvijezda vodilja nije mi bila mjesto na listi, već pomoći ozbiljnom konzervativnom, modernom političkom projektu koji prolazi na tržištu, koji se napokon pojavio bez crnih košulja, čemu ja nikada nisam pripadao.   Admir Buljubašić / HANZA MEDIA   U stožer Brune Esih u Frankopanskoj došao sam kao čovjek koji puno zna o političkim i komunalnim prilikama u gradu Zagrebu, stavio se na raspolaganje i pomagao sam u izradi programa, pogotovo oko komunalnog dijela - kaže Jelić, čije je dosadašnje političko djelovanje bilo obilježeno prije svega predanim skupljanjem dokumentacije o gradskim aferama i, najblaže rečeno, spornim poslovnim odlukama gradonačelnika Bandića. - Prvi problemčići pojavili su se već nakon 10-15 dana. U medijima se već počelo spekulirati da iza projekta Brune Esih stoje Milijan Brkić, Kolinda Grabar-Kitarović, Mate Radeljić, Tomislav Karamarko i posebno Zlatko Hasanbegović, no ja tome nisam pridavao ozbiljnu pažnju. Međutim, 3. travnja, na dan kad sam trebao ići na dogovoreni intervju na N1 televiziju, u prostore u Frankopansku došao je Zlatko Hasanbegović s odlučnim stavom da u emisiju ‘Pressing’ na N1 ne smijem ići. Tamo su uz Hasanbegovića i mene bili Bruna Esih, Marko Radoš i njegova dva prijatelja. Na kraju smo se ipak usuglasili da odem na dogovoreni intervju. Sve mi je to bilo čudno i tada sam prvi put počeo ozbiljno sumnjati u priče koje su se vrtjele po medijima. Želio sam to na neki način testirati, pa sam u emisiji ‘Pressing’, na pitanje što mislim o tvrdnjama da iza B. Esih stoji Tomislav Karamarko, rekao da smatram kako Karamarko nije u stanju čuvati ni tri patke! Nakon te emisije nazvao me Hasanbegovićev i moj zajednički prijatelj, koji nas je u početku i spojio, te mi ispričao da mu je Hasanbegović rekao kako mene nitko nije ovlastio da govorim protiv Karamarka. Istoga dana čuo sam se s nekim saborskim zastupnicima koji su mi rekli kako im se Hasanbegović žali da protiv Bandića vodim križarske ratove. Tako sam se uvjerio da je projekt Bruna Esih, u kojem ključne političke odluke donosi Hasanbegović, osmišljen samo za rehabilitaciju Tomislava Karamarka - rezolutno tvrdi Jelić koji se od tada više nije vraćao u prostor u Frankopanskoj. - Doista ne znam je li B. Esih svjesna tko iza nje zapravo stoji. Ona je, naime, vrlo čestita i vrijedna žena, koja već gotovo dva mjeseca u kampanji radi po 15 sati dnevno, a doma je ostavila svoje 3-godišnje dijete. Dakle, ona živi svoje ideale. Ekipa koja stoji iza B. Esih zaista je osmislila fantastičan politički proizvod za konzervativno političko biračko tijelo. Njoj želim svu sreću, ali i autonomiju od ovih ekipa. Javno je na to upozoravam, da ne završi kao Zlatko Ževrnja.