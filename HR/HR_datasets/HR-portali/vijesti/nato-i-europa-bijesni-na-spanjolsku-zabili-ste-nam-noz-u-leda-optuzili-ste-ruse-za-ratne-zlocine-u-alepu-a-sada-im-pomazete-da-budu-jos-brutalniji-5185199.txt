Španjolsko ministarstvo vanjskih poslova razmatra plan da dopusti ruskim vojnim brodovima da natoče gorivo u španjolskim lukama. Ruska ratna flota na čelu s nosačem aviona Admiralom Kuznjecovom na putu je prema istočnom Mediteranu gdje bi se trebali aktivno uključiti u rat protiv pobunjenika u Siriju. Dozvola Španjolaca za 'tankanje' Admirala Kuznjecova potpuno je razbjesnila glavnog tajnika NATO-a Jensa Stoltenberga, glavnog zapovjednika mornarice UK-a Admirala Westa, ali i dobar dio europskih parlamentaraca. Oni smatraju da su Španjolci zabili nož u leđa NATO-u, ali i pokazali nevjerojatno licemjerje budući da su prošli tjedan potpisali izjavu da su Rusi počinili ratne zločine na teritoriju Sirije. Također su tijekom summita u Parizu podržali 'oslobođenje Sirije'. Plan ruske flote je usidrit se u španjolskoj enklavi na sjeveru Afrike Ceuti. Iako je ta enklava dio Europske Unije, Rusi posljednjih pet godina bez problema dolaze tamo i dobijaju sve potrebne namirnice i gorivo. Od 2011. godine najmanje 60 ruskih ratnih brodova je bilo stacionirano na dokovima Cuete. Španjolska obrana u cijelom slučaju je jednostavna  - razlozi zašto popuštaju Rusima su isključivo komercijalne naravi. Kako god bilo, glavni tajnik NATO-a nije oduševljen: - Jako smo zabrinuti zbog ruske flote u Mediteranu. Bojimo se da će se preko Admirala Kuznjecova pojačati zračni napadi na civile. Svaka zemlja mora sama odlučiti trebaju li ti brodovi dobiti namirnice i gorivo u različitim lukama na putu prema istočnom Sredozemlju  - rekao je Stoltenberg.   Guy Verhofstadt, lider liberalne koalicije u Europskom parlamentu, također nije imao lijepih riječi na račun Španjolaca.   - Prošli tjedan su potpisali izjavu u kojoj stoji da su Rusi počinili ratne zločine u Alepu, a danas im pomažu da ih počine još više. Stvarno!?