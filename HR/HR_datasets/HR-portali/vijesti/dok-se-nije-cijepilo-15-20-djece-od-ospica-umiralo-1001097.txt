Desetog svibnja na zagrebačkom Trgu Francuske Republike točno u podne priprema se prosvjed roditelja koji se bore za pravo na izbor o cijepljenju svoje djece. Prosvjed se organizira na Facebook grupama koje okupljaju roditelje koji smatraju da cijepljenje ne smije biti zakonska obaveza. Ista je društvena mreža i izvor informacija o izbacivanju necijepljene djece iz vrtića, što su iz Hrvatskog zavoda za javno zdravstvo demantirali. – HZJZ je poslao dopis kolegama epidemiolozima na terenu s molbom da potaknu dječje vrtiće da provjere cjepne statuse vrtićke djece i djecu koja nisu cijepljena protiv ospica upute pedijatrima na cijepljenje. Citiramo taj dio dopisa: “Dječji vrtići trebaju provjeriti cjepne statuse djece koja su upisana u vrtić i svu necijepljenu djecu uputiti na cijepljenje” – odgovorili su iz Zavoda. Prema hrvatskim propisima necijepljeno dijete, naime, i ne smije biti upisano u vrtić, što se očito nije poštovalo, a u kontrolu se krenulo zbog pojave ospica. – Cijepljenje protiv te zarazne bolesti u Hrvatsku je uvedeno 1968. godine ponajprije zato što smo imali veliki javnozdravstveni problem. U prosjeku smo godišnje imali 15-20 tisuća oboljelih,a umiralo ih 15-20. Od uvođenja cjepiva nismo imali ni oboljelih ni umrlih, pojavljivali su se sporadično importirani slučajevi i ovo je sad najveća epidemija – objašnjava dr. Goranka Petrović iz HZJZ-a. Strah od nuspojava Aktualna epidemija zasad broji 160 zaraženih, najviše na području Zagreba i Zagrebačke županije, a bolest se pojavila i u drugim dijelovima zemlje. Stotina zaraženih ospicama ima i u Njemačkoj, prošle godine bolest se pojavila i u Italiji te Austriji. – Radi se o jako zaraznoj bolesti, što nam sad najbolje pokazuju primjeri gdje imamo nisku procijepljenost kako se brzo širi i, kad bismo imali necijepljenu široku populaciju, mogla bi postati javnozdravstveni problem – objašnjava dr. Petrović, dodajući da su među komplikacijama ospicama i upala uha i pluća, ali i upala mozga koja se javlja na dvije-tri tisuće oboljelih. Na takve tvrdnje liječnika druga strana reagira suprotstavljanjem mogućih nuspojava koje izazivaju cjepiva. Upravo je to najčešći razlog za odbijanje cijepljenja, a pojedini su slučajevi završili i na sudu. Nedavno je, podsjetimo, zabilježen i sudski presedan kada su roditelji dobili spor protiv države i nisu kažnjeni zbog odbijanja cijepljenja. Nadalje, lanjska javna rasprava bila je samo formalno odrađena, kalendar cijepljenja mijenjao se bez ikakva informiranja, na internetu se objavljuju svakakva istraživanja poput domaćeg rada liječnika prema kojem su cijepljena djeca zarazna za okolinu tjednima, iskustva s teškim nuspojavama koje liječnici i ne bilježe... To je samo dio dokaza o kaosu koji je nastao oko cijepljenja, a država je reagirala represivno. Naime, loptica je prebačena na pedijatre koji nakon posljednjih izmjena regulative ministra zdravlja Siniše Varge više ne moraju imati pristanak roditelja na cijepljenje djeteta, što je i u njih izazvalo revolt jer ih se “stavilo u položaj policajca, a ne liječnika”, komentira jedna od njih. Argument obiju strana Antivakcinalna kampanja aktualna je i u drugim istočnoeuropskim zemljama, a činjenica je da od 29 europskih zemalja (članice EU, Island i Norveška) cijepljenje nije obavezno u njih 15, dok je u preostalih 14 obvezno najmanje jedno cjepivo. Primjera radi, cjepivo protiv ospica, rubeole i zaušnjaka, kojim se u Hrvatskoj cijepi jednogodišnjake, obvezno je u samo osam zemalja, ali ga preporučuju sve ostale. Podaci su to iz posljednjeg međunarodnog istraživanja prikupljani prije ulaska Hrvatske u Uniju, tako da nismo bili uključeni u njega. A u zaključku tog rada kaže se: nacionalni zdravstveni sustavi trebaju promovirati i aktivno nuditi cjepiva za koja je dokazano da su sigurna, učinkovita i s pozitivnim učinkom na javno zdravlje. Zemlje koje cjepiva preporučuju umjesto da na njih zakonski obvezuju svejedno imaju visoku procijepljenost. Upravo je to argument kojim u Hrvatskoj barataju obje strane u sporu. Međutim, kao što kaže i istraživanje, lokalne prilike i kulturološke razlike te tradicija svake zemlje moraju biti uzete u obzir pri donošenju bilo kakvih odluka o cijepljenju. U Hrvatskoj to nije učinjeno. >> Pedijatrima više ne treba suglasnost roditelja za cijepljenje 