Predsjedatelj Vijeća ministara Bosne i Hrecegovine Denis Zvizdić izjavio je danas u Sarajevu kako će BiH učiniti sve da spriječi uspostavu odlagališta radioaktivnog otpada na području Trgovske gore u Hrvatskoj, blizu granice s BiH, jer gradnju takvog objekta uz međudržavnu granicu smatra izravnim ugrožavanjem svog okoliša te zdravlja i sigurnosti svojih građana. Odgovarajući na pitanja zastupnika u Zastupničkom domu parlamenta BiH Zvizdić je na sjednici parlamenta kazao kako je plan hrvatske vlade o gradnji odlagališta nuklearnog otpada u bivšoj vojarni "Čerkezovac" na Trgovskoj gori kod Dvora pitanje o kojemu se razgovara na najvišoj međudržavnoj razini. Istaknuo je kako je o tome osobno razgovarao s predsjednikom hrvatske vlade Tihomirom Oreškovićem, a ovo pitanje bilo je i na dnevnom redu razgovora s najvišim hrvatskim dužnosnicima što su ih prošlog tjedna u Zagrebu vodili članovi Predsjedništva BiH. Podsjetio je kako Hrvatska ima obvezu osigurati skladištenje istrošenog nuklearnog goriva iz elektrane "Krško", no kako u BiH drže da bi takav radioaktivni otpad trebalo zbrinuti tamo gdje je i nastao umjesto da ga se prebacuje i smješta na granici s drugom državom. "Mislim da imamo jake argumente i da će u konačnici to tako i biti", kazao je Zvizdić. Vlasti bosanskohercefgovačkih općina koje gravitiraju rijeci Uni već mjesecima vrše snažan pritisak na državne vlasti da poduzmu odlučne mjere kako bi se spriječila gradnja odlagališta nuklearnog otpada na Trgovskoj gori. Njihova je procjena kako bi se time riskiralo zagađenje okoliša s katastrofalnim razmjerama. Sva razine vlasti u BiH ujedinjene su na stajalištu kako je planovima gradnje ovakvog odlagališta Hrvatska prekršila odredbe europske konvencije o procjeni utjecaja na okoliš preko državnih granica, koje govori o obvezi informiranja i aktivnog uključivanja u postupak procjene uticaja na okoliš i susjedne države. >> BIH protiv odlagališa na Trgovskoj gori - traže uključenje u javnu raspravu