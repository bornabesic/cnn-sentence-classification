U Francuskoj se na društvenim mrežama u petak najviše prenosila poruka Emmanuela Macrona "Učinimo naš planet opet velikim" koja je na Twitteru objavljena u ponoć, prenesena više od 140.000 puta i 'lajkana' 227.000 puta u petak poslijepodne, objavila je ta društvena mreža. Francuski predsjednik je u petak oko 23.30 sati objavio poruku na francuskom a zatim i na engleskom, reagirajući na odluku Donalda Trumpa koji je netom bio objavio informaciju o istupanju Sjedinjenih Država iz Pariškog sporazuma o klimi. To je prvi put da neki francuski predsjednik daje izjavu na engleskom iz Elizejske palače. Dosadašnji rekord u prenošenju poruka na Twitteru u Francuskoj držao je jedan televizijski voditelj. Poruka, preinačeni slogan Donalda Trumpa "Učinimo Ameriku opet velikom", ispisana velikim slovima na modro-zelenoj podlozi, prenošena je u čitavom svijetu: više od 20 posto 'retvitanja' dolazi iz SAD-a, gotovo 10 posto iz Francuske, 5 posto iz Velike Britanije i 3 posto iz Meksika, navodi platforma Visibrain. Macronov poziv koji je na društvenim mrežama objavljen na njegovim osobnim računima, dobio je 114.000 'lajkova' na Facebooku. Hashtag #Makeourplanetgreatagain imao je pak u petak gotovo 35.000 'tvitova', navodi Visibrain. Rekord u prenošenju poruka nekog političara na Twitteru i dalje drži američki predsjednik Barack Obama čija je poruka "Još četiri godine" prenesena više od 900.000 puta prije reizbora u 2012.