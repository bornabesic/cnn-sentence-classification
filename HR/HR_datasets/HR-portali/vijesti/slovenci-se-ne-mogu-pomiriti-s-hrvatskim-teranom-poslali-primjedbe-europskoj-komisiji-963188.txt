Foto: 123rf SLOVENIJA je Europskoj komisiji poslala svoje kritičke primjedbe na prijedlog Komisije da se donese delegirani akt u kojemu se hrvatskim vinarima iz Istre dopušta da proizvode i prodaju svoj teran pod etiketom "Hrvatska Istra - teran", s razlozima zašto se protivi tom prijedlogu i traži da se postupak donošenja delegiranog akta zaustavi, potvrdio je slovenski ministar za poljoprivredu Dejan Židan.  Netransparentno donošenje akta  U dopisu koji je Komisiji poslan iz slovenskog ministarstva poljoprivrede navodi se među ostalim da se postupak donošenja delegiranog akta odvijao netransparentno, da su se kršila proceduralna pravila za donošenje takve odluke, da se prijedlogom kojim se daje izuzeće hrvatskom teranu u odnosu na istoimeno vino koje proizvodi Slovenije nisu uzeli u obzir interesi slovenskih vinara sa Krasa i drugi razlozi protiv donošenja takvog akta.  Štete slovenskim vinarima  Slovensko ministarstvo tvrdi da bi prodaja hrvatskog vina s oznakom teran nanijela štete slovenskim vinarima i da bi predstavljala obmanu potrošača jer je Sloveniji pripalo pravo da samo ona proizvodi i prodaje vino s tom oznakom zaštićenog geografskog podrijetla.  "Jednostrano prihvaćanje predloženog delegiranog akta čemu se suprotstavlja država članica koja je nositeljica zaštite značilo bi da će Komisija de facto poništiti već postojeću zaštitu oznake podrijetla koju je osigurala Slovenija. Time bi se legaliziralo postojeće nezakonito označavanje proizvoda i kršenje pravne stečevine Europske unije", navode u dopisu Komisiji u slovenskom ministarstvu poljoprivrede.