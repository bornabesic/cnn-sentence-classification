DOBAR DIO večeri na stranici DIP-a rezultati za Metković bili su su nedostupni, a tamo se odvijala prava drama. Most je, kako se neslužbeno doznaje, dobio najviše glasova, ali Katarina Ujdur nije uspjela osigurati pobjedu u prvom krugu. Prema neslužbenim informacijama, Most je izgubio većinu u gradskom vijeću. "Most je dobio najviše glasova, po D'Hontu je na kraju SDP dobio jednog člana gradskog vijeća, ali mi smo dobili najviše glasova. Mi smo ogromni pobjednici, svi su se ujedinili protiv nas", rekao je Petrov za HRT dodavši da se nada da će Katarina Ujdur pobijediti u drugom krugu.  "Ako će ići opstruirati gradsku upravu, građani će to prepoznati. Nama onda nije problem otići na nove izbore", dodao je Petrov. Naime, Most u Metkoviću nema većinu u vijeću. Zapravo, HDZ i Jambo zajedno bez njih imaju većinu. No, na stranicama DIP-a s kojeg Index povlači rezultate i nakon 23 sata još nema rezultata.  Rezultati su stigli u ponoć, a tamo - šok. HDZ-ov kandidat Dalibor Milan nakon samo 20-ak posto obrađenih biračkih mjesta vodio je ispred Mostove Katarine Ujdur. No, brzo su došli potpuniji rezultati, a Mostova kandidatkinja je prešla u vodstvo.