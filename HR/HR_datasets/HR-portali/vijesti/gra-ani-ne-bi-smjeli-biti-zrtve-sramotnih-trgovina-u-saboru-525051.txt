Predsjednik Mosta Božo Petrov poručio je u četvrtak u Vinkovcima kako građani ne bi smjeli biti žrtve proceduralnih pogrešaka, profesionalnih preslagivanja i sramotnih trgovina u Hrvatskome saboru. "Ako su već neki saborski zastupnici dopustili da ih se kupi, na građanima je da u nedjelju pokažu žele li i dalje tolerirati takvo stanje ili su za promjene", rekao je Petrov, koji je u Vinkovcima bio kako bi podupro nezavisnu kandidaturu Tomislava Panenića za vukovarsko-srijemskog župana. Rekavši je kako je jučer zbog proceduralnih razloga "prestala istraga" protiv saborskog zastupnika Tomislava Sauche koju je, kako je ustvrdio, pokrenuo predsjednik Vlade zbog tzv. "afere dnevnice", Petrov je istaknuo kako je riječ o istom saborskom zastupniku koji je nedavno spasio Vladu Andreja Plenkovića prilikom izglasavanja povjerenja ministru financija. Sudac istrage zagrebačkoga Županijskog suda zbog procesnih je razloga ukinuo rješenje o proširenju istrage protiv Tomislava Sauche u tzv. "aferi dnevnice" te ga je vratio Uskoku na ponovno odlučivanje. Naime, kako Zakon o kaznenom postupku ne poznaje termin "proširenje istrage", može se donijeti novo rješenje o pokretanju istrage koje se onda može spojiti s ranijim rješenjem. "Žele li građani i dalje biti žrtve ovakvih, pod navodnicima, proceduralnih pogrešaka, profesionalnih preslagivanja i političke trgovine koja se odvijala u Saboru prije tjedan i pol ili su spremni na promjene?" upitao je te dodao kako hrvatski gradovi, za razliku od nekih prošlih vremena, danas imaju izbora da zamijene one koji su ih razočarali nekim novim ljudima. Na pitanje novinara ima li dokaze da je Saucha bio subjekt političke trgovine, Petrov je odgovorio kako je za takav zaključak dovoljno slijediti zdravu logiku. "Mislim da je pametnome dosta", zaključio je Petrov.   