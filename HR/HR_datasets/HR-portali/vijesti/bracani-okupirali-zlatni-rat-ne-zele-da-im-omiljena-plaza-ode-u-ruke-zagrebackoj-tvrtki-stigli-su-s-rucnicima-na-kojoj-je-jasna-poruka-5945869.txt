Građanskom akcijom pod nazivom "Zauzeto do daljnjeg" stanovnici Bola na Braču okupili su se u nedjelju na plaži Zlatni rat kako bi izrazili svoje nezadovoljstvo što je prošlog tjedna Skupština splitsko-dalmatinske županije donijela odluku kojom se zagrebačkoj tvrtki "Sport B" d.o.o daje koncesija za gospodarsko korištenje te plaže Nekoliko stotina sudionika akcije su ručnicima za plaže ispisali višemetarsku poruku - "Zauzeto" dok su drugi dio Zlatnog rata okružili svojim tijelima.  "Današnjom akcijom na plaži Zlatni rat na simboličan način izrazili smo stajalište kako lokalna zajednica, to jest Bol, treba tu plažu zauzeti na upravljanje," rekla je organizatorica  prosvjeda Ivana Bošković - Ivičić, ravnateljica Centra za kulturu Bol.  Dodala je kako je u organizaciji ova akcije sudjelovala i Inicijativa mladih Bola. Po njenim riječima većina sudionika akcije bili su mještani Bola, ali su im se pridružili i prijatelji iz drugih mjesta s otoka Brača te s otoka Hvara. "Mi ćemo nastaviti naše akcije, a prvi cilj nam je poništenje cjelokupnog natječajnog postupka po kojem je koncesija za gospodarsko korištenje plaže Zlatni rat dana zagrebačkoj tvrtki 'Sport B' d.o.o.", izjavila je  Bošković- Ivičić za Hinu. Najavila je sljedeću prosvjednu akciju za utorak, u Supetru na Braču. Po njenim riječima, drugi cilj prosvjednih aktivnosti je izmjena zakona o pomorskom dobru. "Želimo da se izmjeni Zakon o pomorskom dobru tako da, ne samo plaža Zlatni rat, nego prirodno blago diljem Jadrana bude u ovlasti lokalnih zajednica," rekla je Bošković-Ivičić. Kaže kako im podrška za takve nakane pristiže od stanovnika i drugih hrvatskih otoka. Splitsko-dalmatinska županijska Skupština donijela je u utorak odluku, nakon provedenog natječaja, da od 1. siječnja 2018. koncesiju na 15 godina za gospodarenje Zlatnim ratom dobije zagrebačka tvrtka "Sport B" d.o.o.  Posljednjih 12 godina koncesiju je imala bolska komunalna tvrtka "Grabov rat". Za koncesiju tvrtki "Sport B" glasovala su 24 vijećnika HDZ-a, HGS-a i HČSP-a, devet SDP-ovih vijećnika bilo je protiv, a pet suzdržano. Koncesionar bi godišnje trebao plaćati naknadu od 1.850.000 kuna te promjenljivi dio od 5,4 posto prihoda ostvarenog obavljanjem djelatnosti i pružanjem usluga na koncesionarskom području. Ponuda bolske tvrtke "Grabov rat" proglašena je nepotpunom. Odluka je izazvala burne reakcije Boljana te oporbe u Županijskoj skupštini. Predsjednik Vlade RH Andrej Plenković je u srijedu vezano za odluku splitsko-dalmatinske Županijske skupštine o davanju koncesije za gospodarsko korištenje plaže Zlatnog rata, naložio Ministarstvu mora, prometa i infrastrukture žurno provođenje upravnog nadzora.