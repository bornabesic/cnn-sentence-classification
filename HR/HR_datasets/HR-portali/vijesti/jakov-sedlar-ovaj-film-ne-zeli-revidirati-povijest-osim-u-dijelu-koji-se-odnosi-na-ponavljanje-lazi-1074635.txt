Redatelj Jakov Sedlar reagirao je na izjavu izraelske veleposlanice Zine Kalay Kleitman o njegovu dokumentarnom filmu ''Jasenovac – istina''. Kleitman, koja je u ponedjeljak prisustvovala zagrebačkoj premijer filma,  jučer je, između ostalog, navela kako film prema njezinu mišljenju vrlo selektivno prikazuje povijest, pokušava revidirati mnoge povijesne činjenice i vrijeđa osjećaje ljudi koji su izgubili svoje najmilije u Jasenovcu.  – Točno ste napisali da je film "moje osobno viđenje toga dijela povijesti". Pravo je i obveza svakoga redatelja da na takav, osobni način, ali na činjenicama, tretira bilo koju temu, jer je potpisuje kao pojedinac, imenom i prezimenom. Ne spadam među autore koji bi napravili nešto po bilo čijem nalogu. Vi kažete da je "veliki dio filma posvećen povijesti dolaska pronacističkog ustaškog režima na vlast u Hrvatskoj". U pravu ste, a ako želite znati razlog, onda su to laži kojima je hrvatska, ali i svjetska javnost,  desetljećima , tijekom Titove totalitarne  diktature, bila zasipana u tumačenju toga dijela povijesti. Gledateljima je vrlo važno objasniti povijesni kontekst, mislim da se slažete s tim. Ja sam samo naveo bolne činjenice koje su u očaj i smrt otjerale masu Hrvata pod srpskim terorom koji je u Hrvatskoj trajao od 1918. Kažete kako ste "iznenađeni politizacijom bolnih činjenica koje se tiču logora za istrebljenje Jasenovac". Vrlo sam se jasno odredio prema svemu što je od ustaškog režima učinjeno tijekom četiri tragične ratne godine u Jasenovcu, jasno sam rekao tko su krivci, a tko žrtve, našao sam i autentične svjedoke koji o tome govore, pa nikako ne mogu razumjeti na što se odnosi "politizacija" koju navodite. Možda je ključ razumijevanja u dijelu pisma u kojemu kažete: " Po mome mišljenju, film vrlo selektivno prikazuje povijest, pokušava revidirati mnoge povijesne činjenice i vrijeđa osjećaje ljudi koji su izgubili svoje najmilije u Jasenovcu". Poštovana veleposlanice, ovaj film ne želi revidirati povijest osim u onome dijelu koji se odnosi na ponavljanje laži koje su ponavljanjem gotovo postale istina, jer su bile dio čak i školskih programa kao i jugoslavenske antihrvatske propagande koja, na žalost, još uvijek traje. Čuli ste, na premijeri filma sam rekao kako su bitan razlog ovoga filma bile riječi Meir Amita, legendarnog šefa Mosada o kojemu sam radio film i s kojim sam bio prijatelj: "Obveza novih generacija je da napišu povijest ponovno!" Mislio je, naravno, na mnoge lažno napisane tvrdnje koje su u cijelom svijetu, a posebno u totalitarnim sistemima poput jugoslavenskog, desetljećima bile ponavljane, a bile su lažne. Kada bih u filmu nijekao ustaške zločine počinjene u Jasenovcu, onda bi to bilo revidiranje na koje ste, vjerojatno, mislili. No, ako film prvi put govori i o žrtvama Titovoga komunističkog režima od 1945. do 1951. na istom mjestu gdje je bio ustaški logor, onda to za mene ni u kom slučaju nije revidiranje povijesti. To je samo moja želja da doprinesem temeljitom istraživanju o punoj istini o tom logoru. O punoj istini tijekom cijelog njegova postojanja – naveo je Jakov Sedlar u pismu koje je poslao veleposlanici. Dodao je da bi netko tko nije vidio film, a tko je samo pročitao njezino pismo, mogao pomisliti da film, ako baš i ne širi antisemitizam, onda svakako govori jezikom mržnje. – Vrlo dobro znam sto je govor mržnje, znam što je antisemitizam i koliko je sve to zlo, a velikim dijelom i povijest i život (neposredno, iz osobnih druženja) učio sam od velikih sinova Izraela, kao što su bili Ezer Weizman, Ariel Sharon, Meir Amit, Motti Hod. Upravo zato ne postoji nikakva šansa da nešto tako napravim. Nisam se i ne želim se baviti uzaludnim poslovima poput revizija bilo čega što je dokazano kao povijesno točno, ali sam, neovisno o žrtvi koju ću podnijeti, spreman braniti istinu i borbu za istinu koja se odnosi na moj hrvatski narod – poručio je Sedlar. – Pljesak filmu na zagrebačkoj premijeri čuli ste. Jednako snažan bio je u Splitu i Rijeci jučer i prekjučer. Snažan je bio i na svim dosadašnjim projekcijama. Hrvatski ljudi prepoznali su ono što sam želio pokrenuti: traganje za istinom koje, za sada, ima tek u nekoliko rijetkih knjiga. Taj pljesak i podrška koju mi svakodnevno daju Hrvati iz cijeloga svijeta najbolji su znak da sam uspio u svojoj namjeri – naveo je Sedlar.  >> Sedlarov film 'Jasenovac – istina' povijest prikazuje selektivno i pokušava revidirati povijesne činjenice  >> 'Jasenovac za likvidacije koristio i Tito' 