Foto: FAH MOST-ovac Miro Bulj među prvima je komentirao činjenicu da je Josip Petrović, lobist MOL-a, za usluge praćenja energetskog tržišta platio najmanje pola milijuna kuna supruzi Tomislava Karamarka, Ani Karamarko.  "Pozivam Povjerenstvo za sprječavanje sukoba interesa da provjere premijera, potpredsjednike Vlade Karamarka i Petrova, ministre godspodarstva i poduzetništva i sve ostale ministre, zastupnike, ako imaju nekakvu suradnju s MOL-im konuzltantnima ili MOL-om", kazao je Bulj te pozvao Povjerenstvo, DORH i USKOK da "rade svoj posao".  "Ne možete biti u Vladi i Saboru, a biti konzultant tvrtke koja otuđuje našu INA-u", kazao je. Podsjetimo, tjednik Nacional objavio je danas ugovor koji je s Josipom Petrovićem potpisala tvrtka Drimia, u vlasništvu Ane Karamarko.  Ugovor je sklopljen 1. veljače 2013. između Petrovićeve tvrtke Peritus Savjetovanje d.o.o. i agencije Drimia u vlasništvu Karamarkove današnje supruge, a tada partnerice Ane Šarić i trajao je do do 31. siječnja 2015. godine. Petrović je za usluge savjetovanja i medijskih analiza na energetskom tržištu plaćao 2500 eura mjesečno. Ukupno je isplatio najmanje pola milijuna kuna.  Podsjetimo i da je izvor sukoba na Vladi između potpredsjednika Bože Petrova i Tomislava Karamarka bio upravo zbog arbitraže Ina-Mol, a čelnik Mosta javno je kritizirao Karamarka zbog njegovog prijateljstva s Jozom Petrovićem.