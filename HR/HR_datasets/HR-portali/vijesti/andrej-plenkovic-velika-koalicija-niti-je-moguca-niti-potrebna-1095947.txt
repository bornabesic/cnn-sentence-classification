HDZ-ov europarlamentarac i kandidat za predsjednika stranke Andrej Plenković izjavio je danas u Splitu da "velika koalicija" HDZ-a i SDP-a u ovom trenutku niti je moguća, niti je potrebna. U razgovoru s novinarima na marginama konferencije Europske pučke stranke (EPP) na temu "Mediteran – Geopolitika i europske integracije, izazovi i prigode", Plenković je na pitanje je li moguća koalicija HDZ-a i SDP-a odgovorio: "Ne. U ovom trenutku nije ni potrebna." Naglasio je da je HDZ otvoren za druge koalicijske dogovore za izvanredne parlamentarne izbore. – U kontaktu sam s brojnim kolegama iz drugih stranaka, otvoren sam za koalicijske dogovore, smatram da skupine koje je odredilo predsjedništvo HDZ-a, a to su iskusni kolege koje vode te razgovore, u ovom trenutku rade dobar posao – rekao je kandidat za predsjednika HDZ-a. Te će koalicije, dodao je Plenković, na vrijeme biti dogovorene kako bi javnost i politički partneri znali stav HDZ-a,  – A moj je stav jasan – prije svega svjetonazorska podudarnost, a nakon toga programski zajednički ciljevi – istaknuo je. Govoreći o predstojećim izborima za predsjednika stranke, rekao je da se svi članovi HDZ-a mogu kandidirati. – To je odluka svakog pojedinca koji smatra da svojim znanjem, iskustvom i radom može pridonijeti HDZ-u u trenutačnoj situaciji – rekao je. Skup europskih pučana u Splitu dobar i za HDZ kao najjaču hrvatsku stranku Konferencije Europske pučke stranke u Splitu na temu "Mediteran –  Geopolitika i europske integracije, izazovi i prigode",  Plenković vidi kao priliku "ne samo za revitalizaciju HDZ-a kao najsnažnije hrvatske stranke nego i za borbu za odgovorni politički i vjerodostojni mainstream". – Jer, ovaj trend populizma koji, vidimo, dovodi i na neposrednim izjašnjavanjima građanima na referendumima do ovakvih rezultata ... loš je za europski projekt i u konačnici ima i negativne gospodarske i financijske implikacije", ocijenio je europarlamentarac Plenković, navodeći kao primjere Brexit te nizozemsko odbacivanje sporazuma o pridruživanju Ukrajine Europskoj uniji. 