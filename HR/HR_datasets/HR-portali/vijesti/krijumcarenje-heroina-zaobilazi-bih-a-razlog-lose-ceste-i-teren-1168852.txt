Prema podacima UN-a, u 2016. evidentirano 29 mil. ljudi koji se bore s ovisnošću o drogama, što je za dva milijuna više u odnosu na prošlu godinu. Položaj BiH na takozvanoj balkanskoj ruti trgovine narkoticima doprinosi povećanoj dostupnosti narkotika i na bh. ulicama, prenosi Vecernji.ba. Svakodnevno smo informirani da policijske agencija i službe diljem BiH sve češće vrše zapljene i oduzimanja različitih vrsta opojnih droga. Prema pojedinim podacima, u BiH više od 12.500 osoba su intravenski korisnici droga. Velik broj korisnika Na osnovi prikupljenih operativnih podataka Ministarstva sigurnosti BiH, područje BiH predstavlja tranzitnu liniju za krijumčarenja opojnih droga, a trenutačno su u fazi prikupljanja podataka o oduzetim drogama za 2016. od nadležnih policijskih agencija te će, nakon usvajanja informacije o stanju sigurnosti u BiH, podaci biti dostupni javnosti. Ministarstvo sigurnosti sada ne raspolaže podacima za 2015. koji se tiču vrste i količine zaplijenjenih opojnih droga. Isto tako, prema podacima policijskih agencija i institucija, najčešće kazneno djelo je posjedovanje i omogućavanje uživanja opojnih droga, nakon kojeg slijedi neovlaštena proizvodnja i promet opojnih droga. Za smještaj oduzetih opojnih droga i drugih kontroliranih supstancija osiguran je poseban prostor u okviru Kriminalističko-tehničkog centra MUP-a RS-a, forenzičkih regionalnih laboratorija MUP-a RS, nadležnog tijela u Brčko Distriktu i Centra za forenziku i podršku FUP-a i forenzičkih laboratorija za droge županijskih MUP-ova te nadležnim sudovima. Ministarstvo sigurnosti BiH, u suradnji s Povjerenstvom za uništavanje opojnih droga, kontinuirano provodi aktivnosti na uništavanju oduzetih opojnih droga. U prosincu 2012. izvršeno je uništavanje oduzetih opojnih droga u TE Gacko, a koje je provedeno prema naredbi Suda BiH, kada je izvršeno uništavanje 1015 kg različitih vrsta oduzetih opojnih droga. Ilegalno tržište Već sljedeće godine izvršeno je uništavanje prekursora “anhidrid octene kiseline” u ukupnoj količini oko 31.000 l prema naredbi Suda BiH, a koje je izvršeno u krugu vojne baze “Ciljuge” u općini Živinice. U svibnju 2015. provedeno je uništavanje oduzetih opojnih droga u TE Gacko, i to prema naredbama više sudova u BiH, kojoj prilikom je izvršeno uništavanje blizu 550 kg različitih vrsta oduzetih opojnih droga. Na ilegalnom tržištu u BiH prisutne su gotovo sve vrste opojnih droga, a dominiraju produkti kanabisa, heroin i sintetičke droge. Potrošnja droge je u porastu, ali i dalje je relativno niska u usporedbi s drugim europskim zemljama. Ruta kojom se krijumčari heroin iz JI Europe poznata je pod imenom “balkanska ruta”. Krijumčarenje heroina najvećim dijelom zaobiđe BiH zbog loše cestovne veze i konfiguracije terena, pa se heroin uglavnom krijumčari u kamionima i autobusima koji idu iz jugoistočne Azije, kroz Bugarsku, Srbiju i RH. Kada je riječ o marihuani, ona je pogodna za proizvodnju i na području BiH, a plantaže i umjetni laboratoriji za njezinu proizvodnju su pronađeni u različitim krajevima BiH. Posljednjih godina zabilježene su povećane količine sintetičkih droga koje već nakon prvog konzumiranja uzrokuju teške posljedice. 