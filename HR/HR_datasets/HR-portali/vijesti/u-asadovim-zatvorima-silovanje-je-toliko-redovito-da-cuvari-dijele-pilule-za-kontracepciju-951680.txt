Foto: FAH NAKON otkrića o masovnim smaknućima u zatvorima sirijskog režima, novi izvještaj otkriva sustavno silovanje i mučenje ženskih zatvorenika. >> ASADOVE KLAONICE Prizori iz sirijskih zatvora podsjećaju na Auschwitz, kaže UN-ov tužitelj Zatvorenice se izvlači iz njihovih ćelija, muči i siluje svakodnevno. Neke od njih mučitelji drže obješene za motku, a silovanje i mučenje tada zna trajati danima. Čuvari dijele kontracepcijske pilule silovanim ženama Silovanje se često koristi kao kazna, čak i za najsitnije prijestupe poput slike revolucionarne sirijske zastave pronađene na mobitelu uhićene osobe. Silovanje je sustavno i toliko učestalo da čuvari, odnosno silovatelji dijele pilule za kontracepciju silovanim zatvorenicama. Razmjeri ovog kriminalnog i barbarskog tretmana političkih zatvorenica objelodanjeni su u novom izvještaju centra za žene, mir i sigurnost u sklopu uglednog britanskog fakulteta London School of Economics, prenosi Daily Mail. Izvještaj pod naslovom "Želiš slobodu? Ovo je tvoja sloboda: Silovanje kao taktika Asadovog režima objavljen je neposredno prije nastavka mirovnih pregovora u Ženevi, na kojima se međunarodna zajednica nada postići politički dogovor o okončanju šestogodišnjeg građanskog rata sa sirijskim režimom Bašara al-Asada. Ispovijest žrtve koja je jedva preživjela U odvojenom izvještaju koji je sastavio Amnesty International i objavio ranije ovog mjeseca, utvrđeno je da se samo u jednom režimskom zatvoru, zloglasnog suđenja, obješeno 13 tisuća političkih zatvorenika, bez poštenog suđenja i uz lažiranje uzroka smrti. Jedna od žrtava, odvjetnica iz sirijskog obalnog grada Latakije, identificirana samo kao Basima, posvjedočila je za The Sunday Times o svojem jezivom iskustvu. Basima je za svoj 37-rođendan izvučena iz zatvorske ćelije te toliko brutalno silovana i mučena da  su čuvari mislili da su je ubili. Jedan od čuvara, koji joj je rekao da je "voli mučiti", objesio ju je tom prilikom za zid. "Svezao mi je kosu komadom tkanine i objesio me za cijev pričvršćenu na zidu. Visila sam čitavom svojom težinom", kaže Basima. Mučitelji su potom razmaknuli njene noge pomoću konopca kako bi je mogli nesmetano silovati. Kasnije su je natjerali da sat vremena stoji na jednoj nozi, nakon čega je pala u nesvijest te je odvedena u bolnicu. Pružanje prve pomoći ranjenima zločin? Basima je uhićena i zatvorena pod optužbom da pomaže terorističkim skupinama. Ona pak tvrdi da je samo učila civile pružanju prve pomoći, potrebne zbog krvavog obračuna režima s opozicijom, koje je sama naučila kao volonter za Crveni polumjesec. Prije nego je puštena u sklopu razmjene zatočenika između režima i pobunjenika, Basima je dva mjeseca provela u samici bez kreveta i svjetla. Svakog dana izvođena je na mučenje. "Doveli su me pred muškog prijatelja  i rekli mu da će me silovati ako ne prizna. Pozvali su vojnike da dovedu i moju 73-godišnju majku i zaprijetili da će silovati i nju", prepričava Basima. Druga zatvorenica, Yasmin, bila je studentica i humanitarna volonterka kad je uhićena pod optužbom za pružanje podrške "teroristima". Odvedena je u vojno-obavještajni centar u Damasku, gdje je tijekom 18 mjeseci zatočeništva redovito bila podvrgnuta ispitivanju, mučenju i silovanju. Prema njenom iskazu, nakon što su joj jednom prilikom čuvari strgnuli hidžab s glave i proveli "test djevičanstva", jedan od njih joj je rekao da će biti "najviše ponižena (od svih zatvorenica". UN više ne govori o političkoj tranziciji u Siriji S obzirom na saznanja o sustavnoj torturi i smaknućima zatvorenika u Siriji posebno je zabrinjavajuće priopćenje UN-a prošlog petka kako se više neće referirati na "političku tranziciju" kao jedan od ciljeva mirovnih pregovora u Ženevi. Sirijska opozicija pod tranzicijom podrazumijeva silazak Asada s vlasti ili barem ograničenje njegove apsolutne vlasti u sklopu režima, koji uporno odbija takvu mogućnost. Pregovori u Ženevi polaze od rezolucije Vijeća sigurnosti UN-a 2254 iz prosinca 2015. prema kojoj se kao cilj postavlja donošenje novog ustava, slobodni i pošteni izbori pod nadzorom UN-a te transparentna i odgovorna vlast.