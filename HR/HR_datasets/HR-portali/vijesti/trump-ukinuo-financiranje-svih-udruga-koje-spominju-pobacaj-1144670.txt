Iako američki predsjednik Donald Trump svoga prvoga radnog dana nije ispunio sva ona obećanja koja je dao svojim biračima, brzina i lakoća s kojom je potpisivao izvršne naredbe ostavila je mnoge u šoku i nevjerici. Okružen isključivo muškarcima, on je jednim potezom olovke ukinuo financiranje svim nevladinim organizacijama koje se bave pružanjem zdravstvenih usluga u siromašnim zemljama ako te organizacije nude ili čak samo u nekom od svojih dokumenata spominju pobačaj. Mnogi su potpis na ovu kontroverznu naredbu već nazvali globalnom zabranom pobačaja koja bi mogla imati velik i težak utjecaj na stotine tisuća žena koje žive u zemljama u kojima zdravstvena zaštita nije uobičajen standard. Ovim činom Trump je uskratio 600 milijuna dolara, koliko je američka administracija u vrijeme predsjednika Baracka Obame davala nevladinim organizacijama za planiranje obitelji i reproduktivno zdravlje žena. Još više diskusije izazvao je njegov potpis na dokument kojim je Sjedinjene Države povukao iz pregovora o Transpacifičkom partnerstvu uz najavu da će u vrlo bliskoj budućnosti započeti pregovore o sjevernoameričkom sporazumu o slobodnoj trgovini kako bi dodatno zaštitio SAD i njegove interese. No stručnjaci ističu da bi diranje u ovaj sporazum vrijedan 1100 milijardi dolara moglo izazvati teške posljedice za američko gospodarstvo. Nakon što se SAD povukao iz Transpacifičkog partnerstva, Kina je najavila da bi upravo ona mogla postati predvodnica zemalja koje su ostale u ovome partnerstvu. Trump je povlačenje iz TPP-a nazvao velikim i odlučujućim korakom u zaštiti prava američkih radnika. Uoči sastanka s direktorima triju velikih proizvođača automobila, Forda, General Motorsa i Fiat Chryslera, Trump je najavio kako će kompanijama koje budu premještale radna mjesta izvan SAD-a nametnuti velike kazne. Istodobno, bio je jako srdačan s predstavnicima sindikata kojima je obećao otvaranje vrlo velikog broja novih radnih mjesta u industriji, ali i gradnju velikog broja novih tvornica. Glasnogovornik Bijele kuće Sean Spicer, koji je već postao globalno poznat zbog svojih izjava o tome kako postoje alternativne činjenice, nakon prvog predsjednikova radnog dana kazao je da je Trump “duboko zaokupljen životima onih ljudi koji su mu u studenom pomogli da postane predsjednik. U međuvremenu kroz iglene uši provukao se Rex Tillerson, Trumpov kandidat za državnog tajnika. U senatskom Odboru za vanjsku politiku, koji je nadležan za potvrđivanje državnog tajnika, prevagnuo je samo jedan glas. No još ga čeka potvrđivanje u Senatu. Trump će radni tjedan završiti prvim susretom s nekim stranim političkim liderom. U posjet mu dolazi britanska premijerka Theresa May, a čini se da bi glavna tema njihovih razgovora moglo biti jačanje trgovinskih veza između dviju zemalja.  >> Brexit: Vrhovni sud zadao udarac Theresi May 