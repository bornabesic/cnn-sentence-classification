Ne ukidanju slobodne akademske misli, danas zagovaramo znanost i visoko obrazovanje kao nešto najvrjednije što moderno društvo treba njegovati i na što se treba oslanjati, ako uopće želi biti moderno društvo, poručili su organizatori današnjeg Marša za znanost koji je u 11 sati od spomenika Nikoli Tesli u Preradovićevoj ulici u Zagrebu. Organizatori marša Udruga studenata sociologije Anomija istodobne marševe organizirala je i u Splitu i u Rijeci. U Zagrebu se na maršu skupilo nekoliko tisuća prosvjednika, odnosno onih koji podržavaju zahtjeve da se stručnjacima, znanstvenicima i uopće izvrsnosti u visokom obrazovanju u našoj zemlji konačno da mjesto koje i zaslužuju. Ilustrirajući aktualnu situaciju u društvu organizatori su kao ono čega se trebamo kloniti naveli brojne primjere pa su tako spomenuli sadašnjeg ministra znanosti i obrazovanja kojemu je dokazano plagiranje. Spomenuli su i donedavnog ministra znanosti koji je dovodio u pitanje teoriju evolucije, a kao plagijatori spomenuti su i potpredsjednik Sabora i jedna ustavna sutkinja. Lani je zaustavljen rad mnogih stručnjaka koji su radili kurikularnu reformu, a cijeli su proces zaustavile političke elite i dio akademske zajednice. Posebno su naveli i slučaj znanstvenika Ivana Đikića koji je, kako su rekli, praktički otjeran iz zemlje za to što se zalagao za znanstveni pristup i izvrsnost. A podršku brojni prosvjednici izrazili su i transparentima na kojima su stajale ovakve poruke: "Dok ministri plagiraju, mladi emigriraju", "Između škole i vjeronauka nema kemije", "Mi bismo na Mjesec, a ne u Irsku", "O tempora, o Boras!", "Želimo naučiti slagati robote, a ne puške", "Kakva škola danas, takva Hrvatska sutra", "Citati, a ne plagijati", "Državo, skini mi se s k... i prestani mi od klinca raditi mulca", "Jednak trud, jednaka diploma"... "Znanost i obrazovanje su u Hrvatskoj podcijenjeni" Nakon sat i pol marširanja samim centrom Zagreba, usput na pet mjesta čitajući proglas, Marš za znanost završio je u 12.30 na zagrebačkom Zrinjevcu. Među prosvjednicima bilo je i mnoštvo poznatih lica pa tako Vlatko Silobrčić, Mirela Holy, Aleksandar Štulhofer, Marko Torjanac, Rada Borić, Nenad Zakošek, Boris Jokić... - Došao sam danas dati podršku maršu jer ako danas za išta vrijedi marširati onda su to znanost i obrazovanje koji su u našoj zemlji podcijenjeni - kratko je svoje današnje marširanje obrazložio Boris Jokić još jednom ponovivši da će se javiti na natječaj za novi tim Ekspertne radne skupine za provođenje kurikularne reforme, a to je obrazložio riječima kako bi bilo "kukavički ne javiti se, ako se već za neke vrijednosti boriš".  Kazavši kako ni sama nije očekivala ovoliku podršku građana studentica sociologije i predsjednica Udruge studenata sociologije Anomija, koja je organizirala današnji prosvjed, a zove se Tea Ovničević najprije je pohvalila studentsku populaciju da je današnjim maršem pokazala koliko su studenti složni, a onda se osvrnula i na one kojima su s ovog marša poruke bile u upućene. - Loše je da u našoj državi na pozicijama moći imamo one ljude koji ne slušaju građane, ne cijene stručnjake, niti izvrsnost u svakom pogledu. Ipak moram reći, drago nam je da među sudionicima našeg prosvjed nismo vidjeli članove velikih političkih stranaka, jer bi se onda naš skup ispolitizirao, a to ni na koji način nismo htjeli. Od onih koji su u visokoj politici, od onih koji su na vlasti tražimo da čuju naš glas i naše zahtjeve te da naprave ono za što su ih građani i birali - kazala je Ovničević. Poruke studenata na današnjem su prosvjedu zajednički čitali studenti Hrvatskih studija, Filozofskog fakulteta i Tehničkog veleučilišta iz Zagreba.  >> Na Novom Zelandu i u Australiji krenuo Marš za znanost 