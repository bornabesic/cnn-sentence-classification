Ula, Ava, Rondo, Kesi, Zak, Zola, Freya, Bak, dvomjesečni braco i seka, samo su neki od ostavljenih i napuštenih pasa koji u skloništu u Sisku čekaju udomitelje. Kad ostanu sami, zatvoreni u mračnom i već ionako hladnom boksu skloništa, nestane i ono malo topline koja im je ugrijala srce. Topline koju im donose volonteri koji ih šeću, igraju se s njima, maze ih. Ljudi koji im daju snagu da izdrže, nadu da će doći i njihov dan. Dan u kojem će izići kroz vrata skloništa i nikad se više u njega neće vratiti. Koliko god se volonteri trudili, to ipak nije dovoljno. Najteže je, kažu, spasiti jednog psa, a drugog ostaviti da čeka. Najteže je izići iz skloništa uz poglede koji ih prate i tugu u očima pasa kad shvate da ostaju. Spasiti ih ne mogu sve odjednom, na privremenim smještajima više nema mjesta, puno ih je bolesnih i ozlijeđenih. Nedostaje im i novca, jer troškove pokrivaju uz pomoć donacija i još više vlastitih odricanja. Svaka pomoć im je dobrodošla, a najviše ih veseli kad im iz skloništa jave da je netko udomljen. Svi psi su, kažu, željni pažnje i nježnosti. I vrlo brzo prilagodit će se životu u boljim uvjetima. Samo im treba pružiti šansu. Više informacija o psima, njihovu udomljavanju i kad ih možete posjetiti dobit ćete u skloništu, tel. 044/527-717, ili od volontera na 099/21-21-749. Ula (5/17) ima dvije godine. Umiljata i draga, veseli se svakom dolasku volontera. S obzirom na pasminu, udomljava se prema posebnom pravilniku. Ava (338/16) ima dvije godine. Jako je zaigrana i vesela, slaže se s ostalim psima. Rondo (359/16) ima dvije godine, obožava se igrati s lopticama, slaže se s drugim psima. Kesi (351/16) ima samo 10 mjesci. Pomalo je plaha, ali velika maza. Zak (371/16) ima godinu dana, voli se maziti i igrati. Zola (348/16) ima godinu i pol, draga je i umiljata, slaže se sa svim psima. Freya (339/16) ima tri godine, poslušna je, nezahtjevna i velika maza. Bak (9/17), mali niskopodni miš, kako ga volonteri zovu. Velika je maza i slaže se sa svima. Braco i seka (10 i 11/17) još nisu dobili ni ime. Imaju samo dva mjeseca i najteže podnose hladnoću.