RYAD - Više od 800 osoba za koje se vjeruje da su pripadnici Al Kaide poginulo je u vojnoj ofenzivi na tu džihadističku skupinu na jugu Jemena, priopćila je u ponedjeljak arapska koalicija koja u toj zemlji djeluje pod saudijskim zapovjedništvom.   "Operacija se završila (...) pogibijom više od 800 pripadnika Al Kaide i nekih njihovih čelnika te bijegom nekih džihadista te skupine", priopćilo je zapovjedništvo koalicije a prenosi saudijska službena agencija SPA.   Zadaća ofenzive koju je jemenska vojska vodila uz pomoć "specijalnih snaga Saudijske Arabije i Ujedinjenih Arapskih Emirata", bila je omogućiti jemenskoj vladi da "preuzme nadzor nad gradovima u rukama Al Kaide, napose Mukalom, koju smatraju bazom te skupine", dodaje se u priopćenju.   Jemenske snage uz zračnu potporu arapske koalicije oslobodile su u nedjelju Mukalu, glavni grad Hadramuta, koju je Al Kaida zauzela početkom travnja 2015., rekao je nešto ranije za AFP vojni čelnik.   "Ušli smo u središte grada (Mukale) i nismo naišli ni na kakav otpor džihadista Al Kaide koji su se povukli na zapad", prema pustinji u pokrajinama Hadramutu i Šabvi, dodao je taj čelnik u telefonskom razgovoru iz Mukale.   Al Kaida na Arapskom poluotoku (AQPA) koja se učvrstila u Jemenu i džihadistička skupina Islamska država (IS) iskoristile su rat u Jemenu kako bi proširile svoj utjecaj na jugu i na jugoistoku zemlje.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!