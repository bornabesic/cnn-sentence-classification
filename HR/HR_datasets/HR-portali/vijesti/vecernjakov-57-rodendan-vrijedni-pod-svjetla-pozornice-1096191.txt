Dugovječnosti i utjecajnosti Večernjakovih akcija najviše su doprinijeli Večernjakovi čitatelji, kao sudionici ili članovi žirija Osobite društvene mreže isplele su se kroz pet desetljeća potaknute brojnim Večernjakovim akcijama što pod svjetla pozornice dovode vrijedne, izuzetne ljude koji su zaslužili javni pljesak: sportaše, pisce, glumce, znanstvenike, političare, poljoprivrednike... Poticali smo kroz te akcije i zdrave stilove života, isticali trud zbog kojeg su se isplatili nečiji žuljevi. Dugovječnosti tih akcija najviše su doprinijeli Večernjakovi čitatelji, kao sudionici ili ocjenjivači. Najmlađi projekt, Zlata vrijedan, zahuktava se treću godinu. Upravo traje potraga za najboljim poljoprivrednim gospodarstvima, prema ideji Večernjeg lista i Ministarstva poljoprivrede. Priče o tim marljivim ljudima dokazuju da se uspjeti može i na selu. Više od pola stoljeća natječaja za Večernjakovu kratku priču (od 1964.) oblikovalo je važna književna imena, a etablirane pisce ponukalo da se okušaju ili potvrde u toj zahtjevnoj formi. Svake je subote kratka priča na zadnjoj stranici Obzora. Ulaznica više uvijek se traži za svečanu dodjelu Večernjakove ruže najpopularnijim osobama iz područja glazbe, filma, TV ili radijskih emisija u zagrebačkom Hrvatskom narodnom kazalištu u ožujku. “Europski Oscar” drugi je, neslužbeni naziv Večernjakova pečata, prepoznatljiva brenda u BiH i cijeloj regiji. Nagrade se zaslužnima u BiH, regiji, Europi i svijetu potkraj ožujka dodjeljuju u Mostaru. Dobili su ih i pape: Benedikt XVI. i Franjo. Jedan od najvažnijih društvenih događaja u iseljeništvu Večernjakov je izbor najpopularnijih Hrvata izvan domovine iz područja sporta, glazbe, glume i spektakla – Večernjakova domovnica. Već deset godina tradicionalno se održava u Bad Homburgu u Njemačkoj. Od prosinca 1972. traje jedna od najdugovječnijih Večernjakovih akcija – Nogometaš godine – i postala je najvrednija nogometna nagrada u Hrvatskoj. Već 38 godina Večernji list bira i najboljeg košarkaša u državi, a sve je više uzvanika iz godine u godinu i na dodjeli Večernjakove nagrade Vaterpolist godine. Sedam tisuća biciklista dovezlo se na prvu Večernjakovu biciklijadu 17. lipnja 1979. u Samobor, rekordnih 18.000 čitatelja bicikliralo je 29. svibnja 1983., a vozimo se i danas, najljepše subote ili nedjelje u lipnju.