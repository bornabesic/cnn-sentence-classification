Što je SDP-u, a osobito Hrvatskoj, trebalo politikantski provocirati proceduralna filozofiranja o tomu što jest ili nije napravljeno radi prestanka Sporazuma o arbitraži između Hrvatske i Slovenije!? Kao prvo, Hrvatska je jasno “urbi et orbi” rekla da zbog svjetskog presedana kojim je teško narušeno povjerenje izlazi iz kontaminiranog arbitražnog procesa. Pitanje je bi li i Arbitražni sud nastavio postupak da se eksces dogodio u ranoj, a ne u već poodmakloj fazi arbitraže. Ne stoji tvrdnja Peđe Grbina da Oreškovićeva i Plenkovićeva Vlada nisu ispoštovale Zaključak Hrvatskog sabora iz srpnja 2015. koji je obvezao Vladu “na pokretanje postupka za prestanak Sporazuma o arbitraži”. Pokrenula ga je još Milanovićeva Vlada. Zatim, čak i da su SDP-ova tumačenja Bečke konvencije o pravu međunarodnih ugovora ispravna, što to pitanje nisu i sami postavili na vrijeme!? Dakle, lani 5. kolovoza čim je istekao rok od 12 mjeseci od slovenskog prigovora na hrvatsku notifikaciju o pokretanju postupka za prestanak sporazuma (i primjenu mirovnih metoda iz članka 33. Povelje UN-a). Nakon toga, prema članku 66. Bečke konvencije za Hrvatsku je otvorena mogućnost da upućivanjem zahtjeva glavnom tajniku UN-a pokrene postupak mirenja pod okriljem UN-a.  Međutim, nema roka za podnošenje tog zahtjeva. Uostalom, sporazum propisuje i izvršenje arbitražne odluke u roku od šest mjeseci. Dakle, zahtjev UN-a vezano za prestanak sporazuma mogao je biti podnesen i lani 6. kolovoza, ali i nakon odluke Arbitražnog suda. Bi li za Hrvatsku bilo bolje da je već podnesen? Ne. U slučaju povoljne arbitražne odluke zahtjev UN-u s hrvatskog gledišta je nepotreban, pa i neinteligentan. Ako je arbitražna odluka nepovoljna za nas, a preporuka bi bila da poštujemo Arbitražni sud, sasvim je svejedno kad smo uputili zahtjev glavnom tajniku. A ako bi nam u UN-u dali za pravo u pogledu prestanka Sporazuma o arbitraži, onda bi nepovoljna odluka Arbitražnog suda bila samo argument više za tu mirovnu preporuku UN-a.