U sastavu Švicarske straže koja štiti pape od subote uvečer nalaze se dvojica stražara podrijetlom Hrvata. To su Nikola Špoljar (roditelji su mu 1974. iz Đakova otišli u Švicarsku gdje se on rodio), koji je u subotu prisegao, a drugi Hrvat, Andrew Galantay, odslužio je dvije godine u Švicarskoj straži u Vatikanu i za dva mjeseca se vraća u Švicarsku.  „Prisegnuti ovdje u Vatikanu u Švicarskoj straži velika je čast za mene i za cijelu moju familiju, za Crkvu. Tako nešto je nevjerojatno“, kazao nam je Nikola Špoljar, koji se za tu prisegu dugo pripremao, odnosno pripreme su duge i teške, te će sada u Vatikanu ostati dvije godine. Nakon srednje škole bio je u švicarskoj vojsci godinu dana i onda se prijavio za Švicarsku stražu.  Nikola Špoljar kaže kako ne zna što ga sve očekuje, a Andrew Galantay dodaje kako je dvije godine u Švicarskoj straži u Vatikanu vrlo odgovorno i teško, ali baš zato zanimljivo i nevjerojatno.  Kada Špoljaru spominjemo kako će biti postrojen pokraj Pape tijekom ceremonija, kaže da je to velika čast i gotovo da ne vjeruje da je tu u Vatikanu.  Rođen je u Švicarskoj, ali dobro govori hrvatski, jer, kako kaže, odlazio je svako ljeto baki u Đakovo. U Đakovu je, kaže, postao vjernik, odlazio je u katedralu...Švicarski stražari moraju biti i katolički vjernici. A u subotu prije prisege primio ih je i papa Franjo. Naime, švicarski stražari prisežu početkom svibnja u spomen na obilježavanje „bolnog, ali istodobno i slavnoga događaja“, kako je rekao Franjo, koji se zbio 6. svibnja 1527. godine. Tada su naime plaćeničke čete cara Karla V. zauzele i opljačkale Rim. Braneći uzmak pape Klementa VII. u Anđeosku tvrđavu. Od njih 189, život je izgubilo 147 gardista. Novaci Garde, u spomen na svoje slavne prethodnike, u dvorištu San Damasco, svake godine na taj datum, polažu svečanu prisegu. Ove godine priseglo je 40 novaka.  Franjo je rekao kako su danas švicarski stražari pozvani na ne manje zahtjevnu žrtvu od one koju su dali njihovi slavni prethodnici, jer trebaju služiti moći vjere, budući da vjera predstavlja grudobran i zaštitu protiv različitih ovozemaljskih sila i moći.   Vrijeme svoje službe u Rimu, mladi pripadnici Vatikanske straže, mogu iskoristiti i za svoje kulturno uzdizanje i duhovni rast.  