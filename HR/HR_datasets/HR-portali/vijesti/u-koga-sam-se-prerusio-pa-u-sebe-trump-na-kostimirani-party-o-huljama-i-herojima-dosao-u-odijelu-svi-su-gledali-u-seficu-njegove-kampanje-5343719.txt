Novoizabrani američki predsjednik Donald Trump nazočio je u subotu navečer kostimiranoj tematskoj zabavi "Villains and Heroes" u golemoj vili na Long Islandu, u vlasništvu jednog od svojih najvećih donatora, ali su ga novinari lako prepoznali jer je bio "prerušen" u Donalda Trumpa, glavom i bradom, prenose američki mediji. Trump je na tradicionalnu božićnu kostimiranu zabavu bogate obitelji Mercer stigao u odijelu i kravati s plavo-bijelim kvadratićima, a na upit novinara u koga se prerušio, odgovorio je: "U sebe." Mark Kauzlarich / REUTERS   Na partyju nije uočen nitko od Trumpove najbliže obitelji, ali su došli neki od stratega njegove izborne pobjede. Voditeljica Trumpove kampanje Kellyanne Conway utjelovila je Super Woman, a skorašnji Trumpov savjetnik u Bijeloj kući Steve Bannon ugledao se na svog šefa i odjenuo klasično odijelo. Pripadnici osiguranja su na tematskoj zabavi o "huljama i herojima" bili odjeveni kao 'bikeri' Hell's Angelsa. Lozinka za privremenu bežičnu mreža je bila "HeroesWin!". Mark Kauzlarich / REUTERS Kellyanne Conway, šefica Trumpove kampanje   Iz golema zdanja na Long Islandu odjekivala je glazba Adele, Lady Gage, Shakire, Celine Dion. Domaćin zabave Robert Mercer je jedan od izvršnih direktora 'hedge' fonda Renaissance Technologies. Kćerka Rebekah Mercer dio je Trumpova tranzicijskog tima.