Foto: Patrik Maček/PIXSELL  POVODOM Međunarodnog dana obitelji predstavnici Hrvatske udruge za ravnopravno roditeljstvo (HURR) prosvjedovali su na Trgu Svetog Marka protiv šikaniranja djece i očeva u procesu razvoda braka, navodeći da su mnogi muškarci u Hrvatskoj uskraćeni za svoje temeljno pravo viđati i provodeći vrijeme sa svojom djecom te da su šikanirani u centrima za socijalnu skrb i sudovima.  Uz zvižduke i sirene te transparente s natpisima "stop nasilju nad djecom i tatama", "tata sam, a ne bankomat", "dva doma i dva roditelja vrijede više od jednog" nekoliko desetaka prosvjednika željelo je skrenuti pozornost da djeca u Hrvatskoj nakon rastave braka trebaju uživati u pravu na oba roditelja, kao što su to riješile brojne zemlje Europske unije.   "Cilj skupa je upozoriti javnost da se u centrima za socijalnu skrb i na sudovima sustavno uskraćuju legitimna prava malodobne djece na podjednako vrijeme s oba roditelja, kao i upozoriti na praksu pojedinih centara za socijalnu skrb i sudova u kojima očevi kao roditelji nisu dobrodošli", rekao je na skupu predsjednik HURR-a Oliver Čanić.  Centri za socijalnu skrb pristrani i naklonjeni majkama  Svake godine, dodao je, 1.500 djece se nakon rastave braka 'rastaje i od jednog o roditelja', a u pravilu riječ je o očevima, dok su centri za socijalnu skrb u svojim postupanjima redovito pristrani i naklonjeni majkama.   Prema podacima Državnog zavoda za statistiku u Hrvatskoj se u više od 85 slučajeva dijete nakon razvoda braka povjerava majkama, u nešto više od 10 posto slučajeva očevima, a samo u 3,2 posto slučajeva stavlja pod zajedničku roditeljsku skrb.  "U Švedskoj je, primjerice, zajednička roditeljska skrb dostigla 45 posto, u Belgiji 28 posto, dok je u Hrvatskoj svedena na razinu statističke pogreške", ističe Čanić koji razloge takve situacije vidi u neznanju, nezainteresiranosti i pristranosti centara za socijalnu skrb i sudova.   Traže uvođenje zajedničke roditeljske skrbi  HURR stoga traži uvođenje zajedničke roditeljske skrbi uz 35 do 50 posto vremena sa svakim od roditelja kao prve opcije suda, osim u iznimnim slučajevima, donošenje novog Obiteljskog zakona kao i poštivanje članka 3. postojećeg zakona koji govori o načelu ravnopravnosti muškarca i žene u obiteljskom životu, a posebice u odnosu na roditeljsku skrb.  Traži također osnivanje obiteljskih odjela sudova, sankcioniranje nesavjesnih djelatnika centara za socijalnu skrb kao i nesavjesnih roditelja.   "Ne postoji nijedan znanstveni rad koji govori da je sadašnja praksa centara za socijalnu skrb i sudova prema kojoj roditelj, u pravilu otac, viđa dijete nekoliko sati tjedno i svaki drugi vikend, u najboljem interesu djeteta. Naprotiv, u posljednjih 20 godina postoji desetci znanstvenih radova koji kažu da je podjednako vrijeme djeteta s oba roditelja u najboljem interesu djeteta", naglasio je Damir Doroda, član HURR-a.  "Način na koji rade institucije u Hrvatskoj je kršenje Konvencije o pravima djece i Konvencije o temeljnim ljudskim pravima", zaključio je.