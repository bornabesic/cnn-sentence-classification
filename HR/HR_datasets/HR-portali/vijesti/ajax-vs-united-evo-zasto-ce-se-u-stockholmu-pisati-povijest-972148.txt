Foto: Getty Images NAKON što su u vodećim europskim ligama razriješena pitanja prvaka, sada slijedi i rasplet u europskim kupovima. Prvo je na rasporedu finale Europske lige u kojem će u srijedu, u Stockholmu, snage odmjeriti Manchester United i Ajax, a 3. lipnja u Cardiffu slijedi vrhunac sezone i okršaj Juventusa i Real Madrida u finalu Lige prvaka. Pobjednik Europske lige osim trofeja i novčane nagrade dobiva i ulaznicu za Ligu prvaka, što je posebno važno Unitedu koji je kroz prvenstvo ostao bez plasmana u elitno natjecanje Starog kontinenta. Ajax je kao nizozemski doprvak već osigurao vizu za kvalifikacije LP-a.Sutrašnji ogled na Friends Areni bit će sve samo ne prijateljski. Bit će to okršaj Ajaxove mladosti i Manchesterova iskustva.   "Oba kluba su u mojem srcu, ali nadam se da će Ajax pobijediti. U srijedu, 24. svibnja, za mene će postojati samo jedna ljubav, a to je Ajax", kazao je Edwin van der Sar, legendarni nizozemski vratar koji je branio za oba kluba i s oba je bio prvak Europe. U dresu Ajaxa to mu je uspjelo 1995. godine, a s Manchester Unitedom 2008.  "Vjerujem kako će to biti sjajna utakmica. Sudar mladosti i iskustva", dodao je 46-godišnji Nizozemac. Dok je Ajax u odabranom društvu trojice velikana (Bayern, Juventus i Chelsea) koji u svojim vitrinama imaju sva tri europska Kupa (Kup/Liga prvaka, Kup Uefa/Europska liga i Kup pobjednika kupova), Unitedu fali upravo ovaj za koji će igrati sutra. Crveni vragovi nikada nisu osvojili Kup Uefa ili Europsku ligu. Tri put osvojili su Kup/Ligu prvaka (2008., 1999., 1968.), a Kup pobjednika kupova jednom (1991.). "Vrijeme je da upotpunimo kolekciju", poručio je bivši Unitedovac Phil Neville. Premda Crveni vragovi ove sezone igraju ispod razine ugleda kluba, navijače raduje podatak kako Jose Mourinho u europskim finalima ima skor tri od tri. Na klupi Porta osvojio je Kup Uefa (2003.) i Ligu prvaka (2004.), dok je s Interom bio prvak Europe (2010.). Jedan je od samo petorice stručnjaka koji su bili prvaci Europe s dvama različitim klubovima, a to je uspjelo još jedino Ernstu Happelu (Feyenoord, HSV), Ottmaru Hitzfeldu (Borussia Dortmund, Bayern), Juppu Heynckesu (Bayern, Real Madrid) i Carlu Ancelottiju (Milan, Real Madrid).  Portugalski stručnjak u svom stilu dodatno je naelektrizirao atmosferu izjavom kako Ajax uopće nije ni trebao biti u finalu. "Ajax je sezonu počeo u Ligi prvaka i ispao je. Kako klub može u jednom sezoni igrati u dvama europskim natjecanjima? Ako momčad ispadne iz Lige prvaka, neka ide kući," poručio je Mourinho. Klub iz Amsterdama jedan je od četiriju klubova koji su osvojili sva tri europska trofeja. Kopljanici su četiri puta bili europski prvaci (1971., 1972., 1973., 1995.), a jednom su slavili u Kupu kupova (1987.) i Kupu Uefa (1992.). Međutim, posljednje finale nekog kupa igrali su 1996. kada su izgubili od Juventusa u Ligi prvaka. Zanimljivo je to da će Ajax u slučaju pobjede postati jedini klub koji je sve europske kupove osvojio u svim njihovim formama. Bio je pobjednik Kupa prvaka i Lige prvaka te pobjednik Kupa Uefa, a sada može osvojiti i Europsku ligu. Slavio je i u Kupu kupova koji se nije mijenjao, nego je ukinut. Finalni ogled u Stockholmu bit će njihov peti međusobni susret, a dosad je svaki klub upisao dvije pobjede. Ajax će u finalu biti bez Nicka Viergevera koji je u uzvratnom dvoboju polufinala protiv Lyona dobio crveni karton, dok je United bez ozlijeđenog Zlatana Ibrahimovića i suspendiranog Erica Baillyja koji je "pocrvenio" u polufinalu protiv Celte. Upitan je i nastup Chrisa Smallinga i Marouanea Fellainija. Utakmicu će suditi Slovenac Damir Skomina. VJEROJATNI SASTAVI: Ajax: Onana - Tete, De Ligt, Sanchez, Veltman - Klaassen, Schone, Ziyech - Traore, Dolberg, Younes Manchester United: Romero - Valencia, Blind, Jones, Darmian - Herrera, Fellaini, Pogba - Lingard, Rashford, Mhitarjan ZANIMLJIVOSTI I STATISTIKA VELIKOG FINALA Bit će ovo prvi put od 2002. da će Nizozemci imati predstavnika u finalu nekog europskog kupa. Posljednji put Feyenoord je prije 15 godina u finalu slavio protiv Borussije Dortmund. S druge strane, Englezima je ovo u zadnjih pet godina treće finale, svaki put u Europskoj ligi. Chelsea je osvojio naslov 2013. protiv Benfice, a Liverpool je izgubio od Seville prošle godine. Premda su i Ajax i United nogometni divovi, finale u Stockholmu bit će tek peti put da međusobno igraju u europskim kupovima. U prvom kolu Kupa Uefe 1976/77. Manchester je u dvjema utakmicama prošao dalje (0:1, 2:0), a prije pet godina u 1/16 finala Europske lige Crveni vragovi također su bili uspješniji (2:0, 1:2).  Bit će ovo treće englesko-nizozemsko finale u povijesti. Feyenoord je 1974. u dvjema utakmicama bio bolji od Tottenhama (2:2, 2:0), a Ipswich je sedam godina kasnije nadigrao AZ (3:0, 2:4). Otkako je nakon penala izgubio finale Lige prvaka 1996., ovo će biti Ajaxu prvo europsko finale. Posljednji put Ajax je osvojio naslov prvaka 1995., kad je u finalu 1:0 pobijedio Milan. Gol odluke postigao je Patrick Kluivert, a njegov sin Justin kao napadač Ajaxa sutra će pokušati ponoviti ono što mu je otac postigao prije 22 godine. Zanimljivo je to da je vođa obrane Ajaxa te 1995. bio Danny Blind, a njegov sin Danny u sastavu je Uniteda.  Ajax je igrao u osam finala i osvojio je šest naslova (ima i dva Europska superkupa), dok je United nastupio u šest, a osvojio je četiri trofeja (jedan Europski superkup). United je imao savršen niz u finalima, a onda im je dvaput u dvije godine naslov prvaka Europe uzimala Barcelona (2009., 2011.)  Finale u Stockholmu bit će 56. utakmica za Ajax ove sezone, što je klupski rekord. Samo su dva finala Kupa Uefe/Europske lige odlučena boljim izvođenjem udaraca s bijele točke. Sevilla je 2007. tako pobijedila Espanyol, a 2014. Benficu.  Devet golova postignuto je u posljednjim dvama finalima ovog natjecanja. Trener Uniteda Jose Mourinho slavio je u svih šest susreta protiv Ajaxa, svaki put kao trener Reala u Ligi prvaka. Friends Arena u Stockholmu prvi put će biti domaćin nekog europskog finala. Sjajni Marcus Rashford sudjelovao je u posljednjim četirima golovima za United u Europskoj ligi. Dvaput je zabio, a dva je asistirao. S druge strane, Hakim Ziyech ima četiri asista za Ajax u zadnjim trima utakmicama Europske lige.  Nijedan igrač ove sezone u Europskoj ligi nije više puta šutirao prema vratima protivnika od Ajaxova Bertranda Traoréa (16), a samo je Zenitov Giuliano (14) izravno sudjelovao u više golova nego Traoré (8-4 gola i 4 asistencije). Ajaxov Amin Younes sa 73 uspješna driblinga najbolji je dribler ovog natjecanja i sam ima više driblinga od sljedećih dvojice najboljih igrača u ovoj kategoriji. Paul Pogba ima 37, a Bertrand Traoré 31.