Donedavni čelnik Hrvatskog audiovizualnog centra (HAVC) Hrvoje Hribar gostujući u HTV-ovoj emisiji Nedjeljom u dva rekao je kako je nalaz revizije nakon kojega je podnio ostavku na mjesto ravnatelja HAVC-a tendenziciozan, neprincipijelan, cenzorski i zastrašujući. - Morao sam dati ostavku jer ću se jednog dana probuditi s konjskom glavom u krevetu ili će mi netko nešto podmetnuti u auto. Država gubi kontrolu nad procesima - dozvoljava da huškačka politika ide dalje, rekao je Hribar. - Državna revizija govori glasom autoriteta. Hrvatsko-audiovizualno vijeće odlučuje o sredstvima. Postoji mehanizam nadgledanja troškova. Revizija je pobrkala lončiće i zato je Europa strašno uznemirena, dodao je Hribar. - Državna revizija nije božanski sud, istaknuo je. Rekao je kako nije lako imati ovoliku količinu mržnje i agresije oko sebe. - HAVC je napravljen upravo zbog toga da Ministarstvo ne donosi odluke o programskom poslovanju, primijetio je. Naglasio je da HAVC nikad nije izdao ni jedan nalog bez pravovaljanog naloga ili ugovora: - Mogu se samo ispričati što nisam bio bezobrazniji prema Ministarstvu kulture, rekao je među ostalim. Iznio je iznimno teške optužbe na račun bivšeg ministra kulture Zlatka Hasanbegovića koji je uporno ukazivao na netransparentno poslovanje HAVC-a: - Otvorio je dokument na kojem je bio popis projekata i rekao "pa to su sve Srbi" te kako moramo naći način kako spriječiti te projekte. Rekao sam mu da mi nemamo uvid u nečiju nacionalnost. Hribarovih uvreda i optužbi nije bila pošteđena ni redateljica Ivona Juka, također njegova kritičarka. Naime, ona već godinama poziva na to da se provjeri kome se dodjeljuju i po kojim kriterijima sredstva HAVC-a: - Draga kolegica Juka postala je problem našeg društva. Zamolio sam je da nas poštedi svojih zdravstvenih problema – bila je uhićena u Irskoj. I mene je zvala telefonski za pomoć. To nije ugodno govoriti, ali moram objasniti. Taj incident Ivone Juke imao je dalekosežne posljedice. Kolegica Juka vrijeđala je drugu, talentiranu redateljicu, kojoj je govorila da je kurva. Spominjala je i četnike. Nastojao sam je zaštititi nakon tog problema u Dublinu. Koordinaciju udruga branitelja i stradalnika Domovinskog rata koja je podnijela nekoliko prijava protiv njega zbog načina na koji je dodijeljivao novac poreznih obveznika Hribar je nazvao "paragrupicom". Na pitanje kako to da je Nukleus film - koji je producirao film '15 minuta - masakr u Dvoru', a za koji je utvrđeno da činjenično neutemeljeno prikazuje da je Hrvatska vojska počinila zločin u Dvoru na Uni - ponovno dobio sredstva na natječaju, Hribar je rekao kako je to normalno. - Čim su vratili 250 tisuća kuna koje smo im dodijelili za taj film, mogli su sudjelovati na novom natječaju, tvrdio je Hribar, usprkos Stankovićevom inzistiranju da je to u suprotnosti s pravilnikom HAVC-a. Bivši ministar kulture Zlatko Hasanbegović javio se nakon emisije Nedjeljom u dva u kojoj ga je bivši ravnatelj HAVC-a Hrvoje Hribar teško optužio: - To nije istina, rekao je Hasanbegović HRT-u i napomenuo da je Hribarova bliska suradnica Nina Obuljen bila na svim sastancima, pa se nju može pitati što se tamo razgovaralo.