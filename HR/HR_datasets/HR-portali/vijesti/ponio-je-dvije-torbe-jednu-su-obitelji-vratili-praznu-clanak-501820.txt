Dino Molnar, mladi policajac koji je pronađen mrtav u ponedjeljak i za kojeg je utvrđeno da je počinio samoubojstvo u nedjelju navečer, kad je posljednji put odlazio iz kuće ponio je dvije torbe – u jednoj je bila odora, a druga je bila puna dokumenata. Sastanak s odvjetnikom To nam je otkrio pokojnikov brat Tomislav Molnar koji kaže kako je Dino u nedjelju poslijepodne roditeljima, s kojima je živio, kazao da ide u Varaždin na piće s jednom djevojkom, a da torbe nosi jer ne zna kad će se vratiti. S obzirom na to da je sutradan ujutro morao opet ići u Varaždin odvjetniku, rekao im je da želi imati spremnu uniformu. Smjena mu je u ponedjeljak bila od 15, a sastanak s odvjetnikom u 12 sati. Htio je biti siguran da će stići na vrijeme na posao. Dino Molnar pronađen je mrtav u policijskoj uniformi, a kad su obitelji vraćene njegove stvari poslije očevida, torba u kojoj su bili dokumenti bila je prazna. – Dino je u toj torbi nosio svoje papire, prijave, zakone... Kad su mi vratili njegove stvari, rekli su mi da su izuzeli jedan stick za kompjutor i jednu memorijsku karticu koje su našli u automobilu, ali nikakve dokumente nisu spominjali. No moja je majka vidjela da je torbu s dokumentima ponio sa sobom – rekao je Tomislav Molnar. Također dodao je kako nije pronađen Dinin privatni mobitel koji je ponio sa sobom. Drugi mobitel, službeni od Sindikata policije Hrvatske, čiji je bio povjerenik, ostavio je u nedjelju kod kuće. U Policijskoj upravi međimurskoj potvrdili su nam da su u jednoj torbi bili dokumenti, ali da su i oni izuzeti jer se radilo o službenim dokumentima koji nisu bili vlasništvo pokojnog policajca. Dokumente su izuzeli djelatnici PU međimurske, uprave o kojoj je Dino upravo pisao USKOK-u i MUP-u. U SPH-u su nam kazali da se Dino Molnar u ponedjeljak u 12 sati trebao sastati s odvjetnikom i glavnim povjerenikom sindikata zbog svoje prijave o korupciji u policiji koju je za Badnjak poslao USKOK-u i MUP-u, ali i SPH-u. MUP i Ravnateljstvo policije već treći dan ne odgovaraju na pitanja o slučaju Dine Molnara. Unutarnja kontrola radi Glasnogovornik je samo rekao da je Unutarnja kontrola izašla na teren po Molnarovoj prijavi i da se na tome radi. Iz vrha MUP-a i ravnateljstva, prema riječima Tomislava Molnara i glavnog povjerenika SPH-a Darija Umljenovića, nitko nije došao ni na posljednji ispraćaj. – Da je netko bio, vjerojatno bi mi prišao i izrazio sućut – rekao je T. Molnar. Iz MUP-a nisu odgovorili na naš upit je li tko bio na sprovodu. >>Brat Dine Molnara: Živio je za policiju, a policija ga je pokopala >>Pokopan policajac Molnar, ispratili ga roditelji, rodbina i prijatelji >>'Istražite sve okolnosti koje su dovele do smrti policajca Molnara' Stradavanje – Dino Molnar pronađen je mrtav u ponedjeljak u svom automobilu Glavni povjerenik SPH za PU međimursku Dario Umljenović smatra da nitko iz vrha MUP-a nije došao na sprovod Dine Molnara jer se zasad smatra da je riječ o samoubojstvu. No njegov čin zbog zlostavljanja ima sva obilježja stradavanja tijekom obavljanja službe. A to bi onda značilo dolazak počasnog voda na sprovod i ispaljivanje počasnih plotuna. Dino Molnar pokopan je bez tih počasti.