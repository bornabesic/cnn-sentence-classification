Hrvatska je u lipnju uz Cipar, Bugarsku i Španjolsku bila među zemljama Europske unije s najvećim padom stope nezaposlenosti u usporedbi s istim razdobljem prošle godine, iako je ona i dalje treća najviša u EU i četvrta najviša u dobnoj skupini do 25 godina, pokazuju najnoviji podaci Eurostata. Hrvatska je u lipnju zabilježila sezonski prilagođenu stopu nezaposlenosti od 13,2 posto, što je 0,1 postotni bod niže nego u svibnju. Bilježila je 244 tisuće nezaposlenih, odnosno dvije tisuće manje nego u svibnju i 66 tisuće manje u usporedbi s lipnjem 2015. godine, pokazuje izvješće europskog statističkog ureda. Više stope nezaposlenosti od Hrvatske su u EU imale samo Grčka (23,3 posto u travnju) i Španjolska (19,9 posto). Najniže stope nezaposlenosti bilježile su Malta (4 posto), Češka (4,1 posto) i Njemačka (4,2 posto). U usporedbi s godinom ranije, stopa nezaposlenosti pala je u 25 zemalja članica, pri čemu najviše na Cipru, s 15,1 na 11,7 posto, u Hrvatskoj, sa 16,2 na 13,2 posto, u Bugarskoj, s 9,7 na 7,2 posto te u Španjolskoj, s 22,3 na 19,9 posto. U Belgiji i Estoniji stopa nezaposlenosti nije se mijenjala te je iznosila 8,5 odnosno 6,7 posto, dok je u Austriji porasla s 5,7 na 6,2 posto. U lipnju je u 28-članom EU sezonski prilagođena stopa nezaposlenosti ostala nepromijenjena u odnosu na mjesec prije, na 8,6 posto, dok je u odnosu na lipanj 2015. smanjena za 0,9 postotnih bodova, pokazalo je najnovije izvješće europskog statističkog ureda. Time se u EU u cjelini zadržala na najnižoj razini od ožujka 2009. godine. U 19-članoj eurozoni također je naprema mjesecu ranije ostala nepromijenjena, na 10,1 posto, najnižoj razini od srpnja 2011. godine. U lipnju prošle godine iznosila je 11 posto. Eurostat procjenjuje da je u EU u lipnju bilo 20,986 milijuna nezaposlenih, od čega 16,269 milijuna u eurozoni. Na mjesečnoj razini te su brojke smanjene za 91 tisuću u EU i za 37 tisuća u eurozoni,  a na godišnjoj razini za 2,114 milijuna u EU i za 1,363 milijuna u eurozoni. Od ukupnog broja nezaposlenih u Uniji, njih 4,194 milijuna odnosi se na mlade u dobi do 25 godina, od čega su 2,915 milijuna mladi bez posla u eurozoni. Pritom je u lipnju u 28-članom EU broj nezaposlenih mladih na godišnjoj razini smanjen za 492 tisuće, a u eurozoni za 248 tisuća. Stopa nezaposlenosti mladih u EU iznosila je 18,5 posto i bila je manja za 2,1 postotni boda u usporedbi s lipnjem prošle godine. U eurozoni se spustila na 20,8 posto, s 22,5 posto godinu dana ranije. U Hrvatskoj je stopa nezaposlenosti mladih iznosila 30,1 posto, pokazuju podaci za drugo tromjesečje 2016. godine. Više stope imale su samo Grčka (47,4 posto u travnju), Španjolska (45,8  posto) i Italija (36,5 posto). Najniže stope nezaposlenosti mladih u lipnju su zabilježene na Malti (6,9 posto) i u Njemačkoj (7,2 posto). >> Broj nezaposlenih pada zbog sezone i migracijskih trendova, 58% nezaposlenih ima srednju školu 