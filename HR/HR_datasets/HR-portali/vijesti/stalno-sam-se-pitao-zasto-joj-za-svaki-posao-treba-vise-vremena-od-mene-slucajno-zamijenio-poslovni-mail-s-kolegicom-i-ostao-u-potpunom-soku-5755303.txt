Martin Schneider iz Philadelphije, "Grada bratske ljubavi", stalno se pitao zašto njegovoj kolegici Nicole Pieri treba više vremena nego njemu za gotovo svaki posao koji je odrađivala s klijentima. Jednog dana je razgovarao s redovnim klijentom kad je primijetio da se dotični u njihovoj komunikaciji ponaša otresito, bahato i gleda na njega s visoka. Isprva mu nije bilo jasno o čemu se radi, a tada je shvatio da mailove zabunom potpisuje s imenom kolegice Nicole, s obzirom na to da koriste zajednički inbox. Kad je klijentu u sljedećoj poruci otkrio da zapravo priča s Martinom, promjena u njegovom ponašanju bila je drastična. Njegovi mailovi odmah su bili naglašeno pozitivnog tona, zahvaljivao mu je na sugestijama koje je do maloprije ignorirao, brzo je odgovarao, a njegova pitanja nazivao je "odličnima". Pritom se u njegovom načinu obraćanja klijentu nije promijenilo baš ništa, osim činjenice da je sugovornik sada znao da priča s muškarcem. Naravno, Martin je domah posumnjao da je u pitanju seksizam u ponašanju prema njegovoj kolegici te ju je upitao da li se s tim susreće na poslu. Njezin odgovor bio je - "ne baš cijelo vrijeme, ali uglavnom". U namjeri da se dodatno uvjeri koliko je teže kolegici raditi i komunicirati s klijentima samo zbog činjenice da je žena, Martin je na dva tjedna koristio potpis Nicole u svojoj komunikaciji, dok je ona koristila njegov. I kako sam kaže, bio je to pravi pakao. Svako pitanje i svaka sugestija koju je dao prihvaćana je sa skepsom. Ton e-mailova koje je dobivao bio je podcjenjivački. Klijenti koje je prije mogao "odraditi u snu" bili su osorni prema njemu. Jedan od njih ga je upitao i je li u vezi. S druge strane, Nicole je procvjetala - dva tjedna koja je radila s Martinovim potpisom na e-mailovima bila su joj uvjerljivo najproduktivnija na poslu.  - Shvatio sam da je jedini razlog zbog kojeg joj treba više vremena u radu s klijentima taj da ih mora natjerati da je poštuju. Za vrijeme koje bi joj trebalo da to uradi, ja bih već bio na pola posla s drugim klijentom. Nisam bio ništa bolji u svojem poslu od nje, samo sam imao nevidljivu prednost - napisao je Martin na svojem Twitter profilu, gdje ispričao i ostatak priče. Pa ipak, nije ga najviše šokirala činjenica da dobiva bolji tretman samo zato što je muškarac, nego to što je Nicole svoj teži put s klijentima prihvatila bez pogovora. Ono što je njemu bio pakao, njoj je bila svakodnevica. Uostalom, kako mu je rekla, već je navikla na seksizam na radom mjestu, ali i izvan njega. Uz sav napredak koji je društvo ostvarilo u zadnjih nekoliko stoljeća, uz čovječanstvo koje je putovalo izvan svojeg planeta i razvilo uređaje pomoću kojih potezom prsta možete doći do svih informacija poznatih čovjeku, ostaje činjenica da još uvijek nismo daleko napredovali u poštivanju  i uvažavanju jedni drugih.