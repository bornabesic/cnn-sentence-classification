>>> NOVO 0:12 Rasprava je završila. Posljednjih nekoliko sati u dvorani je bilo prisutno tek nekoliko zastupnika. Predsjednik Sabora Božo Petrov najavio je da će glasovanje biti u petak u podne. Miroslav Tuđman (Klub zastupnika HDZ-a) kazao je da su pri formiranju zahtjeva za izglasavanje povjerenja Barišiću korištene dezinformacije, krivotvorine i manipulacije, te da je Odbor za etiku bio politički instrumentaliziran. "Odbor koji je iznio ovo stajalište se raspao upravo zato što se išao politički instrumentalizirati od današnje oporbe prije nego što je donio svoj sud jer je to bilo, znači, naručeno mišljenje, rasprava s 9 članova se svela na 5 članova", kazao je Tuđman. "Ovo su političke diskvalifikacije, na njega idu dezinformacijama. Ako imate argumente, idite s njima, a ne s krivotvorinama", poručio je oporbi Tuđman. Naglasio je da su Sveučilište u Zagrebu i Sveučilište u Splitu dalo iskaz da Barišićev rad nije plagijat, te da je to potvrdio i Rektorski zbor. Tuđman je također predložio da Vlada nabavi znanstvenoj zajednici softver za utvrđivanje plagiranja, poput onog koje koriste mnoga svjetska sveučilišta, ocijenivši da bi to bio najučinkovitiji potez borbe protiv plagiranja u Hrvatskoj. "Posežete za difamacijama kada vam se ne svidi odluka nekog tijela", kazao je SDP-ov Peđa Grbin na dovođenje u pitanje vjerodostojnosti Odbora za etiku i visoko obrazovanje."Da sam ja pripremajući seminar ili diplomski rad i da sam upotrijebio vaš znanstveni rad, a da ga nisam citirao - da li bih diplomirao?", upitao je Grbin. Ako Barišić ne da otkaz, onda će otkaz morati dobiti Odbor za etiku i visoko obrazovanje, zaključuje Predrag Matić (SDP). Nada Turina-Đurić (Klub HNS-a i HSU-a) smatra da je Odbor za etiku meritum i da je ministar Barišić trebao podnijeti ostavku."Kako ćemo nametati standarde djeci u školama kad na čelu ministarstva imamo osobu koja je od meritornog tijela proglašen plagijatorom", upitala je. "Premijer je priznao da ste napravili propust,po njemu niste plagijator već ste roba s greškom i kao takav ne možete biti ministar obrazovanja. To je stav HNS-a i HSU-a", poručila je. Turina-Đurić razočarana je također što je premijer Andrej Plenković minorizirao odluku Odbora, a na površinu izvukao odluke Sveučilišta u Zagrebu i Splitu ."To je promašeno", ocijenila je. Sabina Glasovac (SDP) poručila je da Barišić više ne može biti ministar. "Ja ću moći pogledati u oči svakog roditelja, nastavnika, znanstvenika jer smo pokušali ovdje poslati poruku kako je nedopustivo prepisivati i ulaziti u sukob interesa.", kazala je, dodavši da se radi o poruci novim generacijama. "Vi ste primjer i uzor, a mi ne želimo da budete primjer i uzor našoj djeci". Ivan Pernar (Živi zid) također je pozvao Barišića na ostavku, pritom optuživši HDZ za kriminal i izvlačenje milijuna iz javnih tvrtki. Miroslav Tuđman (HDZ) odgovorio mu je da vrijeđa sve zastupnike i da je takvo ponašanje nedopustivo te pozvao da ga se spriječi svaki puta kada daje takve kolektivne optužbe. Na zamjerke Gordana Marasa (SDP) što MOST ne sudjeluje u raspravi, javio se za repliku Miro Bulj (MOST) spočitnuvši SDP-u da je digao ruku za plagijatoricu za člana Ustavnog suda. "Možete me prozivati, ali zasigurno neću glasovati kako vi kažete", poručio je. Barišić je završno odbacio sve optužbe na svoj račun. -------------------------------- 21:35 Ministar znanosti i obrazovanja Pavo Barišić rekao je u četvrtak u Saboru da je žrtva medijskog linča, ali da ga to nije omelo u obavljanju poslova u resoru i da će se zalagati za podizanje ugleda i statusa djelatnika u obrazovanju. "Moj slučaj dokaz da svatko može biti žrtva medijskog linča u političkom obračunu", kazao je Barišić. Ponovio je da nije plagijator i istaknuo da će se zalagati protiv prakse plagiranja i prepisivanja. "Ovo što me prati od prvog dana, afera fusnota, nije me omelo u obavljanju poslova u resoru. To me još više učvrstilo u nastojanjima zauzimati se za reformu i modernizaciju obrazovanja, unapređenje sustava znanosti i tehnologije i da ću u tom duhu truditi se i dalje dovesti učenike u središte procesa obrazovanja", kazao je. Poručio je da će se posebice zauzimati za podizanje ugleda i poboljšanje statusa u društvu učitelja, nastavnika, profesora, znanstvenika kao i svih djelatnika u cjelokupnom obrazovnom procesu i znanosti. "Smatram da je to primarno područje na kojemu bih molio da se prosuđuje moj rad. A raspravu o akademskim pitanjima ostavimo za tijela koja se time bave", rekao je. Podršku mu je dao Željko Reiner (HDZ) koji je naglasio da je jasno da nema plagijata i da je sad počela priča o "svemu i svačemu". "Nema smisla više raspravljati jer kristalno jasno je razjašnjeno da niti je što plagirano niti prepisano", rekao je Reiner. Na stranu Barišiča stao je i Ivica Mišić (PH) ustvrdivši da ima pravo biti u stolici ministra jer ga je podržala znanstvena zajednica na što je Barišić rekao da je ponosan na reakciju akademske zajednice. Bojan Glavašević (SDP) poručio je ministru da je predmet javnog interesa, a ne žrtva medijskog linča. "Nitko vas nije napadao kao čovjeka, već kao ministra", kazao je. S njim se složila i Sabina Glasovac (SDP) ustvrdivši da se želi ubiti glasnika, ali se, kazala je, ne može ubiti istina. -------------------------------- 19:08 Branimir Bunjac u ime Živog zida zahtijeva da se danas još odradi samo rasprava po klubovima, a da se pojedinačne rasprave nastave u petak ujutro jer bi uz ovakav tempo i enormnu količinu replika rasprava mogla protegnuti do 4 ujutro. Predsjedavajući Gordan Jandroković je odbacio Bunjčeve kritike, naveo da je već bilo situacija u kojima se zasjedalo do kasno u noć te da će sjednicu nastaviti voditi u skladu s Poslovnikom. SDP-ovac Arsen Bauk kratko je zatim dometnuo: "Tko preživi pričat će, bolje od one tko prepiše preživjet će". -------------------------------- 19:06 Premijer Andrej Plenković je, braneći u četvrtak ministra znanosti i obrazovanja Pavu Barišića u Saboru, kazao da je rasprava promašila "meritum" problema jer nije riječ o plagijatu, već o tehničkom propustu. "Cijela priča svodi se na fusnotu u kojoj fali referenca. Je li plagijat ne staviti refrencu u fusnotu i je li to razlog za smjenu ministra?", upitao je Plenković, dodavši da bi bilo dobro cijelu priču svesti u realne, zakonske, institucionalne okvire i da Barišić dobije šansu. Nabrojio je također institucije koje su utvrdile da nije riječ o plagijatu, Sveučilište u Zagrebu i Sveučilište u Splitu, nakon čega se čuo pljesak u sabornici. Premijer je kritizirao oporbu rekavši da se nije baš dobro pripremila za raspravu i nije govorila o meritumu problema. "Ponavljali ste uporno iste teze, ljepili etikete, prozivali ministra plagijatorom, mene falsifikatorom, kao da ste imali trening u sound biteu", kazao je Plenković. Spočitnuo im je i to da su sve argumente gradili uz pomoć profesora Ivana Đikića, kojega je nazvao "eksternaliziranim savjetnikom preko Atlantika". Plenković je istaknuo da su znanost i obrazovanje temelj društva, da o tome Vlada želi konsenzus, te da je zato imenovao novo stručno povjerenstvo za provedbu strategije obrazovanja u kojemu su i predstavnici oporbe. Replicirajući zastupniku Živog zida Ivanu Pernaru, koji je ustvrdio da zaključak kako ministar nije kriv u velikoj mjeri i da zato ne bi trebao dati ostavku, a kada bi bio kriv u velikoj mjeri bi trebao dati ostavku, Plenković je naglasio da nije riječ o plagijatu već propustu i pogrešci. "Ovo nije plagijat, već je riječ o tehničkom propustu. Točka. To je bit", rekao je Plenković. Ministar znanosti i obrazovanja Pavo Barišić obrativši se zastupnicima utvrdio je da oporba nema ideja i program i da je zato pokrenuta hajka na njega. "Kada ideja i programa nema, onda preostaje metoda hajka... Riječi izrečene o meni u ovom visokom domu pokazale su se prozirnim konstrukcijama i zato mnoge ubrzo isčeznule iz javne upotrebe", kazao je Barišić. "Ne preostaje mi ništa ništa drugo nego braniti se kao da se borim protiv sjena i oporeći optužbe", dodao je Barišić ponovivši da nema ni govora o plagijatu. Izlaganja Plenkovića i Barišića izazvale su brojne replike zastupnika. Gordan Maras (SDP) zamjerio je Plenkoviću spominjanje profesora Đikića poručivši da bi bilo dobro da ima više takvih stručnjaka i da Vlada ima takve suradnike. Uručio je Plenkoviću Đikićev rad da ga prouči, ocijenivši da bi onda možda promijenio mišljenje. Plenković je odgovorio da nije sporan Đikić, te da je s njim razgovarao i telefonski, ali da je pravo pitanje je li to ključ rasprave ili nešto drugo." Bit je politička utakmica, stabilnost i nestabilnost Vlade, funkcioniranje Vlade, ministarstava..", kazao je. Sabina Glasovac (SDP) prozvala je ministra Barišića za niz drugih propusta, na što je Plenković ustvrdio kako je očito došlo do faze "visoke iziritiranosti i da što god on napravi neće biti dobro". Željko Jovanović (SDP) upitao je je li premijer upoznat s novim slučajem autoplagijata doktorata ministra Barišića. "Je li problem u samo jednoj fusnoti ili je kasnije ispravljao i druge dijelove svog rada", upitao je, na što je Pleković rekao da je tu riječ o promocijskim pravilima sveučilišta u Augsburgu. Arsen Bauk (SDP) zaključio je da u raspravi upadljivo nedostaju predstavnici jednog kluba, referirajući se na odluku Kluba Mosta da ne sudjeluje u raspravi. "To pokazuje da ih u mjesec dana niste uspjeli uvjeriti u to što govorite, nijedan se nije javio na replike ili raspravu, ni u pojedinačnoj raspravi", kazao je Bauk, dobacivši Plenkovići koji se u nekoliko navrata šetao po sabornici " Počeli ste prakticirati hodanje kad ste izbjegli stupanje". Mirando Mrsić (SDP) je kazao da odluku o tome je li nešto plagijat može donijeti samo etičko povjerenstvo  jer ono ima mandat Sabora i Vlade, na što je Plenković uzvratio da se ne može oteti dojmu o "orkestiranoj vježbi s jasnim političkim ciljevima" te dodao da su četiri člana napustila to povjerenstvo. Zamjerio je također oporbi zašto nije napravili vlastitu analizu slučaja Barišić. Odgovorio mu je Davor Bernardić (SDP) istaknuvši da političke stranke nisu tu da rade analize, a nadovezao se Saša Đujić (SDP) ustavrdivši da se želi minimalizirati problem. "Šaljete poruku da vam nije bitno mišljenje akademske zajendice, etičkog povjerenstva, da ste Vi meritum, da ste jedino Vi u pravu. Nakon Vašeg igrokaza šetanjem po sabornici, dobacivanjem, bahatim držanjem, Vi niste flasifikator, Vi ste imitator", rekao je Đujić. -------------------------------- 18:52 Nakon rasprave predstavnika nekoliko klubova zatražena je 10-minutna stanka. -------------------------------- 17:50 Predsjedavajući Željko Reiner potvrdio je da će glasovanje o povjerenju biti u petak. -------------------------------- 17:12 - Od 19. stoljeća nije bilo silovitih i grubih napada kao što sam ja to doživio od prvoga dana. Čini mi se da je to postala borba jednog dijela oporbe. Kada ideja i programa nema, onda preostaje metoda hajka. Neistine izrečene o meni pokazale su se prozirnim konstrukcijama, zato su brojne odmah iščezle iz javne komunikacije, ali je ostala prašina koja će se još dugo kovitlati i padati na medijsko tlo, rekao je braneći sebe ministar Pavo Barišić. -------------------------------- 16:50 - Nakon što su SDP-ovci Nenad Stazić, Domagoj Hajduković, Sabina Glasovac, Bojan Glavašević te Gordan Maras jednoglasno ustvrdili kako Barišić mora otići, zastupnicima se obratio premijer Plenković koji je stao u obranu ministra Barišića. - Svi se slažemo da su znanost i obrazovanje temelji hrvatskog društva. Želimo konsenzus i pluralizam. Ministar Barišić i ja smo imenovali novo povjerenstvo za provedbu strategije. Ono je sastavljeno na temelju pluralizma. Želimo poslati signal da je društveni konsenzus važan, kao što vi govorite, o ovom kapitalnom pitanju hrvatske budućnosti. Toliko o tome da ne vodimo dijalog. Drugo, oko same rasprave. Čini mi se da je 2012. isto bila rasprava o ministru obrazovanja i znanosti, pa je argument bilo da je rano za raspravu o povjerenju, da to nije dovoljno za ocijeniti njegov rad. Čini mi se da se priča ponavlja, a situacija je drukčija - kazao je Andrej Plenković uvodno, prenosi N1. - Svedimo ovu priču u zakonske okvire. Hrvatska zaslužuje bolje i više. Mi kao Vlada ćemo se truditi da radimo više i da u fokus javnosti stavljamo ono bitno, a da u fusnotama ostane ono nebitno i sekundarno - rekao je Plenković. - Je li to razlog da vi blatite čovjeka koji se primio jednog od najvažnijih resora u Vladi - zbog fusnote, poručio je Plenković oporbi. - Javnost mora znati o čemu govorimo. Mi sada svi znamo strana 301, fusnota broj četiri. To je sedam godina nakon što je bio ministar. Povjerenstva su odlučivala četiri godine prije nego što je postao minitar - ponovio je premijer. - Žao mi je što se niste bolje pripremili za ovo. Žao mi je što ministar Barišić proživljava neugodu. Zastupnik Stazić je rekao da će ministru Barišiću svaki dan se lijepiti etikete. Nije to dobro. Radi sitnice. Lijepili ste etikete, ministra prozivali plagijatorom. Ali dobro, i to je isto demokracija. Đikić vam je očigledno savjetnik preko Atlantika, pa vam detaljno čita i šalje, i vi ubacujete to u zahtjeve i tako gradite argumente - nastavio je. - Jako cijenim doktora Đikića, nije on sporan. Ja sam s njim razgovarao telefonski. U jednom trenutku kazao je kako sam mu ja ponudio mjesto savjetnika, no nisam. Međutim, što vi niste analizirali tekst nego ste se u formalnom zahtjevu Vladi pozvali na Đikića? Što vi niste sami sjeli i čitali? Ja sam se pripremio za ovu raspravu, vrlo detaljno smo prošli kroz ovaj sustav, sve smo temeljito pogledali, i sve se svelo na ono što sam vam rekao. Je li to ključ ove rasprave ili nešto drugo? Bit je politička utakmica, stabilnost, nestabilnost Vlade, satabilnost koalicije... To je ok. Bit je politička utakmica i mi ćemo to tako odigrati - zaključio je premijer. -------------------------------- 16:17 Predsjednik SDP-a Davor Bernardić pozvao je u četvrtak premijera Andreja Plenkovića da smijeni ministra obrazovanja i znanosti Pavu Barišića, te da bude "reformator, a ne falsifikator" i pošalje poruku da se takve stvari ne mogu tolerirati. Raspravu i glasovanje o povjerenju Barišiću iniciralo je 45 oporbenih zastupnika, a u sabornici je prate Plenković i Barišić. Bernardić, noseći bedž s natpisom "Djeci znanje, a ne prepisivanje", uvodno je kazao da nije bitan ministar i kako se zove, već kakav primjer želimo dati djeci jer je iz svega očito da je ministar varao. "Upotrijebite razum i budite reformator, a ne falsifikator. Sustav počinje danas i ovdje u Saboru, građani očekuju da ispravljamo nepravde", poručio je Plenkoviću. Goran Mehkek / HANZA MEDIA   Podsjetio je kako je saborski Odbor za etiku u znanosti i visokom obrazovanju presudio da je Barišić varao, a da su se tome u prilog izjasnili i mnogi kredibilni znanstvenici. Dodao je kako falsificiranjem društvo ne može krenuti naprijed. "U rujnu je 40.000 prvašića krenulo u osnovnu školu i uče kako je važno igrati po pravilima", kaže Bernardić, zato je važno da se u sustavu obrazovanja poštuju pravila i stvori atmosfera u kojoj je vrijedno raditi. Potkrijepio je to primjerom prepisivanja na državnoj maturi zbog čega se učenika automatski isključuje. "Barišić nije ni trebao postati ministar, izglasavanje povjerenja ne može promijeniti sustav, ali može poslati poruku upozorenja da se ovakve stvari ne mogu tolerirati". Po Bernardićevu mišljenju, Plenković brani Barišićai "zbog ega ili pojedinačnih interesa". Svatko posjeduje onoliko taštine koliko mu nedostaje razuma, citirao je Nietzschea, poručivši da je Barišić opterećenje cijelom obrazovnom sustavu. "Želeći dobro Hrvatskoj trebate sami inicirati promjenu ministra. Želite li da vas ljudi pamte kao reformatora ili samo kao predsjednika Vlade", rekao je Bernardić premijeru, te pozvao Most da bude dosljedan. Za kraj je citirao stihove Prljavog kazališta "'Danas učim sina hodati, prvi korak je najvažniji, pobjede su porazi, kad se obraz pogazi". Ivan Vrdoljak (HNS) poručio je da krajnji cilj nije smjena Barišića već braniti Hrvatsku kakvu želimo i u kakvoj želimo odgajati i obrazovati našu djecu. Dodao je da treba poštovati odluku saborskog Odbora za etiku, koji je zaključio da je u pitanju plagijat. "Ako plagijat prvog čovjeka obrazovnog sustava u Hrvatskoj prođe nekažnjeno, s kojim legimitetom i autoritetom će učitelji i profesori kažnjavati prepisivanje učenika u školama", upitao je Vrdoljak. Želimo Hrvatsku koja poštuje vlastite institucije i koja ne prihvaća "alternativne činjenice" umjesto istine, dodao je. -------------------------------- 16:07 - Mostov zastupnik Nikola Grmoja izjavio je kako Mostovi zastupnici neće sudjelovati u raspravi o povjerenju Barišiću, već će tijekom glasovanja iznijeti svoj stav o oporbenom zahtjevu da mu Sabor izglasa nepovjerenje zbog optužbi za plagiranje, kao i funkcioniranju Vlade. "Most neće sudjelovati. Smatramo da je inicijativa koju su pokrenuli zastupnici SDP-a i HNS-a apsolutno moralno dvojbena, jer moralne lekcije idu držati oni koji su glasovali za dokazanu plagijatoricu u Ustavni sud. Kada smo mi prosvjedovali protiv toga, tada im to nije smetalo. Nećemo sudjelovati, a naš stav o ministru Barišiću i daljnjem funkcioniranju Vlade ćemo iznijeti kod glasovanja", rekao je Grmoja. Goran Mehkek / HANZA MEDIA   -------------------------------- 15:50 Za riječ se javio i Ivan Pernar koji je rekao kako se slaže s Bernardićem, a onda je skrenuo na drugu temu. - Da HDZ ima srama, oni bi 24 milijuna kuna koje su ukrali iz kase državnih poduzeća i kanalizirali u svoju firmu HDZ, oni bi to vratili - rekao je Pernar. Predsjedavajući Goran Jandroković ga je prvo opomenuo, a onda i poručio: - Imali ste i vi svoje žute kuverte. -------------------------------- 15:47 - Ja nisam sudac i meni je nelagodno ovdje. Vidim čovjeka drugi put u životu - kazao je Bernardić. -------------------------------- 15:42 Dražen Bošnjaković (HDZ) rekao je da je pola Odbora za etiku podnijelo ostavke zbog političkih pritisaka i pokušaja manipulacija. - Pa vi ste za te ljude dignuli ruku. Izabrani su ovdje u Saboru - odgovorio mu je Bernardić. Kazao je da su, ako ne smijene ministra, de facto optužili Odbor za etiku u znanosti i obrazovanju da su postupili neetično. -------------------------------- 15:38  Za repliku se javio i Željko Reiner (HDZ): - Koji su to dijelovi plagirani, ako jesu. Nitko o tome ne govori nego se prihvaća jednostavno da je rad plagiran To je politikanstvo! - naglasio je Reiner. -------------------------------- 15:35 Miroslav Tuđman (HDZ) pitao je Bernardića kada će početi igrati po pravilima. Naglasio je da je više institucija dalo svoj iskaz da nije riječ o plagijatu. - Tijela Sveučilišta u Zagrebu proglasila su Barišićev rad legitimnim - rekao je Tuđman. Bernardić mu je uzvratio da je profesor s istog fakulteta kao i Barišić. -------------------------------- 15:30 Uslijedila je replika Josipa Borića iz HDZ-a na izlaganje Vrdoljaka i Bernardića u kojoj se osvrnuo na stanje u SDP-u pa je predsjedavajući Božo Petrov zamolio zastupnike da se drže teme. Goran Mehkek / HANZA MEDIA   -------------------------------- 15:15 Nakon Bernardića riječ je uzeo Ivan Vrdoljak koji je također pozvao Barišića na ostavku. - Nebitni su moji stavovi ili premijera Plenkovića. Ako prvi čovjek ministarstva znanosti nosi teret plagijatora, kakva će nam biti djeca? - rekao je Vrdoljak i naveo četiri razloga za smjenu Barišića. Prvo je očuvanje digniteta demokratskih institucija, drugo je očuvanje sustava obrazovanja, treće je držanje i podizanje standarda u politici, a četvrti je poštivanje struke u društvu. - Nipošto ne smijemo pokazivati da je nekim političarima dozvoljeno ono što običnim građanima nije - kazao je Vrdoljak. ------------------------------- 15:00 Sjednica je nastavljena. U ime 45 zastupnika koji su predložili pokretanje pitanja povjerenja Pavi Barišiću govorit će Davor Bernardić, Arsen Bauk, Sabina Glasovac, Peđa Grbin, Damir Tomić, Ivan Vrdoljak i Goran Beus Richembergh. - Institucija hrvatske države zadužena za etiku u znanosti je presudila da je ministar Barišić lagao - kazao je predsjednik SDP-a Davor Bernardić.  - Barišić nije trebao ni postati ministar i treba poslati poruku da se u Hrvatskoj ovakve stvari ne smiju tolerirati - kazao je Bernardić. Goran Mehkek / HANZA MEDIA   - Građani od nas očekuju da ispravljamo nepravde, pa ajmo ih onda ispraviti. Ako varaš, moraš snositi posljedice i ministar to mora znati - naglasio je Bernardić i pozvao zastupnike Mosta da budu dosljedni te za kraj izlaganja citirao pjesmu Prljavog kazališta: 'Danas učim sina hodati, prvi korak je najvažniji. Pobjede su porazi, kad se obraz pogazi.' -------------------------------- NOVO 12:20  - Šef SDP-a Davor Bernardić u Saboru je prigovorio zbog odgađanja rasprave o ministru Barišiću:  - Potpuno je neprimjereno i namjerno zavlačenje rasprave o ministru Barišiću. Možda nove činjenice koje su se pojavile tijekom dana na portalima su uzrok tome - rekao je Bernardić i dodao:  - Poručujete da obrazovanje, rad i trud nisu bitni - zaključio je šef SDP-a. --------------------------------- 11:10  - Rasprava o smjeni ministra Barišića u Saboru počet će tek u 15 sati, iako je ranije najavljeno da će se održati odmah nakon sjednice Vlade, javlja N1 televizija. Bojan Glavašević iz SDP-a je odmah prokomentirao odgodu za N1:  - To je ružna finta koju su izveli, u interesu im je da se što manje toga prenese po medijima, to je zapravo njihov način da se reducira prostor za raspravu za koju ima jako puno prijavljenih, jer će rasprava koja počne u 15 sati završiti tko zna kad. --------------------------------- 11:00 - Zastupnik Mosta Nikola Grmoja rekao je novinarima u Saboru da Marijan Hanžeković postavlja u svoje medije ljude koji imaju zadatak "rasturiti Most tamo gdje je Most najjači", referirajući se na aferu kuma Bože Petrova za kojeg se govori da navodno upravlja Hrvatskim vodama. --------------------------------- 10:15 - Predstavnici više udruga okupljenih u GOOD inicijativu u četvrtak su pred Saborom, uoči rasprave o oporbenom zahtjevu za iskazivanje nepovjerenja ministru znanosti i obrazovanja Pavi Barišiću zbog optužbi za plagiranje, zastupnicima dijelili letke, tzv. šalabahtere u kojima pozivaju na Barišićevu smjenu te ga prozivaju za neetičnost. Martina Horvat iz GOOD inicijative izjavila je novinarima kako je vlast HDZ-a i Mosta u predizbornoj kampanji građanima obećala vjerodostojnost, "a dobili smo situaciju da je osoba koja je višestruko neetički postupala sada na tako značajnom mjestu kao što je ministar obrazovanja". Dodala je kako Barišić i na nižoj dužnosti u ministarstvu "nije pokazao da adekvatno obnaša dužnost", ali je nagrađen ministarskim mjestom. "Ovakve situacije su nam, naravno, neprihvatljive", poručila je Horvat i napomenula kako su građani izlazili i na ulice kako bi pokazali koliko im je važna obrazovna politika. Napomenula je kako su i sve političke stranke u kampanji isticale važnost obrazovanja, "ali sada smo dobili omalovažavanje etičkih prekršaja koji se događaju i degradaciju, te sramotno ponašanje spram cijelog obrazovnog sustava". Horvat je rekla kako udruge "šalabahterima" poručuju vlasti i saborskim zastupnicima da ovakvim stanjem šalju lošu poruku, posebno mladima, "da se ne treba poštovati znanost, već 'copy paste' metoda", da se ne gledaju zasluge već klijentelistički i drugi interesi. Osudila je način na koji premijer Andrej Plenković brani ministra Barišića, jer je "omalovažio cijelu situaciju s višestrukim etičkim prekršajima", što šalje negativnu poruku javnosti. Na letcima koje su dijelili zastupnicima piše da je to "šalabahter za uspješno plagiranje u deset koraka" po kojem samo treba dovoljno 'googlati' i prekopirati rad da bi se postalo "plagijator i premijerov ministar". --------------------------------- 9:34 - Sabor je sjednicu opet počeo stankom. Stanku su tražili SDP i HDZ zbog stanja u filmskoj industriji, odnosno događanja u Hrvatskom audiovizualnom centru.  --------------------------------- - Most će u slučaju ministra znanosti i obrazovanja Pave Barišića vjerojatno biti suzdržan – kazao nam je jučer izvor blizak Mostu, koji ipak nije isključio moguća iznenađenja tijekom glasovanja i saborske rasprave o Prijedlogu za pokretanje pitanja povjerenja Barišiću koje je potpisalo 45 saborskih zastupnika. Jedan od naših sugovornika iz istog kruga jučer je bio uvjeren kako bi Mostovci mogli biti i protiv Barišića, kazavši “kako je to u skladu s načelima za koje su se od početka zalagali”. - Biti suzdržan na neki način je “pranje ruku”. Bliže se izbori, Mostu pada rejting i vrijeme je da krenu s nekim inicijativama. Već su krenuli s inicijativom otvaranja Državnog arhiva što je razljutilo HDZ-ovce. Ne isključujem mogućnost da u slučaju Barišić ne podrže svog partnera iz Vlade – komentirao je jučer jedan od naših sugovornika. Podsjeća kako je Most za vrijeme Vlade Tihomira Oreškovića stalno stavljao veta na neka imenovanja, dok premijeru Plenkoviću nisu radili problem niti oko jednog imena. - Možda je vrijeme da pokažu stav oko Barišića. Dio Mostovaca smatra da je Plenković griješi što toliko brani Barišića – kaže naš izvor. A izjasni li se Most doista protiv Barišića, kako se sve više nagađa, bit će to prvi veliki raskol u Plenkovićevoj Vladi. U samom Mostu ni dan prije saborske rasprave o ministru Pavi Barišiću, nisu se željeli očitovati hoće li u tom slučaju dati podršku HDZ-u i Plenkoviću. I u neslužbenim razgovorima isticalo se kako će se sve znati uskoro. Nikola Grmoja kazao je tek kako će odluku donijeti “sutra”. - Hrvatski će narod vidjeti kako ćemo glasati – kazao je Grmoja, te dodao kako je i prije bilo situacija da bude različitih mišljenja. Njihov partner u Vladi – HDZ jučer je jasno poručio kako očekuje potporu Mostovaca. No, u njihovim redovima već neko vrijeme pribojavaju se reakcije Mosta oko slučaja ministra Barišića. Većina HDZ-ovaca s kojima smo razgovarali u protekla dva dana isticala je kako im je teško procijeniti što će Most učiniti. Prevladavalo je mišljenje kako bi mogli ostati suzdržani. Predsjednik Kluba HDZ-a Branko Bačić jučer je novinarima kazao da je Klub apsolutno jednoglasan, da će podržati ministra znanosti i obrazovanja Pavu Barišića i očitovanje koje je Vlada dostavila Saboru u kojem ne prihvaća zahtjev za njegovom smjenom. - Očekujemo to i od naših partnera – poručio je HDZ-ov Branko Bačić. No, jučer se u kuloarima naveliko spekuliralo što će Most učiniti. Pojavile su se informacije kako će se tijekom dana Mostovci Bože Petrova sastati s ministrom Pavom Barišićem. A taj sastanak jučer je novinarima spominjao i sam Branko Bačić. - Mi smo o tome razgovarali, ali će i Most još o tome razgovarati s ministrom Barišićem u smislu upoznavanja s argumentima o njegovom opozivu - rekao je novinarima, dodajući da bi se sastanak trebao dogoditi “u toku dana”. No, na pitanje gdje i kada se Mostovci sastaju s Barišićem, Bačić nije imao odgovor. No, ubrzo nakon te izjave HDZ-ovca, iz Mosta su demantirali informaciju da se sastaju s Barišićem. Ipak, u kuloarima se spominjalo kako je sastanak s ministrom zakazan za 12 sati, a potom da je prolongiran za 14 sati. Rasprava o ministru Pavi Barišiću trebala bi početi danas nakon sjednice Vlade koja je zakazana u 10 sati. Na raspravi bi, kako je kazao glavni tajnik HDZ-a Branko Bačić, trebali govoriti premijer Andrej Plenković, sam ministar Barišić, a u obranu bi mu trebalo priskočiti još nekoliko HDZ-ovih zastupnika među kojima i Miroslav Tuđman. Potporu Barišiću upurila je jučer Paneuropska unija Bosne i Herecgovine kojoj je Barišić donedavno bio na čelu. Uputili su pismo premijeru Plenkoviću i šefu Sabora Boži Petrovu u kojem traže da “zaštite Barišića”.