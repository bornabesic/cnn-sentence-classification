Dadilju Viktoriju Tautz (34) iz Londona proglasili su krivom za ubojstvo 10-mjesečne bebe. Kako piše Sky News, bila je rastresena te u trenutku 'ludosti' bebu jako protresla. 10-mjesečni Joshua zadobio je pritom teške ozljede mozga i tri dana poslije preminuo. Tautz je osuđena na četiri godine zatvora. Na saslušanju odbacila je optužbe rekavši kako nikad nije bila toliko ljuta ili frustrirana da bi tako protresla bebu. Presuda pak kaže kako je svojim postupkom prouzročila moždane ozljede koje su kasnije izazvale smrt djeteta. - Ona je mlada žena s jako malo iskustva rada s bebama. Uz to, bila je jako slabo plaćena, 3.60 funti po satu (oko 30 kuna) no ništa se od toga nije odražavalo na odnos s bebom, kazao je njezin odvjetnik. Nakon presude Tautz, vidno potresena, briznula je u plač. Kod obitelj Paul radila je od Joshuina rođenja, a majka je bila izuzetno zadovoljna njezinim dosadašnjim učincima. Na sudu je rekla i da je njezin sin bio jako zadovoljan dadiljom te da nikada nije vidjela da je imalo izgubila takt. Nemili događaj zbio se krajem prošlog ljeta. Susjedi su pozvali Hitnu nakon što su vidjeli dadilju kako bespomoćno istrčava iz kuće, noseći u rukama dijete i moleći za pomoć. Podigla je dječaka iz kreveta jer je intenzivno plakao, ispričala je okrivljenica na sudu, a onda je primijetila da mu je lice iznimno crveno i natečeno. Ustanovila je da se dijete guši te noseći ga otrčala u kupaonicu i tjerala da povrati.  Nije ga, kaže, pritom tresla. Nakon toga je istrčala vani tražeći pomoć. Roditelji nisu htjeli službeno komentirati presudu.