Državni vrh svečano je danas obilježio Dan Hrvatskog sabora, a predsjednik Sabora Gordan Jandroković pozvao je sve zastupnike na suradnju u osiguravanju političke stabilnosti, jačanju institucija te gospodarskog rasta i razvoja, kao i na ostvarivanje suglasja oko europskih tema, ali i u ostvarivanju državnih i nacionalnih interesa. Podsjetio je tom prigodom na državotvorni govor prvog hrvatskog predsjednika Franje Tuđmana na konstituiranju Sabora u kojem je iznio deset najvažnijih zadaća koje su tada stajale pred novom demokratskom vlasti - donošenje novog Ustava, uređenje novog ustavnog položaja Hrvatske, uključivanje u Europu i europeizacija Hrvatske, ustanovljenje poretka pravne države i modernizacija državne uprave, duhovna obnova, korjenite promjene u vlasničkim odnosima i gospodarstvu, demografsko oživljavanje, povratak i uključivanje iseljeništva, nužnost promjena u javnim službama i moralna obnova i etika rada.  - Danas gledajući možemo reći da smo neke od tih postavljenih zadaća u potpunosti ispunili. Međutim, na nama, ali i na budućim naraštajima ostaje obaveza da trajno i sustavno pridonosimo ispunjavanju svih ostalih obaveza. Malo koja zemlja je u tako kratkom vremenu ostvarila toliki napredak. Obranili smo Domovinu, osigurali međunarodno priznanje Hrvatske, postali ugledna članica najvećih međunarodnih organizacija i osigurali svoje zasluženo mjesto u međunarodnom poretku. I naposljetku, ostvarili strateški cilj - postali članica Europske unije i NATO-a – kazao je Jandroković. Ustvrdio je kako je 30. svibnja 1990. jedan od najvažnijih datuma u novijoj hrvatskoj povijesti. - Još su živa sjećanja na taj dan i zanos koji je vladao među hrvatskim ljudima, kao i na sve događaje koji su uslijedili u stvaranju današnje Hrvatske. Tog dana Hrvatska je učinila iskorak prema ostvarenju višestoljetne težnje - prema demokratskoj preobrazbi, svojoj slobodi, neovisnosti i samostalnosti – rekao je Jandroković. Podsjetio je i kako je tada predsjednik Tuđman rekao kako je Hrvatska učinila prvi korak na povratku hrvatskoga naroda i njegove države europskoj civilizacijskoj, političkoj, kulturnoj i gospodarskoj tradiciji. - Dodao bih i povratak kršćanskoj tradiciji i univerzalnim humanističkim vrijednostima – naglasio je predsjednik Sabora. Danas Sabor, dodaje, mora nastaviti raditi na političkoj stabilnosti Hrvatske, te unaprjeđenju zakonodavnog sustava na svim područjima radi postizanja što viših političkih i gospodarskih vrijednosti. - Kao što često pokazujemo suglasje o europskim temama, iskoristio bih ovaj trenutak da pozovem sve nas zastupnike na iskazivanje tog istog suglasja u ostvarivanju svih naših zajedničkih državnih i nacionalnih interesa. Sva postignuća nam moraju nam biti obaveza da ih unaprjeđujemo u budućnosti te u tom smislu treba raditi na ostvarivanju stabilnog i trajnog gospodarskog rasta, stvaranju novih i kvalitetnih radnih mjesta, unaprjeđenju sustava odgoja i obrazovanja, zaustavljanju iseljavanja i demografskoj obnovi, unaprjeđenju istraživanja i znanosti, tehnološkog razvoja i inovacija, prilagodbi novom globalnom okruženju, društvenoj pravednosti i solidarnosti i jačanju građanskih i moralnih vrlina u društvu – poručio je Gordan Jandroković zaključivši citatom Ivana Mažuranića – vjerujem u Hrvatsku, u njezinu prošlost, njezinu sadašnjost i njezinu budućnost. Osim premijera Andreja Plenkovića, obilježavanju Dana Sabora nazočili su i predstavnici svih grana života – sudske vlasti, crkve i vjerskih zajednica, kulturnog, političkog i akademskog života, a program je prigodno „začinila“ Klapa sv. Juraja.