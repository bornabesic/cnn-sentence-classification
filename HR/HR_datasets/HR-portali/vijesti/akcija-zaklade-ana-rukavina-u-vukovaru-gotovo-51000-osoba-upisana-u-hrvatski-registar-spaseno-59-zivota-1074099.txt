U organizaciji Zaklade Ana Rukavina i Udruge Vukovarci dobre volje danas je u vukovarskoj bolnici organizirana akcija upisa u Registar dobrovoljnih darivatelja krvotvornih matičnih stanica. Prema podacima koordinatorice za medije u Zakladi Marije Stapar u akciji u Vukovaru prikupljeno je 96 uzoraka. Bila je to 297 takva akcija do sada organizirana u Hrvatskoj. - Veoma smo zadovoljni provedenom akcijom u Vukovaru. Na naš poziv i poziv Udruge Vukovarci dobre volje odazvalo se gotovo 100 ljudi čiji uzeti uzorci sada idu na HLA tipizaciju u KBC Rebro. Mislimo kako je biti spreman nekome pomoći i spasiti mu život nešto najljepše i najviše što jedan čovjek može pružiti drugom čovjeku- rekla je Stapar. Pojasnila je i kako se u Registar mogu upisati osobe stare od 18 do 40 godina, a upis u Registar prvi je korak koji je potrebno ispuniti kako bi se pomoglo teško oboljelima od akutnog i kroničnog oblika leukemije te bolesnika s teškim oštećenjem koštane srži diljem svijeta. Prema službenim podacima iz Zaklade u Registar, u kojega je upis  započela tijekom 2007. godine, do sada se upisalo 50.832 osobe. - Posebno smo ponosni na činjenicu da je na ovaj način, kroz podatke iz hrvatskog registra, što u Hrvatskoj što u inozemstvu spašeno 59 života. Svi oni upisani su u Registar kao potencijalni donatori. Postupak je takav da ukoliko se pokaže podudarnost s oboljelom osobom osoba upisana u Registar se poziva na dalju dotipizaciju i sistematski pregled. Sve to ide na dragovoljnoj bazi. Poruka svake naše akcije upisa u Registar je „lijek je u nama“- pojasnila je Stapar. Kazala je i kako je Hrvatska u samome svjetskom vrhu kada je riječ o broju građana koji  se upisuju u Registar te da su iza nas ostale i mnogo bogatije zemlje Europe i svijeta.   >> Zaklada Ana Rukavina od sada omogućava i stručno usavršavanje liječnika