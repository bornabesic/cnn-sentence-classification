- Ova presuda je sramotna za Haaški sud i predstavlja poraz haaškog tužiteljstva. Prvi put sam u Vukovaru i onda me dočeka još ovakva presuda. Nadam se kako će Srbija reagirati jer put u EU je pravi put tako da očekujem da ću vidjeti prave odluke i ponašanje od strane naših susjeda, rekao je hrvatski premijer Tihomir Orešković tijekom svoje prve posjete Vukovaru. U dva dana posjete Vukovaru i Vukovarsko-srijemskoj županiji Orešković će obaviti niz razgovora, posjeta i susreta. Više od sat vremena trajao je njegov razgovor s poduzetnicima i poljoprivrednicima iz županije koji su mu ukazali na niz problema s kojima se suočavaju tijekom poslovanja. - Spomenuo sam im i investitora s Bliskog istoka koji je iskazao želju da kupi 10.000 hektara poljoprivrednog zemljišta. Investitora ima, moramo samo pronaći modele kako to učinit. Osnovat ćemo i fond od preko 500 milijuna kuna koji će pomagati poduzetnicima kod apliciranja za projekte EU. Isto tako bilo je riječi i o EU fondovima, rekao je Orešković dodajući kako se mora mjenjati i postupak javne nabave za koji je rekao da je katastrofalan i prekompliciran. Na novinarski upit o nedavnoj izjavi predsjednika HDZ-a i prvoga potpredsjednika Vlade RH Tomislava Karamarka kako će "Orešković biti premijer dok ima podršku HDZ-a" premijer je rekao kako su oni jedan tim i da rade zajednički. - Moj fokus je budućnost. Imam podršku Domoljubne koalicije i Mosta. Moj se stav nije promijenio od prvoga dana. Tu sam s ciljem da pomognem hrvatskim građanima, rekao je Orešković dodajući kako se nije uplašio te poruke od strane Karamarka. Najavio je i kako će u najskorije vrijeme biti upriličena smjena Nadzornog odbvora INA-e poslije čega će odmah se krenuti i u promjenu Uprave ove strateške hrvatske tvrtke. Orešković je tijekom svoje posjete Vukovaru razgovarao i s gradonačelnikom Ivanom Penavom, županom Božom Galićem, a posjetio je i vukovarsku bolnicu te odao počast poginulim braniteljima na Memorijalnom groblju i na Ovčari. Organizirano mu je i druženje s građanima u središtu grada koji su tom prilikom mogli popiti i kavu s premijerom. U sklopu svoje posjete posjetiti će i Ilok, a tijekom sutrašnjeg dana posjetu nastavlja posjetom Komletincima, Privlaki i Cerni. Orešković je posjetu Vukovaru iskoristio i da porazgovara o problemu uvođenja ćirilice u grad. Predstavnici Stožera za obranu hrvatskog Vukovara iznijeli su mu i prijedloge rješenja te problematike. Kako se doznaje bilo je riječi i o suđenjima onima koji su skidali i razbijali postavljene dvojezične ploče na području grada.  >> Orešković u Vukovaru položio vijence na memorijalnom groblju žrtava iz Domovinskog rata 