Turski predsjednik Recep Tayyip Erdogan rekao je da planirani izlazak Velike Britanije iz Europske unije označava 'početak nove ere' te je upozorio da bi Uniju mogli zadesiti novi izlasci, prenosi AFP. 'Vidim ovu odluku koju je donio britanski narod kao početak nove ere za Britaniju i EU', rekao je Erdogan u petak. 'Kao i cijeli svijet, očekivali smo da će ostati u Uniji, no ispalo je ovako.' Glasači u Britaniji u četvrtak su odlučili izaći iz Europske unije, dovodeći u pitanje budućnost same Unije. London je bio veliki pobornik turske želje za ulaskom u EU, no to je pitanje postalo ključan dio kampanje pred referendum koja se većinom fokusirala na problem imigracije. Erdogan je rekao da problem nije u Turskoj, već u Europskoj uniji. Upozorio je da su novi izlasci 'neizbježni' ako EU ne preispita svoja stajališta prema migrantima, rastućem rasizmu i islamofobiji u Europi. 'Turska će zauzeti svoje mjesto unutar EU ako Unija na ozbiljan način preispita samu sebe i hitno učini što je potrebno', dodao je Erdogan. 'No, ako se to ne dogodi i ako EU nastavi produbljivati svoju nedosljednost, neizbježno je da će se ubrzo suočiti s novim zahtjevima za istupanjem.' Nakon što su predali zahtjev 1987. godine, a pregovore započeli 2005., turski je put prema članstvu naletio na niz problema, a Erdogan je ovaj tjedan sugerirao da bi Turska mogla održati referendum o tome treba li nastaviti s naporima usmjerenima ka pridruživanju Europskoj uniji. 'Tretman Turske obojen je islamofobijom i to je razlog zašto odugovlače s primanjem', rekao je Erdogan. Turski je predsjednik kritizirao britanskog premijera Davida Camerona koji je tijekom referendumske kampanje rekao da tursko članstvo 'nije ni približno u planu' te da se možda neće dogoditi prije 3000. godine. 'Što je rekao? Rekao je da Turska ne može ući prije 3000.', rekao je Erdogan. 'A što mu se dogodilo? Nije izdržao ni tri dana', dodao je nakon glasovanja, referirajući se na Cameronovu izjavu da će podnijeti ostavku.