Ministar znanosti i obrazovanja Pavo Barišić izjavio je u ponedjeljak kako podupire peticiju "Stop plagiranju u Hrvatskoj", koju je dosad potpisalo 11.400 građana sa zahtjevom da Vlada i Sabor podrže politiku nulte tolerancije na plagiranje, ali i poručio kako nema osjećaj da se ta peticija na bilo koji način odnosi na njega. "Itekako podržavam svaki oblik zalaganja protiv korupcije i plagiranja, ali ne osjeća da se ova peticija na bilo koji način odnosi na mene", rekao je Barišić novinarima u Glini, zamoljen da komentira optužbe sveučilišnog profesorta i znanstvenika Ivana Đikića da je on (Barišić) "dokazani plagijator" te da je "učinio niz nečasnih radnji". "Taj sam slučaj već mnogo puta komentirao, a poznato je da plagijata nije bilo o čemu su se sva tijela izjasnila. A za Odbor za etiku, znanost i visoko obrazovanje, koji je politički manipulirao cijelom situacijom, odlukom Ustavnog suda je sasvim jasno utvrđeno da je sve što je donosio bilo neustavno, stoga je ne bih ništa komentirao", rekao je Barišić. Na novinarsku opasku da je uvođenje etičkih standarda u hrvatskom obrazovnom sustavu "velika rak-rana", odgovorio je kako javnu klevetu smatra još većom. Inače, peticijom "Stop plagiranju u Hrvatskoj" njezini inicijatori te potpisnici zahtijevaju da se u Hrvatskoj uvede nulta stopa tolerancija na plagiranje, te uspostavi pošten i odgovoran odnos prema radu, a posebice u akademskoj zajednici. Od Vlade i Sabora traže su da se u Etički kodeks Sabora, kao i u već postojeći Etički kodeks državnih službenika, unesu odredbe prema kojima plagiranje koje su počinili javni dužnosnici, a koje su utvrdila nadležna tijela, predstavlja tešku povredu etičnosti. Tijekom posjete Srednjoj školi u Glini ministar Barišić je upozorio kako se, prilikom odobravanja novih obrazovnih programa i smjerova za potrebe gospodarstva, još uvijek javljaju brojne administrativne poteškoće, pa taj postupak traje i po nekoliko godina. No, istaknuo je, Ministarstvo znanosti i obrazovanja u sklopu cjelovite reforme obrazovanja nastoji taj postupak olakšati i ubrzati. Spomenute poteškoće ilustrirao upravo primjerom glinske Srednje škole, koja je zahtjev za novi smjer "drvni tehničar - dizajner" Ministarstvu uputila prije nekoliko godina. Taj postupak nije bio nimalo jednostavan, ali je sada pri kraju, rekao je. Ministar Barišić, koji se cijeli dan nalazi u posjeti Sisačko-moslavačkoj županiji, je u pratnji suradnika te župana Ive Žninića posjetio i glinski Drvni centar te Osnovnu školu, a u planu je posjeta Osnovnoj školi Dragutina Tadijanovića i Učiteljskog fakulteta u Petrinji, te Metalurški fakultet Sveučilišta u Zagrebu u Sisku.