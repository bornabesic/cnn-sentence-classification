U zagorskom mjestu Ravnice pokraj Velikog Trgovišća policija je u ponedjeljak oko 11 sati pronašla tijelo M. D. (57), djelatnika Policijske uprave zagrebačke. Na tijelu muškarca koji je radio kao vozač-dostavljač u Policijskoj postaji Črnomerec ozljede su bile vidljive. Neslužbeno se pričalo da su ozljede M. D. izgledale kao da ga je netko pretukao ili da je nešto grublje pao, iako nije odbačen ni pokušaj samoubojstva. Čeka se nalaz obdukcije Navodno je muškarac imao i ozljede od noža. Istražitelji tijekom detaljnog očevida nisu uspjeli otkriti je li riječ o zločinu, nesretnom slučaju ili samoubojstvu. Detalji će se znati poslije obdukcije. Tijelo je prevezeno je na Zavod za sudsku medicinu. U zagrebačkom Županijskom državnom odvjetništvu, koje je vodilo očevid u zagorskom selu, danas nisu htjeli govoriti o uzrocima smrti, nego su apelirali na to da se pričeka kraj obdukcije koja će pokazati stvarni uzrok smrti djelatnika PUZ-a. Njegova prva susjeda Štefanija Mikša iz Ravnica ispričala nam je da je M. D. živio i radio u Zagrebu, da je rastavljen i otac dvoje djece, a u Ravnicama je, kaže susjeda, prije šest godina kupio kućicu, odnosno vikendicu u koju je tek povremeno dolazio i pomalo je uređivao. Cijelu noć ležao mrtav – Dolazio je ponekad pokositi, nešto urediti. Ovih dana majstori su mu postavljali pločice. Bili smo u dobrosusjedskim odnosima, pozdravljali smo se, ja sam mu pomogla kad je uvodio vodu u vikendicu. Bio je pristojan, normalan, ništa čudno ili sumnjivo nisam primijetila. Zadnji sam ga puta vidjela u nedjelju, sve je izgledalo normalno, a prije toga u subotu, kada je bio u berbi grožđa kod prijatelja, pa mi je po povratku donio vino, bio je malo “u šusu” – kaže Štefanija Mikša i dodaje da je navodno Marijan preminuo u nedjelju, a pronađen je mrtav u ponedjeljak. Što se zapravo dogodilo u nedjelju, nije nam znala reći.