Grad Split odbio je upisati 95 djece u gradske vrtiće jer nisu cijepljena. Ako ih roditelji u međuvremenu cijepe, tad ih u vrtiće mogu upisati do početka iduće pedagoške godine.  Naime, u četiri gradske predškolske ustanove, Cvit Mediterana, Radost, Grigor Vitez i Marjan, koje objedinjuju vrtiće diljem grada, primljeno je ukupno 1203 djece. Kako je ostalo 119 slobodnih mjesta, roditeljima je dana mogućnost da na slobodna mjesta upišu djecu, ali samo ako ih cijepe.  - Zbog neispunjavanja ‘uvjeta cijepljenja’ 95 djece nije upisano. Naime, sukladno Zakonu o zaštiti pučanstva od zaraznih bolesti, Zakonu o predškolskom odgoju i obrazovanju, Programu zdravstvene zaštite djece, higijene i pravilne prehrane u dječjim vrtićima te Pravilniku o načinu ostvarivanja prednosti pri upisu djece u predškolske ustanove Grada Splita, uvjet za upis je da su djeca uredno cijepljena - poručili su iz Grada Splita dodavši kako se nepopunjena mjesta odnose na mjesta u petsatnom, šestsatnom, osamsatnom i desetsatnom programu. Napominju i kako se roditelji nezadovoljni neupisom na tu odluku mogu žaliti u roku od 15 dana, od 23. svibnja, kad su oglašeni rezultati upisa, i to gradskoj Službi za obrazovanje i znanost preko predškolske ustanove gdje su kanili upisati svoje mališane. Rezultati prvog upisnog kruga za pedagošku 2017/2018. godinu pokazuju da je u odnosu na prethodnu godinu neupisano manje djece.  U HZJZ-a u kažu da određeni broj roditelja u Splitsko-dalmatinskoj i Dubrovačko-neretvanskoj županiji prošle godine nije cijepio djecu protiv difterije, tetanusa i hripavca. Razlozi necijepljenja nisu im poznati, no tvrde kako je i ranije postojao otpor roditelja prema cijepljenju u spomenutim županijama. Grad je odluku o neupisu donio nakon što je u Splitu nedavno izbila epidemija ospica. Ni privatni vrtići ne upisuju djecu koja nisu cijepljena govoreći da zakon moraju poštivati svi i da su pravila ista za sve...