Sruše li saborski zastupnici idući tjedan ministra financija Zdravka Marića, a premijer Andrej Plenković nakon toga ne podnese ostavku, prvi korak SDP-a bit će traženje izglasavanja nepovjerenja čitavoj Vladi. Do srijede, kada je zakazana rasprava o sudbini ministra Marića nemaju što drugo nego, kažu, pratiti razvoj situacije i napadati Marića iz sveg oružja što im je, ističu, i plan. – Opoziv Marića je lakmus-papir HDZ-a. Tada će se vidjeti imaju li većinu ili nemaju – kažu u SDP-u. Lome se manjine A uz Marića na meti će im biti i potpredsjednica Vlade i ministrica gospodarstva Martina Dalić. – I ona stoji iza lex Agrokora, odnosno njena klika – kaže naš izvor iz SDP-a. U međuvremenu SDP ima ideju konsolidirati i cijelu oporbu, da nastupaju svi zajedno i da svi u srijedu budu protiv Marića. Odnosno da se ne dogodi da netko odluči glasati protiv Marićeva opoziva. – Padne li Marić, pada de facto cijela Vlada, a mislim da će se to i dogoditi. Ne vidim načina kako bi Marić preživio. Za njegovo rušenje sigurno će biti cijela oporba, ali i manjine s kojima se razgovara. Zašto bi one trgale svoj ugled, a toliko je nejasnoća. Uostalom, ministri policije i pravosuđa govore o ozbiljnim problemima – kaže naš izvor iz SDP-a. Iako neki iz vodstva SDP-a ne odbacuju opciju da će Plenković uspjeti okupiti novu većinu, drže da bi ta većina bila tanka i da bi se brzo opet išlo na izbore. Ne isključuju do kraja ni u ovom trenutku SF varijantu da novu većinu tvori SDP i Most s partnerima što je predlagao šef HSS-a Krešo Beljak i što je i jučer ponovio kao opciju. No u HNS-u takvu ideju kategorički odbacuju. – HNS ne bi to, a ne bi ni na nove izbore. Zanimljivo – komentirao je Krešo Beljak. Naš izvor iz vrha SDP-a kaže da je šef SDP-a Davor Bernardić u kontaktu sa šefom Mosta i Sabora Božom Petrovom, a navodno je i nekoliko zastupnika Mosta o ideji takvog preslagivanja raspravljalo sa zastupnicima SDP-a. – Ali u ovom trenutku takva ideja u Saboru ne bi dobila većinu jer za to sada nema ni interesa – kaže naš izvor iz SDP-a. U toj su stranci ipak uvjereniji da će na kraju doći do novih izbora i tvrde da su za njih da su spremni. Jer im, vjeruju, okolnosti idu na ruku. – HDZ je do grla u problemima s Agrokorom i Inom, a činjenica je da su dva ministra iz Mosta, Šprlje i Orepić, na udaru jer upozoravaju na kriminal oko Agrokora. Malo je tu previše koincidencije. U isto vrijeme nijedan naš bivši ministar nije bio na stupu srama. A to je nešto na čemu se SDP može naći s Mostom jer dva braka Mosta i HDZ-a nisu uspjela, a Most je iz prvog pada Vlade izašao kompaktan – ističe izvor iz vrha SDP-a. Sve su to, dodaje, razlozi zbog kojih se u SDP-u ne boje novih parlamentarnih izbora. Zajedno s HSS-om i HSU, kaže, imaju oko 29 posto podrške građana prema istraživanjima, a s HNS-om i IDS-om imaju više od 33 posto što je više no što ima HDZ. Neka okuplja zbunjene Međutim, pitanje je tko bi s kime u slučaju novih izbora uopće išao u koalicije. Naš izvor iz vodstva HNS-a jučer je kazao da će u slučaju novih izbora HNS na njih izaći s IDS-om i da im ne pada na pamet ulaziti u nekakve Kukuriku koalicije sa SDP-om. – Neka Bernardić okuplja sebi slične koji su zbunjeni i ne znaju što činiti. On se igra politike – kaže naš izvor iz HNS-a. U SDP-u s druge strane smiruju situaciju i tvrde da će u slučaju izbora HNS raditi svoja istraživanja koja će im lijepo pokazati da sami baš i ne prolaze dobro pa da će opet doći njima, ali i da nemaju ništa protiv da idu u dvije koalicije. 