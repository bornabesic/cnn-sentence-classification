U vrijeme dok je haaško tužiteljstvo putem pojedinih nevladinih udruga i nekih hrvatskih medija oslobodilačku operaciju Oluja nastojalo prikazati kao "udruženi zločinački pothvat", a hrvatsko vodstvo kao zločinačko, Sabor se spremao na snažan odgovor. I odgovor je stigao osnivanjem Hrvatskog memorijalno-dokumentacijskog centra Domovinskog rata, specijaliziranim arhivom, sa zadaćom prikupljanja, sređivanja, čuvanja te stručnoga i znanstvenoga istraživanja i publiciranja građe iz Domovinskoga rata. S radom je počeo u ožujku 2005., na čelo ove institucije izabran je povjesničar dr. Ante Nazor, koji se trenutačno stavio na raspolaganje obrani generala Ante Gotovine i Mladena Markača. Teze o građanskom ratu Deset godina poslije, ravnatelj Centra ima podosta razloga za slavlje. O uspješnosti njegova rada rječito govori prepuna dvorana Hrvatskog državnog arhiva, odaziv uglednika među kojima su i predsjednik HAZU Zvonko Kusić, generali Mladen Markač i Damir Krstičević, Miroslav Tuđman i Željko Sačić, Vladimir Šeks, Ante Deur, Zoran Šangut, Luka Bebić i Julienne Bušić, a s govornice je pročitana i posebna poruka generala Ante Gotovine. Okupljene je pozdravila i predsjednica Kolinda Grabar-Kitarović. – Svojim radom utemeljenim na činjenicama, Centar čuva uspomenu na opravdan, obrambeni i visokoetičan Domovinski rat. Na žalost, javnost je nakon rata bila zasuta tezama o dogovorenom, pa i o građanskom ratu, pokušali su nam nametnuti ravnotežu krivnje, pa i tezu o zajedničkom zločinačkom pothvatu. Upravo zato rad Centra pokazao je svu važnost prikupljanja i analize povijesnih činjenica kako bi se njima suprotstavili različitim manipulacijama – kazala je predsjednica. Dokumenti 'Srpske Krajine' Ravnatelj HMDCDR­-a dr. Ante Nazor podsjetio je kako su znanstvenici iz Centra povijest Domovinskog rata nastojali prezentirati na temelju dokumenata i činjenica. Jednostavno, braneći ga istinom. Objavljene su čak 62 knjige, a posebnu važnost ima serija "Dokumenti 'Republike Srpske Krajine'", koju je Centar počeo objavljivati još 2007. godine. Ti su dokumenti, tumačio je dr. Nazor, od iznimna značenja za razumijevanje događaja početkom 90-ih, posebice ciljeva i tijeka velikosrpske agresije na Hrvatsku. Njihov sadržaj jasno pokazuje tko je odgovoran za rat, tko je naoružavao pobunjene Srbe, koliko je oružja JNA 1991. podijelila pobunjenim Srbima u istočnoj Slavoniji, Lici, Gorskom kotaru, tko je odgovoran za to što se pitanje povratka okupiranih dijelova Hrvatske moralo rješavati vojnim putem, kao i tko je odgovoran za egzodus srpskog stanovništva iz Hrvatske u Domovinskom ratu. A istina je da su tijekom i nakon Oluje počinjeni zločini nad srpskim stanovništvom, no istina je i da oni nisu posljedica "udruženog zločinačkog pothvata" te da za njih nisu odgovorni optuženi hrvatski generali niti hrvatsko vodstvo. >> Domovinski rat – laži i istine: Pogledajte dokumentarac koji otkriva detalje zamke za Špegelja  >> Obilježena 10. godišnjica Hrvatskog memorijalno-dokumentacijskog centra 62 knjige izdane u 10 godina – zbirke dokumenata, znanstvenih radova, memoarska građa i fotomonografije – svjedoče o jakoj izdavačkoj djelatnosti zagrebačkog Centra 