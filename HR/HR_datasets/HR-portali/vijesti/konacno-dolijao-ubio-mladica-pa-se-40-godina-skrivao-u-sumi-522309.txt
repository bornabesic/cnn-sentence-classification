David Lee Edds (61), uhićen je početkom ovog tjedna u šumama Mississippija. Edds koji je osumnjičen za ubojstvo iz 1976., više od četiri desetljeća živio je u šatoru. Slučaj je ponovo otvoren 2014. godine, a nedugo zatim policajci su pored ceste u Mississippiju uočili automobil kakav je nekad imao i sam Edds. Kada se ustanovilo da je njegov, policija je krenula u potragu, piše Daily Mail. On se pak nalazio u šumi kilometar dalje u svom šatoru. Kako se radilo o čovjeku koji bježi od vlasti 40 godina, šerif Jody Ashley upozorio je kako bi situacija mogla eskalirati jer nitko ne zna u kakvom je stanju Edds. Međutim, pri uhićenju se nije opirao. - Morate biti zabrinuti kada idete u takvo područje. Pogotovo ako je tamo čovjek o kojem malo znate,a koji je i potencijalni ubojica, kazao je šerif koji je predvodio uhićenje. Njegova žrtva bio je Rene Anthony Guillotte (28), koji je na privatnom posjedu pronađen gol s ubodnim ranama u glavi, na vratu i u prsima. Slučaj ubojstva ponovo je otvoren 2014. godine kada je potvrđeno da je na mjestu zločina pronađen Edssov DNA kao i da je tada živio blizu tog mjesta. Edds je policiji rekao kako nije poznavao Guillottea, a iako je i živio blizu mjesta ubojstva, nije ni znao da se to ubojstvo uopće dogodilo. Policija vjeruje da je Eddsu u skrivanju pomagala i obitelj koja je živjela na selu nedaleko od mjesta gdje je pronađen. I kao mladić, dok nije otišao u divljinu, bio je poznat policiji. Još prije Guillotteova ubojstva optuživan je za napade, provale, pljačke, kao i za posjedovanja opojnih sredstava. Izručen je Texasu na čijem će se sudu ubrzo suočiti s optužbama. 