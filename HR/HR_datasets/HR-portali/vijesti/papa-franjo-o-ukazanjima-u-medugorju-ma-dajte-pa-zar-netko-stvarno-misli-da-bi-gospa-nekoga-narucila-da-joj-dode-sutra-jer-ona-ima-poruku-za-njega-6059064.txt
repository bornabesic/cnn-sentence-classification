Papa Franjo je u subotu, nakon što je dvoje malih portugalskih pastira, kojima se prema vjerovanju u Fatimi prije 100 godina ukazala Djevica Marija, izrazio ozbiljnu sumnju da se Gospa ukazivala na dnevnoj bazi navodnim vidjelicama u Međugorju, u koje svake godine hrle milijuni hodočasnika, piše The Guardian. U lipnju 1981. godine šestero djece reklo je da im se ukazala Gospa, a do dana današnjeg tvrde da im se nastavila ukazivati. - Žena koju su oni vidjeli nije Isusova majka, izjavio je papa Franjo u avionu kojim je iz Portugala letio natrag za Rim. Papa je napomenuo da je crkvena istraga o situaciji u Međugorju bacila sumnju na tvrdnje navodnih vidjelica. - Ja sam osobno zločestiji, više volim Madonu majku, našu majku, a ne Madonu voditeljicu odjela koja šalje poruke svakog dana, kazao je između ostalog Sveti otac, navodeći da sva ukazanja spadaju u privatnu sferu te da se od toga ne treba raditi javnu predstavu. The Guardian navodi da bi njegova najnovija izjava mogla uzburkati duhove u BiH, u kojoj katolici sačinjavaju oko 10 posto stanovništva, a religijski turizam u Međugorju donosi velik priljev financija. - Ta navodna ukazanja nemaju pretjeranu vrijednost, to je moje osobno mišljenje, kazao je dalje katolički poglavar. - Pa tko misli da bi Djevica bilo kome rekla: 'Dođi sutra u isto vrijeme na isto mjesto, imam novu poruku za tebe', upitao je. Ipak, nije tako odrješito otklonio mogućnost da je do ukazanja uistinu došlo 1981. godine. - Kada je riječ o prvotnim ukazanjima djeci, izvješće manje-više kaže da se istraga o tome treba nastaviti, njih treba razdvojiti od kasnijih navodnih ukazanja, pojasnio je papa. O navodnim ukazanjima provedeno je već nekoliko istraga, posljednja u siječnju 2014. godine, a prije nekoliko mjeseci Vatikan je u Međugorje poslao posebnog izaslanika, no on nije zadužen za utvrđivanje autentičnosti navodnih ukazanja jer se time može baviti samo Kongregacija za doktrinu vjere.