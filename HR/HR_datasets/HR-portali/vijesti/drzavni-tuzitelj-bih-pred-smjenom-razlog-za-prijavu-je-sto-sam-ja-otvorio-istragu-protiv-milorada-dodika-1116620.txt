 Protiv glavnog tužitelja Tužiteljstva Bosne i Hercegovine Gorana Salihovića pokrenut je stegovni postupak zbog navodnih propusta u radu, a on sam je u ponedjeljak ustvrdio kako je razlog tomu zapravo osveta jer je otvorio istragu protiv predsjednika Republike Srpske Milorada Dodika zbog organiziranja referenduma.  Iz Ureda disciplinskog tužitelja koji djeluje pri Visokom sudskom i tužiteljskom vijeću BiH (VSTV) koje ima ovlasti postavljati i smjenjivati suce i tužitelje u BiH na svim razinama u ponedjeljak je potvrđeno kako je protiv Salihovića pokrenut postupak jer je nakon provedene istrage utvrđeno da je on počinio niz disciplinskih prekršaja. Navedeno je kako je Salihović navodno propustio osigurati izuzeće u predmetima kada postoji sukob interesa, da se upuštao u "neprimjerene kontakte sa sucima ili strankama u postupku", omogućio obavljanje tužiteljskih postupaka neovlaštenim osobama, miješao se u postupanje sudaca ili tužitelja s nakanom opstruiranja postupaka te kako je "namjerno davao lažne informacije u vezi s prijavama za radno mjesto". Ured disciplinskog tužitelja VSTV-a procijenio je kako je riječ o razlozima koji su dostatni za smjenu Salihovića s dužnosti glavnog državnog tužitelja, a da ga se do okončanja stegovnog postupka privremeno suspendira. Sam Salihović je ustvrdio kako je sve to "montaža". – Odbacujem sve te navode i ništa iz te prijave nije točno, to je montirano. Razlog za prijavu je što sam ja otvorio istragu protiv Milorada Dodika i što je prvi put u povijesti dobio poziv da se javi u Tužiteljstvo BiH – kazao je Salihović za portal Klix. Pojasnio je kao je poziv za saslušanje Dodiku upućen tek u ponedjeljak jer je predsjednik Republike Srpske u nedjelju jasno preuzeo odgovornost za organiziranje referenduma.  – On (Dodik) je jučer jasno rekao da stoji iza referenduma. Prije toga nije moglo, predmet je otvoren prije dvadeset dana i mi to radimo – kazao je tužitelj Salihović. Istodobno je odlučno zanijekao tvrdnje kako je opstruirao bilo kakve istrage protiv visokih političkih dužnosnika u BiH. Najavio je kako bi ovog tjedna trebala biti objavljena optužnica u slučaju "Bobar banke" koja je bankrotirala ostavivši milijunske dugove. Ta je banka propala jer je pod političkim pritiscima plasirala kredite osobama bliskima vlasti Milorada Dodika koje poslije nije mogla naplatiti. Ministar sigurnosti BiH Dragan Mektić ranije je otvoreno optuživao Salihovića da opstruira istrage povezane s političarima i tako prikriva kriminal. Mektić je član Srpske demokratske stranke (SDS) koja je Dodikov žestoki politički protivnik, a njegove primjedbe na račun glavnog tužitelja sugerirale su kako on odbija procesuirati i Dodika i njegove suradnike unatoč jasnim dokazima o njihovim vezama s kriminalnim aktivnostima. >> Tužiteljstvo BiH provodi istragu o referendumu: Milorad Dodik dobio poziv za saslušanje 