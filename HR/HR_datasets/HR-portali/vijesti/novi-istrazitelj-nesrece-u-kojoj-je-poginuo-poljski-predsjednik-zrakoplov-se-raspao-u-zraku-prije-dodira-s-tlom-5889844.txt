Novi istražitelj nesreće iz 2010. u ruskome gradu Smolensku, u kojoj je poginula poljska elita, rekao je u ponedjeljak, na godišnjicu tragedije obilježene komemoracijama, da se zrakoplov raspao u letu prije dodira s tlom. Waclaw Berczynski, zadužen za novu istragu po nalogu konzervativne poljske vlade koja je na vlast došla 2015., objavio je to na 7. godišnjicu nesreće u kojoj je poginuo predsjednik Lech Kaczynski s još 95 osoba, uglavnom visokih poljskih dužnosnika. Brojne komemoracije održane su u ponedjeljak u spomen na žrtve tragedije, a sudjelovali su i predsjednik Poljske Andrzej Duda te čelnik vladajuće nacionalističke stranke Pravo i pravda (PiS), Jaroslaw Kaczynski, brat blizanac poginulog predsjednika. PiS odavna tvrdi da pad zrakoplova nije bio nesretan slučaj kako je to zaključila prva istraga provedena u doba vlade liberala Donalda Tuska. Prema toj prvoj istrazi loši meteorološki uvjeti i ljudske pogreške izazvale su pad zrakoplova koji je potpuno izgubio ravnotežu nakon udara o stablo breze.  "Zrakoplov se počeo raspadati i gubiti dijelove u zraku. Oni su pali daleko od stabla", rekao je Berczynski u ponedjeljak. "Stablo breze nema nikakva utjecaja na katastrofu. Objasnili su da je avion udario o stablo jednim krilom i prevrnuo se, što je izazvalo katastrofu, no to nije istina", rekao je Berczynski. Ustvrdio je da je zaključke donio iz analize razgovora pilota i ruske zračne kontrole, ali priznao je da "zasad" ne zna uzrok katastrofe. U ponedjeljak je u Varšavi bio prikazan film istražnog povjerenstva u kojem se ponovno barata tezom o eksploziji u zrakoplovu, koja se i ranije spominjala. Dijelovi zrakoplova poslani su ovaj mjesec u četiri laboratorija u inozemstvu na analizu kako bi se otkrili eventualni tragovi eksploziva. Poljsko pravosuđe najavilo je optužnice protiv ruske kontrole leta jer je "hotimice" izazvala katastrofu. Rusija je takve najave odmah osudila. Poljski istražitelji počeli su eskhumirati svih 96 žrtava kako bi provjerili uzroke smrti, unatoč protivljenju dijela obitelji žrtava. Zrakoplovom su predsjednik Kaczynski, njegova supruga i deseci visokih vladinih dužnosnika putovali u Katyn blizu Smolenska na komemoraciju poljskim časnicima ubijenima 1940., po nalogu tadašnje sovjetske policije.