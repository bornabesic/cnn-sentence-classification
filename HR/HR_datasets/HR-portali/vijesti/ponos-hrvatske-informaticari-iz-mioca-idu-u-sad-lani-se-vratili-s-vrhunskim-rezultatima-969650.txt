Foto: Index NAKON što smo pisali da učenicima MIOC-a treba financijska potpora da odu na prestižno natjecanje ACSL iz informatike u SAD, porazgovarali smo s ravnateljicom škole te profesorom informatike.  Natjecanje već 39 godina okuplja najbolje učenike s područja informatike, a ove godine na njemu će se naći učenici više od 200 srednjih škola iz SAD-a, Kanade, Europe, Afrike i Azije.  Zagrebačka XV. gimnazija sudjelovala je od 1995. već 16 puta na finalnim turnirima u SAD-u, a učenici ove škole osvojili su veći broj nagrada u pojedinačnom i u timskom natjecanju. Prema ukupnom rezultatu, XV. gimnazija zasigurno je jedna od tri najuspješnije škole na ovom natjecanju.  No da bi mogli tamo otići, potrebna im je i financijska pomoć budući da odlazak na to natjecanje ukupno stoji 120.000 kuna. >>TREBAJU FINANCIJSKU POMOĆ >>TO SU ZVIJEZDE Sinoć sletjeli iz SAD-a, drugi dan došli u školu Ravnateljica: Pomažu nam Grad i Ministarstvo  Ravnateljica Ljiljana Crnković u razgovoru za Index je kazala da Grad Zagreb i Ministarstvo znanosti, obrazovanja i sporta svake godine pokrivaju dio troškova, a drugi dio troškova škola uspijeva pokriti putem sponzora. Najčešće su to, kako kaže, sponzori u informatičkim tvrtkama, a u kojima često rade i njihovi bivši učenici.  "Mislim da je dobar model da se dio ovakvih troškova pokriva iz proračuna, a dio preko donacija. Vjerujemo kako će sva sredstva biti prikupljena", kazala nam je ravnateljica Ljiljana Crnković.   Profesor informatike Nikola Dmitrović koji već godinama sa svojom kolegicom, profesoricom Renatom Gjurić, vodi djecu na to natjecanje, za Index je rekao kako nije uvijek sve išlo glatko.  "Primjerice 2013. godine nitko od sponzora nije reagirao na naše zamolbe za donacijom. Jednostavno nije bilo reakcije. Roditelji inače financiraju troškove američke vize, hrane i stvari kao što je lokalni prijevoz u SAD-u. Ove godine nam treba više novaca nego lani jer idemo blizu Los Angelesa. Lani smo pak bili blizu Bostona i to je ipak bilo bliže, pa su i troškovi bili manji.  Imali smo sreće pa smo 2014. godine ostvarili suradnju s Hrvatskom udrugom poslodavaca, a pravi boom nastao je lani kad smo ostvarili suradnju s udrugom izvoznika softvera CIS-eksom. Zaključili smo kako u većini informatičkih tvrtki radi barem jedan naš bivši učenik, tako da smo ostvarili uspješnu suradnju, a oni su proširili vijest o tome da nam treba pomoć i odlučili su nas sponzorirati.  Lani smo lako skupili 100.000 kuna. Tad su nam Grad i MZOS dali po 20.000 kuna, to nam je dosta pomoglo. Nadamo se da ćemo skupiti i ove godine. Na dobrom smo putu, Grad i MZOS su nam dali pola potrebnog iznosa i da svaka informatička firma još nešto donira, skupit ćemo.  Sjećam se kako nam se lani javio jedan stariji gospodin koji je rekao da je u mirovini i da nema više te da bi nam htio uplatiti 50 kuna jer smo mu super i želi podržati naše mlade informatičare i uplatio nam je. To nam puno znači", rekao nam je profesor Dmitrović. Građani pomažu  I dok smo mi razgovarali, njemu je stiglo već par mailova građana.  "Jedna gospođa pita je li nam premalo 250 kuna jer ne može više, pa naravno da nam je to velika pomoć i hvala svima koji nas žele podržati, s koliko god mogu. Inače, naša škola još od 1995. sudjeluje na ovom natjecanju informatičara koje se održava svake godine u SAD-u.  Kad smo s udrugom CIS-eks ostvarili suradnju, oni su nas pozvali i u goste. Upoznali su nas sa svojim programerima, a preko ljeta je dvoje naših maturanata ondje odradilo i pripravništvo", rekao nam je profesor Dmitrović.  Za kraj podsjetimo kako su se učenici MIOC-a lani vratili iz SAD-a s fantastičnim rezultatima koje su postigli na ovom natjecanju ACSL, koje je održano u gradu Nashua, u New Hampshireu 28. svibnja.  Juniorski i seniorski timovi XV. gimnazije osvojili su 1. mjesto, dok je Intermediate tim osvojio 2. mjesto, a kao nagradu za svoj uspjeh dobili su 10 računala HP Chromebook, te je škola dobila Kindle e-book reader.  Riječ je o najboljem uspjehu učenika MIOC-a još od 2006. godine. Tada su na ovom natjecanju ACSL All star finale, koje okuplja najbolje učenike iz cijelog svijeta posljednji put postigli ovako sjajne rezultate.  Isto im želimo i ove godine na natjecanju u Newbury Parku u Kaliforniji.