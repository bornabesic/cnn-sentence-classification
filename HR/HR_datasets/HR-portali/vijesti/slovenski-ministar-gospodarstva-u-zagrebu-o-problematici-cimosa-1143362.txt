Slovenski ministar gospodarstva i tehnologije Zdravko Počivalšek sastat će se četvrtak u Zagrebu s hrvatskim ministrom za državnu imovinu Goranom Marićem radi rješavanja problema s prodajom koparskog Cimosa talijanskom fondu, pišu slovenski mediji. Prema navodima slovenskih medija, u središtu razgovora bit će pronalaženje rješenja da se deblokira prodaja koparske kompanije Cimos talijanskom financijskom fondu Palladio Finanziaria. Već zaključen kupoprodajni ugovor, po kojemu bi talijanski investitor za Cimos platio 100.000 eura i preuzeo njegove dugove prema bankama, ne može se realizirati zbog tužbe hrvatske Državne agencije za osiguranje štednih uloga i sanaciju banaka (DAB) protiv Cimosa. Ljubljanski poslovni dnevnik Finance navodi da DAB i dalje inzistira na tužbi 'teškoj' najmanje 45 milijuna eura protiv Cimosa, kojeg prodaje slovenska "loša banka", vlasnica dijela državne imovine, Riječ je o Cimosovim nepodmirenim potraživanjima prema nekadašnjoj Riječkoj banci, koja je kreditirala Cimos. Ako se za to ne nađe rješenje, navode slovenski mediji, talijanski će investitor uskoro odustati od kupnje Cimosa. Dosadašnja nastojanja  da se to pitanje riješi  kompromisom nisu uspjela, navode slovenski mediji. U slovenskom Ministarstvu gospodarstva i tehnologije u vezi s razgovorima s hrvatskom stranom ne žele iznositi procjene i komentare. Navode da su svi koji su uključeni rješavanje tog problema aktivni u nastojanjima da se nađe adekvatno rješenje, a podrobnije informacije ne mogu davati u sadašnjoj osjetljivoj fazi pregovora, objavila je u četvrtak slovenska tiskovna agencija STA. Cimos ima nešto više od 7.000 zaposlenih, proizvodi dijelove za autoindustriju i ima podružnice u više država u regiji, pa tako i u Hrvatskoj. Koparskoj tvrtki početkom 2016. godine zagrebački Trgovački sud izdao je privremenu zabranu raspolaganja imovinom u Hrvatskoj zbog duga bivšoj Riječkoj banci većeg od 20 milijuna eura, ali se ta tvrtka žalila na rješenje.  Odluka o blokadi Cimosove imovine u njegovim tvrtkama u Roču i Buzetu donesena je poslije podnošenja tužbe zbog neplaćenog duga koji je od bivše Riječke banke preuzeo DAB.