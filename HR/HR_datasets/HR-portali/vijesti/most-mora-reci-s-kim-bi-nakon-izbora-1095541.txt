Novi izbori novo su dijeljenje karata, a kako sada stvari stoje, teško da će ijedna velika koalicija moći samostalno sastaviti Vladu na jesen. Već sada je jasno da će za većinu i lijevima i desnima trebati ili Most ili Živi zid koji bi mogli podijeliti onih 19 mandata koliko je Most osvojio na proteklim izborima. Mukotrpni pregovori I dok se Živi zid već više puta izjasnio kako ne kani u koaliciju ni s jednim blokom, već da će biti oporba, u Mostu se još uvijek jasno ne izjašnjavaju. Sve što se od njih može čuti zadnjih dana jest da su se “opekli” i s jednima i drugima. – S ovakvim HDZ-om, ovakvim SDP-om, s ovakvim vodstvima nemamo što raditi. Kada gospoda kažu da je glas za Most glas za HDZ, mogu reći da je glas za HDZ glas za SDP i obrnuto – poručio je proteklog vikenda Božo Petrov, čelnik Mosta. Međutim, loše iskustvo ne amnestira ih da se ovaj put jasno opredijele jer bez obzira koliko mandata osvoje, već sada je jasno da će i SDP i HDZ nakon izbora ponovno čekati mukotrpni pregovori s ekipom iz Smičiklasove. I dok je Božo Petrov na zadnje izbore išao s parolom “ni s jednima ni s drugima”, sada taktiku ipak morati promijeniti. Među biračima Mosta ima puno i onih s ljevice i desnice i sada će itekako slušati s kime bi Most radije – sa SDP-om, HDZ-om, i jednima ili drugima ili pak, kao i Živi zid, ni s lijevima ni s desnima, što je također legitimno. Iz Mosta se neslužbeno može čuti da će u pregovorima s potencijalnim partnerima, ovisno o tome koliko će mandata osvojiti, ipak biti konkretniji. Tako bi nakon ovih izbora mogli inzistirati na konkretnim funkcijama, poput one predsjednika Sabora. Također, u Mostu se može čuti kako im nije ni strana ideja manjinske Vlade u kojoj bi Mostovi zastupnici iz parlamenta podržavali izvršnu vlast u kojoj ne bi sudjelovali. Svoju bi podršku “naplaćivali” provođenjem zakona i reformi koje Most želi izgurati. – Model manjinske Vlade predlagao sam i dok smo pregovarali sa SDP-om i HDZ-om, ali od toga smo tada odustali – rekao nam je sugovornik iz Mosta. Iako to, naravno, neće javno komunicirati niti se na taj način može voditi kampanja, u Mostu su svjesni, ako osvoje manji broj mandata, da im je onda najbolja solucija da budu jak oporbeni saborski klub. Da bi Most jasno trebao reći s kime će, smatra i politički analitičar Žarko Puhovski. Neka kažu uvjete – Nešto ovaj put moraju reći jer do sada smo imali situaciju da su postizborne koalicije bile bez demokratskog legitimiteta. Nisu čak bile ni indirektno najavljivane – kaže Puhovski. U slučaju da Most sada kaže da može i s jednim i drugima, dodaje, onda moraju jasno kazati i što traže za suradnju, koji su njihovi uvjeti. Puhovski je uvjeren da bi Most i sada radije izabrao HDZ nego SDP, zbog čega će ih lijevo biračko tijelo i napustiti.  >>Most: Kad bi se Sabor gledao kroz Milanovićev rad, to bi zaista bilo – ništa 