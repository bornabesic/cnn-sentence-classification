Foto: Index, Nacional NOVI ministar branitelja Mijo Crnoja ležao je u Remetincu zbog nasilničkog ponašanja, donosi Nacional, koji otkriva i kako Crnoja godinama maltretira udovicu muškarca kojeg je ubio prošle godine likvidirani mafijaš Vinko Žuljević Klica. > Pogledajte gdje je prijavljen ministar branitelja Mijo Crnoja  Prema tvrdnjama Nacionalovog izvora, Crnoja je u Remetincu završio nakon što je nokautirao šakom u glavu vozača autobusa koji mu je donio pošiljku i to zato što je vozač Crnoju tražio da mu plati prije preuzimanja pošiljke. Dok je vozač prijavio incident, Crnoja je pobjegao, a kako je tada još bio prijavljen na lažnoj adresi, policija ga nije mogla pronaći. Policija ga je pronašla nakon što je drugom prilikom izazvao prometnu nesreću kod izlaza iz Zagreba prema Arena Centru. Policija je pozvana na mjesto nesreće te su utvrdili da je za Crnojom raspisana potraga i priveli ga.  U to vrijeme Crnoja je bio zaposlen u hrvatskom veleposlanstvu u Albaniji. > Crnoja nakon Indexovog članka izbrisao adresu iz životopisa  Bliska veza s Vinkom Žuljevićem Klicom  Nacionalovi izvori tvrde da je Mijo Crnoja bio u bliskoj vezi s Vinkom Žuljevićem Klicom, , umirovljenim pukovnikom HVO-a kojeg se povezivalo s vlasništvom u zaštitarskoj tvrtki Bilić-Erić Security, a koji je ubijen u sačekuši u svibnju prošle godine. Žuljević je još od 1990-ih bio povezan s desnom strujom HDZ-a, odnosno najviše s ljudima iz hercegovačkog klana.  Godinama maltretira udovicu veselina Marinova  Nakon što su mediji počeli pisati o slučaju samohrane majke djeteta s posebnim potrebama u zagrebačkom naselju Podsused, koja ne može do svog automobila koji je parkiran u garaži jer joj je susjed zavario vrata te garaže, ispostavilo se da je bezobrazni susjed upravo novi ministar branitelja Mijo Crnoja. Prema pisanju Nacionala, žena kojoj je Crnoja zavario vrata je Branka Marinov, udovica Veselina Marinova, kojeg je ubio Klica.  Crnoju je navodno naljutilo to što je Branka Marinov od prethodnog vlasniks kupila garažu koju je Crnoja, pak, želio za sebe. Branka Marinov s vremenom je iskoristila institut samopomoći i uspjela odvariti vrata, ali Crnoja nije odustao - mijenjao je lokote i onemogućavao joj ulazak u garažu. Bitku je pokrenula i na sudu, a spor je okončan u svibnju prošle godine kada je Županijski sud u Zagrebu utvrdio da ona ima neosporno pravo na korištenje garaže. Ipak, do danas nije u nju uspjela ući.  Marinov je Crnoju nekoliko puta prijavljivala zbog prijetnji, ali u policijskom sustavu niti jedna prijava nije zabilježena.  "On je ljudsko smeće bez ikakvog morala", komentirala je za Nacional udovica Veselina Marinova.   MOST je sve znao, ali nisu uložili veto?  Nacional je također dobio na uvid, kako piše, dokaze da je s ovim detaljima iz Crnojine biografije bio upoznat i MOST, pa se postavlja pitanje zašto nisu stavili veto na njegovu kandidaturu. Novi ministar gospodarstva Tomislav Panenić navodno je bio u kontaktu s osobom koja je MOST-u ukazala na sporne detalje iz Crnojine biografije. Nacional također piše da su neke od tih informacija došle od ljudi iz HDZ-a i ljudi bliskih HDZ-u.