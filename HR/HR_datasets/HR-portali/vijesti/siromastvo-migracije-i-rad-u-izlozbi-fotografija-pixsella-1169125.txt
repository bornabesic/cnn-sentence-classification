U povodu obilježavanja 25 godina od donošenja Zakona o pučkom pravobranitelju u Hrvatskom saboru u srijedu je otvorena izložba fotografija "U objektivu: Svakodnevica ljudskih prava". Izložbu organizira Ured pučke pravobraniteljice u suradnji s novinskom foto agencijom Pixsell, a sastavljena je od fotografija koje prikazuju svakodnevicu građana u kontekstu različitih tema iz područja ljudskih prava - siromaštva, zdravlja, rada, migracija, života osoba lišenih slobode, koje je Pixsell snimao od 1991. do 2016. godine. Tako se na njima može vidjeti prizor iz malog baranjskog sela Kopačevo gdje dva mališana uče uz svijeću jer im je zbog snijega urušena kuća, riječki prosvjed protiv visokih računa za grijanje, slika tržnice Dolac nakon zatvaranja na kojoj siromašni prebiru po ostacima hrane, pučku kuhinju kod franjevaca na Opatovini... Pučka pravobraniteljica Lora Vidović, otvarajući izložbu, kazala je kako nam je potrebno podizanje svijesti o važnosti ljudskih prava među građanima ali i među saborskim zastupnicima kojima, kaže, posebno treba podići svijest o tome. "Slike prikazuju situacije s kojima se građani suočavaju svakodnevno, ali i njihove male i velike pobjede", kazala je Vidović Predsjednik saborskog Odbora za ljudska prava i prava nacionalnih manjina Furio Radin istaknuo je kako je riječ o teškoj temi na fotografijama koje, kako je kazao, crtaju svjetlost u mraku, obzirom da je kršenje ljudskih prava mrak. 