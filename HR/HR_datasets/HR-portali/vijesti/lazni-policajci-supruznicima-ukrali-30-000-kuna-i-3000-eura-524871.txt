Dvojica nepoznatih muškaraca pozvonila su 21. veljače oko 9 sati na vrata kuće Nike i Mire R. na adresi Borongaj Aerodrom u Zagrebu. Niko je pogledao kroz špijunku i na vratima ugledao jednog višeg i jačeg muškarca i drugog nižem i mlađeg. Ovog nižeg i mlađeg oboje supružnika kasnije su prepoznali kao Silvija Đ. (26) iz Pitomače, dok drugog muškarca još traže. Viši i jači muškarac u rukama je držao crnu kapu s platnenim amblemom s natpisom policija.  - Mi smo policajci s Kruga. Poslali su nas u ispomoć kolegama iz Maksimira - govorio je viši muškarac. Niki je to bilo sumnjivo jer su nekoliko dana ranije nepoznati počinitelji pokrali njegovu suprugu Miru te su ga policajci iz maksimira tom prilikom upozorili kako bi im na vrata mogli doći lažni policajci u civilu. Pozvao je suprugu da ih pogleda, a onda ipak otvorio vrata. Rekli su mu da su pronašli između 6000 i 7000 kuna za koje sumnjaju da su ukradeni Miri te da trebaju ostatak novca kako bi usporedili serijske brojeva novčanica s onima koje su pronašli.  On je potom otišao u spavaću sobu uzeti novac, a viši i jači krenuo je za njim vičući "Brže, brže". Nakon što je izvadio torbu u kojoj je bio novac, viši muškarac rekao je nižem da odvede vlasnika u kupaonicu kako bi dobro oprao ruke jer moraju uzeti otiske prstiju. Odveo ga je u kupaonicu i pustio mu vodu i dao sapun, a viši "policajac" ostao je sam u sobi s novcem. Dok je vlasnik prao ruke, vidio je nižeg muškarca kako trči van i ulazu i auto u kojem ga je već čekao drugi "policajac". Brzo se vratio u sobu i primijetio da iz torbe nedostaje 30.000 kuna, 3000 eura i 150 konvertibilnih maraka, putovnica i domovnica. Njegova supruga Mira istražiteljima je ispričala da je ona ostala u kuhinji dok je njezin suprug otišao s "policajcima" u spavaću sobu. - Čula sam kako mu jedan govori: "Peri, peri!" što mi je bilo sumnjivo pa sam nazvala policajce u Petrovoj i pitala ih jesu li poslali dvojicu policajaca u civilu kod nas. Oni su rekli da nisu pa sam potrčala u hodnik i do kupaonice i pitala mlađeg muškarca tko su oni i da znam da nisu policajci, na što je on počeo trčati kroz otvorena vrata.  Silvije će se uskoro na Općinskom kaznenom sudu u Zagrebu pred sucem Zorislavom Kalebom braniti od optužbi za tešku krađu. Trenutno se nalazi u istražnom zatvoru kako ne bi ponovio djelo. Naime, Silvije je u Mađarskoj pravomoćno osuđen zbog švercanja ljudi preko granice za što je dobio uvjetnu kaznu i izgon iz zemlje na tri godine. Kako bi izašao iz pritvora ponudio je 50.000 kuna jamčevine, o čemu će odlučivati sudsko vijeće. 