Dok se zemlje na balkanskoj ruti pripremaju za mogući novi val migranata, utjecajni arapski mediji i analitičari ne vjeruju u mogućnost ponavljanja lanjskih prizora, i to iz nekoliko razloga. Osim što je njemačka kancelarka Angela Merkel izgubila na lokalnim izborima zbog politike otvorenih vrata migrantima, turski predsjednik Erdogan, koji drži uzde kad je riječ o migrantima (danas ih je u Turskoj oko 3 milijuna iz Sirije), za njihovo nepuštanje prema Europi zauzvrat je dobio zeleno svjetlo SAD-a, Rusije i EU za vojnu intervenciju u Siriji, što mu je i bio cilj. Od izbijanja rata u Siriji Kurdi su uspjeli stvoriti kompaktan teritorij duž turske granice pripremajući se na proglašenje kurdskog kantona u Siriji, a Erdogana su upravo te zemlje nekoliko puta bile spriječile u vojnoj intervenciji. Turske su snage u operaciji pokrenutoj 24. kolovoza na sjeveru Sirije od terorista “očistile” gotovo 900 četvornih kilometara površine, kamo su se počeli vraćati izbjeglice iz Turske. Ta sigurna zona mogla bi biti proširena na 5000 četvornih kilometara ako se vojna operacija nastavi prema jugu, gdje će Erdogan, u dogovoru sa SAD-om i EU i uz financijsku pomoć međunarodne zajednice, sagraditi grad za povratak izbjeglica kako ne bi nastavili put prema Europi. Erdogan je kazao da se o tome već usuglasio s Obamom, Putinom i Merkel. Potvrđuje to i činjenica da je američki državni tajnik John Kerry od UN-a tražio rezoluciju u kojoj bi se nad tim područjem proglasila zaštićena zona i zona zabrane leta da bi izbjeglice bili sigurni da se vraćaju na mirno i zaštićeno područje. Davanjem zelenog svjetla Turskoj za ulazak u Siriju i članice EU i Turska postigle su svoje strateške ciljeve: Erdogan je spriječio stvaranje kurdske države duž turske granice sa Sirijom, a EU vjeruje da će tako zaustaviti dolazak migranata. > > Prvi susret Merkel i Erdogana nakon zahlađenja odnosa: EU i Turska ulaze u novu fazu 