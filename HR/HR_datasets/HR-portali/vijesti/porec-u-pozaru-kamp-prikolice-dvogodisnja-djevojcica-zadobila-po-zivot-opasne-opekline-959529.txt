Foto: FAH DVOGODIŠNJA djevojčica zadobila je teške i po život opasne opekline drugog i trećeg stupnja u požaru kamp prikolice, koji je u subotu oko 22 sata izbio u jednom dvorištu u mjestu Jehnići kod Poreča, izvijestila je u ponedjeljak istarska policija po završetku očevida.   Iz policije navode kako je očevidom, koji su obavili policijski i inspektor zaštite od požara, utvrđeno da je požar izbio uslijed prijenosa topline s trajnožareće peći na gorivi materijal, nakon čega se vatra proširila po unutrašnjosti prikolice. U trenutku izbijanja požara u kamp prikolici spavala je dvogodišnja djevojčica, koja je zbog teških opeklina prevezena u riječku bolnicu, gdje je i zadržana na liječenju. U trenutku izbijanja požara njena majka je bila ispred kamp prikolice, a neslužbeno se doznaje kako je riječ o romskoj obitelji koja živi u toj kamp prikolici. Policija, koja je dojavu o požaru i ozlijeđenoj djevojčici zaprimila iz riječke bolnice, o događaju će izvješće dostaviti nadležnom državnom odvjetništvu.