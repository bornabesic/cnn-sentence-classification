Lani je Hrvatsku uzduž i poprijeko proputovalo 859 stranih turističkih novinara i blogera. Glavni ured Hrvatske turističke zajednice, koji strane (puto)pisce ugošćuje u suradnji s kompletnim sustavom turističkih zajednica, na to je, ne bi li gosti Hrvatsku doživjeli na najljepši mogući način, potrošio oko četiri milijuna kuna (otprilike toliko na studijska putovanja stranih novinara izdvaja se svake godine). Svaka uložena kuna višestruko se vratila! Marketinška vrijednost svih reportaža i priloga o Hrvatskoj objavljenih tijekom protekle godine procjenjuje se na nevjerojatnih 183 milijuna eura. Pri tome, vrijednost materijala objavljenih u pisanim medijima iznosi ponajviše, oko 117 milijuna eura. To i ne iznenađuje, reportaže i priče o Hrvatskoj izašle su po cijelom svijetu u ukupnoj nakladi iznad 1,2 milijarde primjeraka. Vrijednost, pak, televizijskih i radioreportaža u kojima je tema bila Lijepa Naša procijenjena je na 37 milijuna eura, dok su internetske objave u vrijednosti 28 milijuna eura. Slični se efekti, dakako, očekuju i od ovogodišnjih dolazaka utjecajnih stranih novinara i blogera. – U prvih sedam mjeseci ove godine, u našoj potpunoj ili djelomičnoj organizaciji, Hrvatsku je posjetilo 360 inozemnih predstavnika medija, odnosno novinara, blogera i televizijskih ekipa – otkriva direktor Glavnog ureda Hrvatske turističke zajednice Ratomir Ivičić. – O tim stvarima nemamo dvojbi, Glavni ured HTZ-a će uvijek, sukladno budžetu i programu rada, organizirati i podržavati putovanja blogera i novinara čije objave uvelike pridonose promociji Hrvatske kao turističke destinacije – poručuje Ivičić. Do kraja ove godine planirano je, inače, oko 600 novinarskih studijskih putovanja. Neki od najuglednijih blogera i stranih novinara koji su proputovali Hrvatskom za Večernji list su napisali svoje impresije. A jedan od najuspješnijih freelancera u Njemačkoj Fabian von Poser kratko nam je poručio da je oduševljen hrvatskim ljepotama te da je to destinacija koju će svakako i ubuduće posjećivati jer ima mnogo toga za otkriti. JEAN-PHILLIPPE DAMIANI, glavni urednik ZEMLJA: Francuska NAZIV MEDIJA: web stranica www.Routard.com ČITATELJI: dva milijuna ljudi, 250.000 pretplatnika i 35 milijuna pregleda TEME: turizam, destinacije, događanja, vijesti... Oduševila me šarolika hrana: od tartufa do gulaša Smatram da je najveća prednost Hrvatske upravo njezina raznolikost na tako malom prostoru. Raznolikost koja se očituje u različitim pejzažima, jadranskoj obali prošaranoj otocima i apsolutno zadivljujućim dubokim plavetnilom. Istina, unutrašnjost je manje poznata, ali Hrvatska ima toliko nacionalnih parkova koji me oduševljavaju poput Plitvica ili Paklenice. Kontrast između velebitskih planina i Jadranskog mora u koje uranjaju, zapanjujući je. Riječ je o zemlji koja je daleko poznata i po svojoj kulturnoj raznolikosti jer Hrvatska je u isto vrijeme i mediteranska zemlja i zemlja središnje Europe u kojoj pronalazimo rimske ruševine, ali i gradove koji evociraju austrougarsku eru. Cijelo se to bogatstvo osjeća u arhitekturi i gastronomiji, u Istri tako uživamo u maslinovu ulju i tartufima, u Slavoniji primjerice u gulašu. Za putnike ova raznolikost omogućuje široku paletu različitih aktivnosti koje je moguće prakticirati jer Hrvatska nije samo sunčanje na prekrasnoj obali, to su i posjeti znamenitostima i prekrasnim gradovima poput Dubrovnika, Rovinja, Splita, Zadra ili Zagreba. Hrvatska je odličan spoj bogatstva prirode i kulture baštine tijekom odmora, s dobrim odnosom cijene i kvalitete, posebno izvan glavne turističke sezone. SARAH I KRIS MORAN, blogeri ZEMLJA: SAD NAZIV BLOGA: Jetsetting Fools TWITTER FANOVI: oko 1700 pratitelja INSTAGRAM FANOVI: oko 2400 pratitelja TEME U FOKUSU: aktivni turizam, kulturni turizam i eno-gastro Dubrovnik je nezaobilazan, ali osvojila nas je i Krapina U samom početku, u Hrvatsku nas je privukla prekrasna obala i brojni otoci na Jadranskom moru. Ipak, nakon što smo obišli sve najpoznatije hrvatske destinacije na obali te posjetili neka druga mjesta, otkrili smo da je Hrvatska prekrasna zemlja s puno raznolikosti. Tu prije svega mislimo na očuvanu prirodu te bogatu kulturnu i povijesnu baštinu. Za mnoge turiste koji posjećuju Hrvatsku je, primjerice, Dubrovnik jedina stanica. Mi također smatramo kako ovaj grad, s prekrasnim zidinama i pogledom na more, ne smijete zaobići jer možete puno toga doživjeti. Ipak, tu je i temeljito očuvana povijest Splita, prirodni sjaj Plitvičkih jezera, napredan glavni grad Zagreb. To su sve različite destinacije koje su nas oduševile svaka na svoj način. Osvojila nas je i Krapina, gradić koji pamtimo po brojnim crkvicama i Muzeju krapinskih neandertalaca. Naravno, svako mjesto je teško doživjeti bez susreta s domaćim stanovništvom, a naša iskustva govore da su Hrvati izrazito ljubazni domaćini. Sve u svemu, zaključili smo da je Hrvatska destinacija pogodna za sve turiste jer zbog iznimne raznolikosti svaki turist može pronaći nešto za sebe. To mogu biti luksuzne plaže ili netaknuta priroda, to može biti veliki grad ili neki manji povijesni gradić. Ako pak imate dovoljno vremena, Hrvatska vam može pružiti sve navedeno. ANNE LOWREY I BRAD BERNARD ZEMLJA: SAD NAZIV BLOGA: MyWonderlist, Part-Time Traveler POSJEĆENOST: oko 25 tisuća pregleda mjesečno obaju blogova zajedno TWITTER FANOVI: oba bloga oko 45 tisuća pratitelja, Facebook fanovi: oko 30 tisuća pratitelja oba bloga zajedno TEME U FOKUSU: aktivni turizam, kulturni turizam i eno-gastro Nigdje na svijetu nema kamenica kao u Stonu Ljudi koji vole putovanja sve više i više govore o Hrvatskoj te smo se mi, kao turistički blogeri, željeli sami uvjeriti u ljepote vaše zemlje. Tako smo s našom medijskom kampanjom krenuli na putovanje od Dubrovnika do Zagreba te smo svojim fanovima, koji vole putovanja, kroz fotografije i osvrte htjeli pokazati sva čuda i ljepote hrvatskih destinacija. Osobno smo bili oduševljeni te smo doživjeli puno lijepih stvari, više nego što smo očekivali. Naša ideja je bila da posjetimo one destinacije koje se najčešće mogu vidjeti na fotografijama, ali u međuvremenu smo otkrili puno više te posjetili brojna druga mjesta i lokacije. Na svakom koraku su nas čekala ugodna iznenađenja, od prekrasnih pogleda s dubrovačkih zidina do očaravajućih slapova Plitvičkih jezera. Oduševio nas je i susret s lokalnim ribarom u Malom Stonu koji nam je, direktno iz mora, dao najbolje kamenice koje smo ikada imali priliku jesti. Zapravo, dojmila nas se cijela jadranska obala, ali i tajne Zagreba. Upoznali smo puno prekrasnih ljudi, a sama kampanja, odnosno naše putovanje, bilo je vrlo uspješno. Zahvaljujući suradnji s Hrvatskom turističkom zajednicom i lokalnim partnerima, fotografije i postovi koje smo kreirali za vrijeme boravka u Hrvatskoj privukli su veliko zanimanje i interes naših fanova, a vjerujemo kako su mnogi od njih dobili želju da i sami posjete Hrvatsku. PAULA BOYER, novinarka ZEMLJA: Francuska MEDIJ: dnevne novine La Croix ČITANOST: prodaje se u 95.000 primjeraka, čitatelja oko pola milijuna TEME: nacionalni dnevnik obrađuje sva područja Moje pravo otkriće je Zagreb, grad fascinantne povijesti Kao i mnogi Francuzi, i ja sam otprije poznavala Dubrovnik te dalmatinsku obalu. Riječ je o prekrasnim gradovima i mjestašcima. Obnovom Dubrovnika nakon bombardiranja sačuvana su sva bogatstva i jedinstvene ljepote grada, kao i njegova arhitektura. Obala sa svojim plavim uvalama, malena živopisna mjestašca jednostavno su nezaboravni dio boravka. Svakako je šteta svoja znanja i poznavanje Hrvatske ograničiti isključivo na dalmatinsku obalu. Tijekom rata sam, u pratnji francuskog ministra vanjskih poslova, bila u Zagrebu. Bilo je hladno i sivo. Imala sam vrlo malo vremena, dovoljno tek da se uvjerim da je riječ o lijepom gradu. No, moje pravo otkriće hrvatske prijestolnice bilo je prošle godine i moram priznati da sam se oduševila! Zagreb je postao grad fascinantne srednjovjekovne povijesti, zadivljujuće i vrlo dobro očuvane arhitekture, s mnogo srednjovjekovnih i recentnih građevina, te zanimljivih muzeja... Na primjer Muzej naivne umjetnosti preporučujem svakako! I Hrvatsko narodno kazalište vrlo je cijenjeno i na umjetničkom i kulturnom planu, ali i po svojoj arhitekturi. Zagreb svakako zaslužuje više od jednog vikenda ako doista želimo otkriti različite slojeve recentne povijesti ili noviju i moderniju arhitekturu. GAVIN LLOYD GRIFFITHS I OLUWASEGUN YAHAYA ONALAJA-ALIU, blogeri ZEMLJA: Velika Britanija BLOG: Hand Luggage Only ČITANOST: Blog mjesečno ima između 250 i 260 tisuća pregleda DRUŠTVENE MREŽE: Na Twitteru i Instagramu imaju više od dvije tisuće fanova, na Facebooku više od 15 tisuća, a najjači su na Pinterestu gdje imaju više od 200.000 fanova Sve je iznad očekivanja, a osobito ljudi i vina Naš prvi dojam o Hrvatskoj bio je pozitivan šok, ponajprije zbog ljepote krajolika. I prije smo čuli od drugih da je Hrvatska lijepa zemlja, a to smo vidjeli i preko fotografija u različitim medijima. Ipak, drukčije je kada to doživite osobno na licu mjesta. Očekivali smo lijepe stvari, ali ono što smo sve vidjeli i doživjeli bilo je iznad naših očekivanja. Posebice nas je oduševila kvaliteta hrvatskih vina. Zašto smo odabrali Hrvatsku? Dojmile su nas se priče prijatelja koji su bili u Hrvatskoj, a dodatni motiv bile su prekrasne fotografije hrvatskih destinacija koje smo mogli vidjeti na društvenim mrežama. Kada nam se ukazala prilika da dođemo u Hrvatsku, nismo predugo razmišljali! Naša percepcija Hrvatske prije i poslije putovanja je sljedeća: Znali smo da je Hrvatska zemlja bogate kulturne i povijesne baštine. Članci koje smo čitali o Hrvatskoj u većini su upravo pokrivali navedene teme. Ipak, nismo znali da vaša zemlja ima i drugu, zabavnu stranu. Sada nam je jasno da Hrvatska ima šaroliku ponudu i da svatko može pronaći nešto za sebe. Kada nekamo dolazimo prvi put, pokušavamo upoznavati domaće ljude bez predrasuda, a u Hrvatskoj smo upoznali jedne od najljubaznijih i zabavnijih ljudi. Svi su bili srdačni i gostoljubivi, zbog čega ćemo se sigurno vratiti.  >> Obična turistička tura 90, a stazama Game of Thrones 180 kuna  >> Otok koji je upoznao razne vojske danas se razgleda u vojnom džipu