Nikica Jelavić uhićen je danas u 16.40 sati u Zračnoj luci Zagreb nakon što je zrakoplovom sletio iz Sarajeva. Njegov odvjetnik Milenko Umičević kazao je da ga takav potez policije iznenađuje s obzirom na to da je Jelavić bio tražen samo zbog obavijesnog razgovora. Vuletić i Dakić u pritvoru – Iznenađen sam što je Nikica Jelavić uhićen jer je policiji bilo najavljeno da će doći. Prošli tjedan tražili su ga zbog obavijesnog razgovora, a on im je kazao da trenutačno nije u zemlji. Isto tako rekao im je kad se vraća i da će im biti na raspolaganju čim se vrati. Osim toga Krunoslav Borovec, glasnogovornik MUP-a, kazao je da za Jelavićem nije raspisana nikakva potraga ni tjeralica pa time više nije jasno zašto je uhićen – kazao je odvjetnik Umičević. Jelavić je bio jedna od osoba koje je policija tražila zbog obavijesnih razgovora za nedavne akcije Šok 3. U posljednjih desetak dana obavljeni su razgovori sa 20-ak osoba za koje policija smatra da se bave ilegalnim poslovima. Od svih osoba s kojima je policija dosad razgovarala uhićeni su i pritvoreni samo Đorđe Vuletić i Darko Dakić Vuletić, osumnjičeni za sudjelovanje u pokušaju ubojstva poduzetnika Josipa Galinca u rujnu 2008., dok je Dakić, osim za pokušaj ubojstva Galinca, osumnjičen i za pokušaj ubojstva novinara Dušana Miljuša. I Pripuz na razgovoru  Nikica Jelavić je, nakon što ga je zagrebačka policija pokupila na pisti, zadržan do dolaska djelatnika policijskog USKOK-a, koji bi ga zatim trebali preuzeti. Oni bi mu službeno trebali priopćiti razlog zbog kojeg je uhićen. Inače, u akciji ŠOK 3 policija je na obavijesnom razgovoru 24 sata držala i Zorana Pripuza, Jelavićeva prijatelja. Po izlasku iz policije Pripuz nije bio ništa voljan komentirati te je samo kazao da on s napadima na Miljuša i Galinca nema ništa. Je li razlog Jelavićeva uhićenja ista stvar, znat će se nakon što mu policajci formalno to i priopće. Jelaviću i Zoranu Pripuzu sudilo se u poznatom remetinečkom procesu, no obojica su pravomoćno oslobođeni.