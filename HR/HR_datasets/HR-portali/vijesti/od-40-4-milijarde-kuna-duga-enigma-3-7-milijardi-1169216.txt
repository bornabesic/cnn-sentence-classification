Na kraju prvog tromjesečja ove godine Agrokor je s najvažnijih 19 tvrtki unutar koncerna bio dužan 40,4 milijardi kuna, pokazuje nerevidirano izvješće, priopćeno je iz Agrokora. Zadnji podatak o dugu bio je iz rujna prošle godine i tada je stara uprava izvijestila da je dug, gleda li se isti obuhvat kompanija, 34,3 milijarde kuna. U međuvremenu se Agrokor, do imenovanja izvanredne uprave, zadužio kod ruskih banaka – Sberbanka i VTB-a – te nekih domaćih za oko 2,4 milijarde kuna. Preostalu rupu od 3,7 milijardi kuna revizori tek trebaju utvrditi, tj. ući u trag tom dugu. Još prije nekoliko dana iz Agrokora je stigla obavijest o mogućim nepravilnostima u financijskim izvješćima. Sada se to pokazalo točnim. Najviše repo ugovora Prvi su put razvrstane i obveze po mjenicama za izdanu robu te one kojima su dobavljači kreditirali Agrokor. Obveze po financijskim mjenicama, dakle za zajmove iznose 1,7 milijardi kuna, a za komercijalne tj. izdanu robu i usluge 1,4 milijardi kuna. Ukupne su obveze po mjenicama oko 7,3 milijardi kuna, od čega se oko četiri milijarde odnosi na izdane mjenice unutar kompanija Agrokora. Dug dobavljačima je 6,2 milijarde kuna. Najveći dobavljač Agrokora je TDR prema kojem su obveze tri posto ukupnog duga. Najveći nebankarski zajmodavac Agrokora je Adris grupa s 967 milijuna kuna. Nebankovni dug ponajprije se odnosi na repo ugovore za koje su založeni udjeli u pojedinim tvrtkama Agrokora. Na temelju tih zaloga neke su se kompanije već naplatile. Osiguranim vjerovnicima duguje se 2,9 milijardi, a neosiguranim čak 21,5 milijardi kuna. Od neosiguranog nebankovnog duga najveći se dio odnosi na dug po zajmovima dobavljača i iznosi oko 303 milijuna kuna. Oko 13,8 milijardi kuna iznosio je dug po neosiguranim i nenaplaćenim bankovnim zajmovima. Najveći je neosigurani bankovni zajmodavac Sberbank s 8,1 milijardom kuna odobrenog kredita. Pregovori o novom kreditu Mjesec dana od usvajanja Lex Agrokora i postavljanja izvanredne uprave u Agrokor, jučer je Ante Ramljak izvijestio i premijera Plenkovića o stanju u koncernu i radnjama koje se poduzimaju da bi se utvrdilo pravo stanje obveza i imovine te o pregovorima za novi kreditni aranžman kojim bi se pokrile obveze dobavljača, uključujući vjerojatno i one stare, kako bi kompanija bila spremna za turističku sezonu.  Vlada je DORH-u odobrila dodatnih pet milijuna kuna iz proračunske zalihe za istragu u Agrokoru. Tim će se novcem pokriti troškovi smještaja, dnevnica i putovanja zamjenika iz drugih županijskih državnih odvjetništava, angažman financijskih stručnjaka i vještaka i ostalo, s ciljem utvrđivanja činjeničnog stanja u predmetu, vezano uz moguće nezakonitosti u koncernu Agrokor, izvijestio je premijer Andrej Plenković. – Time pokazujemo da je Vladi u interesu na zakonit i institucionalan način pomoći nadležnim institucijama da do kraja rasvijetle sva zbivanja u Agrokoru te, ako je to potrebno, pokrenu i odgovarajuće kaznene postupke – kazao je Plenković. (ibv)      