Članovi bivše ekspertne skupine za kurikularnu reformu na čelu s Borisom Jokićem uputili su oštar komentar ministru obrazovanja Pavi Barišiću. Komentar je vezan uz izvješće o kurikularnoj reformi Povjerenstva za unaprjeđenje reforme obrazovanja, kojega je Barišić prihvatio. Povjerenstvo je, podsjetimo, osnovao bivši ministar Predrag Šustar, a na čelu su mu žestoki kritičar reforme, sadašnji državni tajnik, Matko Glunčić i zadarska rektorica Diana Vican. Povjerenstvo je uputilo niz kritika na predložene reformske dokumente, a Jokićeva skupina naglašava – kritike u izvješću zasnovane su na neistinama, lažima i iskrivljenim činjenicama. O „istinitosti“ izvješća Povjerenstva koje je prihvatio Barišić najbolje govori podatak da je na 11 stranica vezanih uz kurikularnu reformu, bivša ekspertna skupina nabrojala 23 greške u obliku netočnosti. Jokićeva skupina zato od ministra traži da odbaci izvješće Povjerenstva vezano uz reformu, a u suprotnom, stoji u njihovu očitovanju, „zadržavamo pravo na sve moguće načine zaštititi rad preko 500 stručnjaka, osobni i profesionalni integritet svih uključenih u rad na kurikularnoj reformi“. - Takvo izvješće nije korak prema razvoju pluralizma, demokratičnosti i europske perspektive kojoj teži Vlada Andreje Plenkovića, niti može pomoći u nastavku provođenja kurikularne reforme i Strategije znanosti, obrazovanja i tehnologije, napominje Jokićeva skupina. Pismo kojega potpisuju Boris Jokić, Branislava Baranović, Suzana Hitrec, Branka Vuk, Ružica Vuk, Zrinka Ristić Dedić i Tomislav Reškovac, prenosimo u cijelosti: „Premda autori izvješća na str. 5. navode da su 'utvrđene sljedeće činjenice', Izvješće se ne zasniva na objektivno utvrđenim činjenicama, već obiluje netočno prikazanim informacijama, neistinama te neprimjerenim iskazivanjem stavova bez konzultiranja svih dokumenata i komunikacije s velikim brojem osoba uključenih u rad na Cjelovitoj kurikularnoj reformi u razdoblju od siječnja 2015. do lipnja 2016. godine. Osim netočno prikazanih informacija, neistina te neprimjerenih iskaza stavova, Izvješće ne uključuje različite dokumente i odluke važne za provođenje Cjelovite kurikularne reforme. Gotovo je nevjerojatno da se u Izvješću uopće ne spominje Odluku o osnivanju Ekspertne radne skupine za provođenje Cjelovite kurikularne reforme koju je 11. ožujka 2016. donio Ministar znanosti, obrazovanja i sporta prof. dr. sc. Predrag Šustar kao niti jedna odluka, dokumentacija i korespondencija između ministarstva i Ekspertne radne skupine u razdoblju od 29. siječnja 2016. do 19. lipnja 2016. U 11 stranica teksta uočeno je 23 krupne i brojne manje pogreške i nedorečenosti. Neprofesionalnom, nekolegijalnom i nečasnom smatramo činjenicu da tijekom rada na izradi Izvješća niti jedan član Ekspertne radne skupine nije upitan za moguća pojašnjenja događaja vezanih uz rad na Cjelovitoj kurikularnoj reformi, dokumentaciju  i davanje dodatnih uvida u rad. U ovom obliku ovaj dio Izvješća vrijeđa rad preko 500 stručnjaka, ugrožava osobni i profesionalni integritet svih uključenih u rad na Cjelovitoj kurikularnoj reformi, Strategiji obrazovanja, znanosti i tehnologije kao i integritet odgoja, obrazovanja i znanosti u Republici Hrvatskoj. Iz svega navedenoga, a ponajviše zbog neobjektivnosti, netočnosti, iznesenih neistina, nepotpunih informacija, netočnih prikaza, insinuacija i neprimjerenih iskaza stavova ljubazno smo zamolili ministra znanosti i obrazovanja gosp. prof. dr. sc. Pavu Barišića da navedeno Izvješće u dijelu koji se odnosi na utvrđivanje činjenica (str. 5.-16.) odbaci i ukloni s mrežnih stranica Ministarstva. U suprotnome, zadržavamo pravo na sve moguće načine zaštititi rad preko 500 stručnjaka, osobni i profesionalni integritet svih uključenih u rad na Cjelovitoj kurikularnoj reformi. Također smatramo da Izvješće zasnovano na neistinama, lažima i iskrivljenim činjenicama nije korak k razvoju pluralizma, demokratičnosti i Europske perspektive kojoj teži Vlada Republike Hrvatske pod vodstvom premijera Andreja Plenkovića niti može pomoći u nastavku provođenja Cjelovite kurikularne reforme i Strategije znanosti, obrazovanja i tehnologije“. Cijelo izvješće Ekspertne skupine poslano ministru Barišiću možete pogledati OVDJE.