Marin Škibola, nezavisni saborski zastupnik iz Kluba Promijenimo Hrvatsku, oglasio se priopćenjem u kojemu odgovara ističe da želi odgovoriti na medijske špekulacije da će biti dio HDZ-ove većine. - Javno opovrgavam sve medijske natpise i dajem jasno do znanja kako ostajem pri svom stavu. Nisam, niti ću biti dio većine HDZ-a ili SDP-a što znači da neću glasati za predložene ministre, poručio je Škibola te nastavio. - U medijima su se u zadnje vrijeme pojavljivale dezinformacije poput onih da sam glasao za ministra financija Zdravka Marića što nije točno, jer sam bio za njegov opoziv. Prilikom govora o izboru predsjednika Sabora rekao sam da ću dati isključivo tehničku podršku Gordanu Jandrokoviću, ne kao znak mene kao dijela većine, nego kao znak političke stabilnosti i odgovornosti. Moja politička uvjerenja nisu bliska niti HDZ-u, a niti SDP-u, te sukladno tome ne mogu biti dio nikakavih političkih kombinacija sa tim dvjema strankama koje smatram odgovornim za ekonomsko i društveno stanje u kojem se Hrvatska danas nalazi. Egzodus mladih ljudi mojih godina je sve veći u potrazi za poslom u inozemstvu, a to je posljedica neodgovornih i sebičnih politika koje su ove dvije stranke vodile 20 godina, stoji u Škibolinu priopćenju.