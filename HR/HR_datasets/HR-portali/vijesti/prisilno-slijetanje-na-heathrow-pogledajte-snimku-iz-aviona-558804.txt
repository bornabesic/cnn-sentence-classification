Na londonskom aerodromu Heathrow jutros su zatvorili obje piste nakon što je zrakoplov Airbus A319 British Airwaysa prisilno sletio, donosi BBC. Incident se dogodio oko 9 sati po lokalnom vremenu, a sva posada i 75 putnika sigurno su evakuirani iz aviona. I južnu i sjevernu pistu kasnije su ponovno otvorili. British Airways naveo je u izjavi da se zrakoplov koji je krenuo u Oslo na Heathrow vratio ubrzo nakon polijetanja zbog tehničkih problema. Kako bi se utvrdio uzrok incidenta bit će provedena istraga. Jedan od očevidaca Jez Stamp kazao je da je primijetio kako iz desnog motora zrakoplova izlazi dim. John Coghlan također je kazao za BBC da je vidio kako trag crnog dima izlazi iz jednog od motora Airbusa A319. Londonska vatrogasna postrojba objavila je na Twitteru da vatrogasci iz četvrti Heathrow pomažu u gašenju požara vatrogascima zračne luke te da vjeruju kako je požar napokon ugašen. Zračna luka izvijestila je da su zbog incidenta preusmjerena 23 zrakoplova. >> Cessna se prevrnula pri prisilnom slijetanju na njivu