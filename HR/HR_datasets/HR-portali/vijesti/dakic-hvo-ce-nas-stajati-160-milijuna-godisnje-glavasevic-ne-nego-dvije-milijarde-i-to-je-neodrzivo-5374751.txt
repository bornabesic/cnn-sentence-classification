Za proširenje braniteljskih prava i privilegija na pripadnike HVO-a koji su branili suverenitet Bosne i Hercegovine iz hrvatskog proračuna godišnje bi se izdvojilo nešto više od 160 milijuna kuna. Tvrdi to Josip Đakić, HDZ-ov član saborskog Odbora za ratne veterane i član radne skupine koja priprema novi Zakon o hrvatskim braniteljima iz Domovinskog rata i članovima njihovih obitelji. Đakić smatra da u novom Zakonu o braniteljima treba, kako kaže, “dati satisfakciju suborcima koji su bili pripadnici HVO-a”. Međutim, po njegovom prijedlogu u Zakonu ipak ne bi stajala formulacija iz jedne od zakonskih verzija stare mjesec dana do koje je došao Jutarnji list, da je “hrvatski branitelj iz Domovinskog rata i hrvatski državljanin, koji je kao pripadnik oružanih postrojbi HVO-a sudjelovao u obrani neovisnosti, teritorijalne cjelovitosti, odnosno suvereniteta Republike Hrvatske i Bosne i Hercegovine”. - Smatram da se u Zakon o braniteljima treba staviti odredba kako će se prava pripadnika HVO-a regulirati aneksom državnog sporazuma između Hrvatske i BiH o suradnji na području prava stradalnika rata u BiH koji su bili pripadnici HVO-a i članova njihovih obitelji - kaže Đakić, koji ne dvoji da braniteljska prava treba proširivati i preko granice na pripadnike HVO-a, samo dvojbenu formulaciju ne bi stavio u zakon, nego aneksom u međudržavni ugovor. Hrvatska po sporazumu s BiH financijski podupire stopostotne invalide i članove obitelji poginulih pripadnika HVO-a, i to tako da im uplaćuje razliku naknada koje dobivaju u BiH u odnosu na iznose koji se dobivaju u Hrvatskoj. No, sada bi se u pravima s braniteljima koji su branili suverenitet Hrvatske izjednačili i ostali pripadnici HVO-a. Riječ je o cijelom spektru prava koja imaju branitelji iz Domovinskog rata, od stambenog zbrinjavanja, povlaštenih mirovina, vozila, prednosti pri zapošljavanju i drugih. Na pitanje zašto bi hrvatski porezni obveznici trebali financirati pripadnike HVO-a, dakle vojsku susjedne države, Đakić odgovara kako su postrojbe HVO-a branile teritorij BiH, ali i hrvatski jer su se borile i oslobađale prostore u BiH s kojih se vršila agresija na Hrvatsku.S Đakićem smo razgovarali i o zakonskoj novini koja opet otvara mogućnost priznavanja statusa hrvatskoga ratnog vojnog invalida na temelju PTSP-ja. - Postoje relevantni pokazatelji da dio branitelja koji se već dulje liječe od PTSP-ja propustio zatražiti invalidninu jer nisu računali s time da bi se mogli promijeniti zakoni - kaže Đakić, naglašavajući da će invalidninu na temelju PTSP-ja moći dobiti samo oni koji se već od ranije liječe, ali nisu to regulirali niti ostvarivali pravo s toga aspekta. Oni kod kojih se, pojašnjava, PTSP tek pojavio ne bi mogli odmah dobiti invalidninu, nego bi se prije toga nekoliko godina morali liječiti, uzimati terapije pa tek tada ići na komisiju. Prema Đakićevu stavu, o priznavanju PTSP-ja za stjecanje statusa HRVI-ja odlučivala bi komisija koja bi radila pri Ministarstvu branitelja. - Protiv toga sam da liječnici manipuliraju, nego se vještačenja moraju povjeriti ljudima koji iza sebe nemaju nikakvih repova i u čiju nepotkupljivost nema nikakve sumnje - kaže Đakić. Iz oporbenih redova dolaze drugačiji stavovi. Pomoćnik ministra branitelja u SDP-ovoj Vladi Bojan Glavašević kaže da je cijeli proračun koji je pripremila Vlada Andreja Plenkovića predizborni i neodrživ. - Po svim su stavkama povećali proračun, a to je neodrživo i kada to shvate, ići će na rebalans. Isto je s braniteljima. Uvođenjem pripadnika HVO-a u kategoriju branitelja izdaci će se povećati za najmanje dvije milijarde kuna - kaže Glavašević i upozorava da u Hrvatskoj 900.000 ljudi radi za 5000 kuna plaće, a od toga 42 posto njih radi za manje od 3000 kuna, a oni iz svojeg rada trebaju izdvajati za beneficije koje se proširuju na HVO.- Zašto se dvije milijarde kuna ne potroše u korist onih koji rade i koji pune proračun? Zašto se ne usmjere na otvaranje novih radnih mjesta - pita Glavašević. Nove odredbe u Zakonu o braniteljima po kojima bi se status hrvatskog branitelja iz Domovinskog rata priznao i pripadnicima HVO-a koji su branili suverenitet BiH Glavašević smatra derogiranjem ugovora koji postoji između Hrvatske i BiH te HDZ-ovim kupovanjem glasova u dijaspori i naklonosti dijaspore koju smatra “klijentima HDZ-a”. - Ovo je na tragu svih HDZ-ovih vlada koje se zadužuju preko svake mjere, a kada to građani shvate, već smo prezaduženi i onda dođe SDP-ova vlada koja to mora peglati - zaključuje Glavašević. Đakić najavljuje da će se konačna verzija Zakona o hrvatskim braniteljima iz Domovinskog rata i članovima njihovih obitelji dovršiti do kraja mjeseca, a u siječnju bi trebala biti poznata javnosti i podvrgnuta širokoj raspravi, nakon čega ide u zakonsku proceduru.