Screenshot: Facebook/BBC PREMIJERKA Velike Britanije Theresa May našla se jučer u vrlo neugodnoj poziciji nakon što je odbila sučeljavanje s liderom laburista Jeremyjem Corbynom i ostalim protukandidatima, samo tjedan dana prije izbora. May je umjesto toga na sučeljavanje poslala svoju ministricu unutarnjih poslova Amber Rudd na BBC-evo televizijsko sučeljavanje. Protukandidati su, naravno, iskoristili priliku koja im se ovime otvorila i žestoko napali lidericu Konzervativne stranke zbog ovog poteza. Corbyn: "Gdje je Theresa May i što joj se dogodilo?" "Gdje je Theresa May i što joj se dogodilo", ironično je upitao Corbyn. Lider Liberalnih demokrata Tim Farron bio je još oštriji. "Gdje je, što mislite, Theresa May večeras? Pogledajte kroz prozor, možda vam procjenjuje kuću kako bi njome platili vaše mirovinsko osiguranje", poručio je Farron gledateljima. Liderica Zelene stranke Caroline Lucas se složila da je "prvo pravilo liderstva pojaviti se". Za to vrijeme, May je u Bathu u sklopu kampanje koju je Corby kritizirao kao "izrežiranu i distanciranu", odgovarala na pitanja publike i novinara. A novinari je nisu štedjeli zbog njenog bježanja od sučeljavanje.   May: Ja se bavim Brexitom Tako joj je jedan novinar postavio jednostavno pitanje: "Ako ste vi tako snažni, a Jeremy Corbyn tako slab kao što kažete, zašto ste poslali Amber Rudd da se nosi s njegovim argumentima na debati večeras?" Nakon što se nervozno nasmijala, May se pokušala izvući: "Gledajte...pa ja sam zainteresirana, znate, zašto Jeremy Corbyn pridaje puno više pozornosti tome koliko će imati nastupa na televiziji, a trebao bi davati malo više pozornosti razmišljanju o pregovorima za Brexit. To ja radim, tako da osiguram da dobijemo najbolji mogući dogovor za Britaniju." No ni sljedeća novinarka koja je postavila pitanje nije odustala od ove teme: "Ne sugerira li ovo da se bojite suočiti se s njime izravno ako ne odete (na sučeljavanje)?" May je samo odmahnula glavom i nastavila se opravdavati, tvrdeći da se sučeljavala s njime na aktualnom satu u Parlamentu i da preferira odgovarati na pitanja publike. Znakovito je da je Corbyn, iako je kroz cijelu kampanju imao gotovo nedostižan zaostatak za May, prema posljednjoj anketi YouGov-a smanjio tu razliku na samo 3%, tjedan dana prije izbora. Konzervativci tako prema ovoj anketi imaju 42% glasova, a laburisti 39%. Izvanredni zbori bi, dakle, mogli biti neizvjesniji nego što se britanska premijerka nadala kad ih je raspisala.