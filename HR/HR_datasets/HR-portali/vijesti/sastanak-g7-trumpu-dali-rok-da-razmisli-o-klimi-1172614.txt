Najveći napor američkom predsjedniku Donaldu Trumpu tijekom dvodnevnog sastanka šefova država i vlada sedam industrijski najrazvijenijih zemalja svijeta, G7, bio je ostati budnim za vrijeme 45-minutnog koncerta u starogrčkom amfiteatru u Taormini, na Siciliji. Dok je njemačka kancelarka Angela Merkel ljubiteljica klasične glazbe, Trump ima drukčiji ukus. No, oboje su izbjegli konferenciju s novinarima. Merkel nije htjela da se neka njezina izjava možda drukčije shvati uoči sastanka G20 7. i 8. lipnja u Njemačkoj. Ne želi se nikome zamjeriti. Trump, međutim, izbjegava novinare zbog afere Russiagate u koju je, prema pisanju Washington Posta i New York Timesa, upao muž njegove kćeri Ivanke, Jared Kushner, koji je, navodno, tražio izravnu i zaštićenu telefonsku vezu s Kremljom. New York Times je napisao da je Trump u Bruxellesu odgurnuo crnogorskog premijera jer je mislio da je novinar. Sada je u Taormini izbjegao novinare i u američkoj bazi Sigonelli na Siciliji održao govor vojnicima, koji ga, dakako, ne smiju ništa pitati. U Sigonelli je s Melanijom sjeo u Air Force One i odletio u Washington. Po običaju, komunicirao je preko Twittera. Na kraju sastanka u subotu, proširenog i na pet afričkih država, Trump je na Twitteru napisao da je sastanak G7 bio velik, da se raspravljalo o mnogim važnim pitanjima, a prije svega, dakako, o terorizmu. Za Trumpa je nešto ili veliko (great) ili zlo (bad). Nema trećega, nema nijansi. Priopćio je i da su mnoge zemlje NATO-a za povećanje izdvajanja za taj vojni savez. “Ako novac bude uplaćivan, NATO će biti mnogo jači”, napisao je. Uglavnom, svaki lider vodi vodu na svoj mlin. Britanska premijerka Theresa May vratila se već u petak navečer u London. U Taormini je postigla ono po što je i došla. Važna joj je bila zajednička izjava o terorizmu i sprečavanju širenja džihadističke propagande na društvenim mrežama. To je dogovoreno i May se vratila u Britaniju. Službeno, zbog situacije u Manchesteru. No u Velikoj Britaniji se 8. srpnja održavaju izbori i bolje je biti prisutan na domaćoj pozornici. Dakle, G7 bez May raspravljao je o migraciji i međunarodnoj trgovini s liderima pet afričkih država, Tunisa, Nigera, Nigerije, Kenije i Etiopije. Prisutni su bili i glavni tajnik UN-a Antonio Guterres i glavna direktorica Međunarodnog monetarnog fonda Christine Lagarde. Razgovor iz Taormine nastavit će se na sastanku G20. Namjera je omogućiti ulaganja u afričke države. Glede klimatskih promjena, teme najvećeg sučeljavanja Trumpa i ostalih šestero, u zajedničkoj izjavi je ipak pronađen kompromis. Macron se protivio bilo kojem kompromisu koji bi smanjio, odrezao neke parametre, sporazuma o klimi potpisanog 2015. u Parizu. Šestero lidera zauzet će se za provedbu Pariškog sporazuma, a SAD-u se ostavlja još malo vremena za donošenje odluke o tome hoće li izići iz sporazuma ili ne. Trump će odluku donijeti sljedeći tjedan. Europske države, poduprte Japanom i Kanadom, pokušat će objasniti Trumpu da se okoliš ne štiti samo ekologijom, nego i ekonomijom, rastom i zaradom. Glede međunarodne trgovine, drugog pitanja od četiri osnovna (klima, migracija, terorizam i međunarodna trgovina) o kojima se raspravljalo, htjelo se u završni dokument uvrstiti “osudu bilo kojeg oblika protekcionizma”. SAD se protivio tomu jer Trump želi samo bilateralne dogovore, a ne multilateralne sporazume. Pitanje nije zaključeno, ali je nađeno rješenje. SAD će nastaviti s bilateralnim sporazumima i na njima će inzistirati Trump, ali je u završni dokument ušao izraz “borba protiv protekcionizma”. Moglo bi se kazati da je šestero čelnika ipak pritisnulo Trumpa. Dakako, američki će predsjednik govoriti o svome uspjehu na G7 i isticati dogovor o borbi protiv terorizma i za povećanje sigurnosti, ali nije uspio nametnuti protekcionističku ekonomsku politiku, kao ni uvjeriti nikoga da čovjek svojim djelovanjem ne utječe na klimatske promjene. Imaju li svrhu takvi sastanci G7? Iz francuske delegacije doznajemo da Macron, koji prvi put sudjeluje na takvu skupu, drži da je bolje sučeliti se licem u lice, kazati si sve izravno, umjesto posredno preko društvenih mreža.