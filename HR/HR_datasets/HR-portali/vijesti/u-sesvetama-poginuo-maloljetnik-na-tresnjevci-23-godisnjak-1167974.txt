Dvije osobe poginule su u nesrećama koje su se u noći na subotu dogodile u Sesvetama i na zagrebačkoj Trešnjevci. Kako je priopćila policija, u 1.40 u Sesvetama je poginuo maloljetnik koji je upravljao Mercedesom zagrebačkih oznaka. Kretao se Ulicom Ota Habeka u smjeru sjevera, a kod kućnog broja 77 i za sada neutvrđenih razloga je izgubio kontrolu nad upravljačem. Prešao je u suprotni kolnički trak, sletio s ceste te udario u most. Na mjestu je poginuo, a sve okolnosti nesreće trebale bi se utvrditi očevidom. Ni sat kasnije, u 2.20 na križanju Baštijanove i Golikove poginuo je 23-godišnjak. On je bio suputnik na motociklu kojim je upravljao također 23-godišnjak, koji je teško ozlijeđen. Njih su dvojica bila na motociklu, a sudarili su se s Fiatom punto zagrebačkih oznaka kojim je upravljao 25-godišnjak. Okolnosti i ove nesreće još se utvrđuju.   