Prvi potpredsjednik Vlade i predsjednik HDZ-a Tomislav Karamarko najavio je u utorak da će uputiti službeni zahtjev Povjerenstvu za odlučivanje o sukobu interesa da detaljno istraži slučaj vezan uz suradnju tvrtke njegove supruge s lobistom MOL-a Josipom Petrovićem, istaknuvši kako je tijekom cijele svoje karijere uvijek strogo odvajao privatno i poslovno, posebno kad je riječ o osjetljivim pitanjima od nacionalnog interesa, te će to nastaviti činiti i dalje. "Kad su u pitanju optužbe za mogući sukob interesa mene osobno, a zbog suradnje tvrtke moje supruge s drugom privatnom tvrtkom, i to za vrijeme dok nisam bio član Vlade, najavljujem kako ću još danas osobno uputiti službeni zahtjev Povjerenstvu za sprječavanje sukoba interesa da detaljno istraži ovaj slučaj i o tome izvijesti javnost. Tijekom cijele svoje karijere sam uvijek strogo odvajao privatno i poslovno, posebno kad je riječ o osjetljivim pitanjima od nacionalnog interesa, a to ću nastaviti činiti i dalje", poručio je Karamarko u priopćenju poslanom iz Vlade. Podsjetio je kako je poslovanje tvrtki njegove supruge više puta tijekom proteklih godina bilo metom istraga različitih državnih organa poput PNUSKOK-a, Porezne uprave i različitih inspekcija, i to, tvrdi Karamarko, isključivo u cilju stvaranja političkog pritiska na njega osobno. "Niti jedan od navedenih državnih organa u poslovanju tih tvrtki nikada nije utvrdio niti najmanju nepravilnost", istaknuo je Karamarko. Tjednik Nacional u najnovijem broju tvrdi da je lobist mađarskog MOL-a Josip Petrović plaćao usluge savjetovanja tvrtki u vlasništvu Karamarkove supruge Ane Karamarko. Navodi kako je uoči dolaska HDZ-a i Karamarka na vlast Petrovićeva tvrtka njegovoj tadašnjoj partnerici, a sadašnjoj supruzi Ani Šarić (sada se preziva Karamarko), za usluge savjetovanja platila najmanje 60 tisuća eura, odnosno oko pola milijuna kuna. Nacional je objavio i ugovor između Petrovićeve tvrtke "Peritus Savjetovanje" i tvrtke "Drimia", u vlasništvu Ane Šarić, iz kojega se vidi da je od od 1. veljače 2013. do 31. siječnja 2015. godine tvrtka "Drimia" primala 2500 eura mjesečno da za Petrovića prati stanje na energetskom tržištu.