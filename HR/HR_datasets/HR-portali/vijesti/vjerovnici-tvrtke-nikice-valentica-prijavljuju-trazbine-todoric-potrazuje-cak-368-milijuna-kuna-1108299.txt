Vjerovnici Črnomerec centra, građevinske tvrtke preko koje je bivši premijer Nikica Valentić pokušao ostvariti projekt sa 600 stanova na zagrebačkom Črnomercu, prijavljuju svoje višemilijunske tražbine, među kojima se posebno ističe nedavna prijava predsjednika uprave Agrokora Ivice Todorića koji na temelju ugovora o prodaji potraživanja i ugovora o kratkoročnom kreditu od Črnomerec centra potražuje čak 36,8 milijuna kuna. Prijava tražbina vjerovnika uslijedila je nakon otvaranja predstečajne nagodbe Črnomerec centra u srpnju i rješenja zagrebačkog Trgovačkog suda u kojem se navodilo da će se 15. rujna održati ročište o ispitivanju tražbina vjerovnika te tvrtke, nositelja neostvarenog najambicioznijeg građevinskog projekta u zapadnom dijelu Zagreba u sklopu kojeg se najavljivala i gradnja poslovnog tornja od 26 katova. U sklopu pokretanja predstečajnog postupka bio je predstavljen plan restrukturiranja Črnomerec centra napravljen u travnju, u kojem se navodilo da je glavni razlog predstečaja "prijeteća nesposobnost za plaćanje" jer društvo neće moći ispuniti svoje obaveze po dospijeću. Istaknuto je da je prema podacima Fine krajem ožujka bilo evidentirano čak 35,9 milijuna kuna neizvršenih osnova za plaćanje te tvrtke. Istodobno, u tom se planu navodilo da ukupna aktiva Črnomerec centra iznosi 245,6 milijuna kuna, a prikazani gubitak u prvom tromjesečju 2,6 milijuna kuna ipak je nešto manji od onog ostvarenog u istom razdoblju prošle godine koju je tvrtka završila s čak 16,3 milijuna kuna ukupnog gubitka. Ukupni "utvrđeni manjak likvidnih sredstava" Črnomerec centra krajem ožujka iznosio je 78,8 milijuna kuna, a u planu restrukturiranja se, između ostaloga, razlučnim vjerovnicima predlaže reprogram tražbina na rok od šest godina, otpis zatezne kamate i troškova. U planu se navodi da se "u uvjetima nelikvidnosti i insolventnosti, u postupku predstečajnog postupka" razmatrala mogućnost uspostave strateškog partnerstva te da se među važnijim vjerovnicima identificiralo Agrokor kao "razborito relevantnog strateškog partnera" s obzirom na to da je Agrokor grupacija i u prethodnim razdobljima pratila taj projekt. "Unosom svojih tražbina u kapital Društva, stečenih temeljem sudužništva prema Imex banci, Agrokor će ostvarivati značajnu kontrolu nad poslovnim odlukama, a što Društvo vidi kao prednost i razboritu opciju u postojećim okolnostima jer, ako se strateško partnerstvo ne realizira i ne pribavi podrška Agrokora, izvjesno je da će nad Društvom biti otvoren stečajni postupak", navodi se u planu. Dodaju da je Agrokor "spreman i osigurati sredstva za isplatu 30 posto neotpisanih tražbina neosiguranih vjerovnika" te "potrebna sredstva za nastavak izgradnje stambeno-poslovnog objekta u iznosu od 20 milijuna eura, što je sve i potvrđeno u Pismu namjere". Osim dugovanja Todorićevu Agrokoru, Črnomerec centar naveo je i tražbine Kreditne banke Zagreb od 69,3 milijuna kuna i "ostalih vjerovnika" s neosiguranim tražbinama u iznosu od 18 milijuna kuna, no oni u planu restrukturiranja nisu navedeni kao "potencijalni strateški partneri". Ukupne tražbine vjerovnika Črnomerec centra procjenjuju se na oko 125 milijuna kuna. Črnomerec centar je kao d. o. o za "projektiranje, građenje i nadzor" osnovan 2005. i ima temeljni kapital od 134,8 milijuna kuna. Do kraja ožujka 2016. jedini član društva Črnomerec centar bio je Niva inženjering, tvrtka Nikice Valentića, ali ugovorom o prijenosu poslovnih udjela vlasništvo je u travnju preneseno na Estima Expertus d. o. o. 