>>> NOVO 21:36 Američki predsjednik Donald Trump potvrdio je da se Sjedinjene Države povlače iz Pariškog sporazuma. - Kako bih ispunio svoju dužnost da štitim Ameriku i njezine građane, odlučio sam da će se Amerika povući iz Pariškog klimatskog sporazuma, ali i da će početi pregovore o ponovnom ulasku ili u taj sporazum ili u nešto sasvim novo što bi omogućilo zaštitu naših radnika, naroda, poreznih obveznika, rekao je Trump. - Dakle, izlazimo, ali počinjemo pregovore da vidimo možemo li se pod drugim uvjetima vratiti. Ako možemo, ok, ako ne, dobro, dodao je. Novi sporazum rasporedit će teret i odgovrnosti odjednako na sve nacije u svijetu, poručio je Trump. Za Pariški je sporazum rekao da je damo jedan u nizu primjera loših odluka koje su donijele prethodne administracije u Washingtonu, a kojima se na štetu Amerike daju prednosti drugim državama. Za posljedicu je sve, kaže, imalo izgubljena radna mjesta, zatvorene tvornice, smanjenu proizvodnju. - Ovaj se sporazum najmanje tiče klime, iza svega stoji osiguravanje ekonomskih prednosti drugim državama nauštrb Amerike, izjavio je, nazivajući stavljanje potpisa na sporazum samoranjavanjem. Rekao je da se Amerika svih odredbi sporazuma prestaje držati od današnjeg dana, a kao jedan od argumenata za istupanje iz sporazuma naveo je i da on predstavlja ljude iz Pittsburgha, a ne iz Pariza. Amerika se, kako stvari stoje, definitivno povlači iz Pariškog klimatskog sporazuma. To je jasno postalo već prije koji dan, kada su iz Bijele kuće počele curiti neslužbene informacije prema kojima je predsjednik Donald Trump donio takvu odluku, ali neki su još uvijek gajili nade da ona nije konačna. U četvrtak poslijepodne Trump bi trebao dati izjavu i reći što je odlučio, no uoči tog govora pojavila su se izvješća u svim vodećim američkim medijima prema kojima su dužnosnici Bijele kuće svojim saveznicima u Kongresu i različitim konzervativnim grupacijama počeli širiti glas da Amerika napušta sporazum. - Pariški je sporazum loš za Ameriku, a potez predsjednika je samo održavanje obećanja iz kampanje da će američki radnici biti na prvom mjestu, govore dužnosnici Bijele kuće u svojim objašnjenjima saveznicima. Inače, predsjednik Europske komisije Jean-Claude Juncker u srijedu je istaknuo da Amerikanci ne mogu samo tako napustiti sporazum o klimi. - Klimatski sporazum je jasan: moraju proći tri, četiri godine od njegova stupanja na snagu, dakle prošlog studenoga, da bi ga se moglo napustiti. Tako da ideje tipa 'Ja sam Trump, ja sam Amerikanac, Amerika prva, napuštam sporazum' jednostavno ne dolaze u obzir. Pokušali smo to Trumpu razjasniti u Taormini tijekom summita G7 vrlo jednostavnim rečenicama na njemačkom. Čini se da nismo uspjeli, ali pravila su pravila i svi ih se moraju pridržavati. I nije sve što piše u pravilima ili međunarodnim ugovorima 'fake news'. Tih se stvari valja držati, rekao je Juncker. Inače, jedine dvije države koje su odbile potpisati Pariški sporazum su Sirija i Nikaragva.