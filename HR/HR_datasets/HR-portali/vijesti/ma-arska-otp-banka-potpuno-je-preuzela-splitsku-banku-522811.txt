OTP banka Hrvatska zaključila je transakciju kojom je stekla stopostotno vlasništvo nad Splitskom bankom, čime je većinsko vlasništvo te novčarske kuće preuzeto od francuske Societe Generale grupe. Iz Uprave poručuju kako će integracijom s OTP-bankom postati četvrta najveća banka u Hrvatskoj prema veličini imovine  s tržišnim udjelom od nešto više od deset posto. U Splitskoj banci inače je 1.478 zaposlenika, 95 poslovnica i 264 bankomata, dok OTP banka zapošljava u Hrvatskoj 1.170 ljudi, ima mrežu od 103 poslovnice i 252 bankomata. Do ljeta 2018. godine dvije će banke nastaviti poslovati kao odvojeni poslovni i pravni subjekti.  U ime Uprave želim vam iskazati toplu dobrodošlicu u OTP grupu. Uvjereni smo da ćemo našim zajedničkim bankarskim snagama stvoriti vrlo dinamičnu i budućnosti okrenutu financijsku instituciju. To ćemo ostvariti ne samo zadržavajući snage timova naše dvije banke, već i zajedničkim stvaranjem novih mogućnosti koje niti jedna od banaka ne bi uspjela sama za sebe. Kako bismo ostvarili naše ciljeve, trebamo biti snažno usmjereni na budućnost. Ova je transakcija među najvažnijim financijskim i ekonomskim poduhvatima u Hrvatskoj ove godine. Ekonomska snaga buduće banke bit će značajna, posebno u priobalnom dijelu države. Namjeravamo ujediniti najbolje kvalitete obje banke kako bismo našom financijskom snagom, poslovnim pristupom, proizvodima i inovacijama omogućili najbolje uvjete za naše klijente, zaposlenike te lokalne zajednice u kojima radimo – poručio je zaposlenicima Slavko Celić, predsjednik Uprave OTP-a Hrvatska. Buduća banka koja će nastati spajanjem ovih dviju banaka u Hrvatskoj imat će široku mrežu poslovnica i značajnu tržišnu prisutnost, a prema kreditiranju postat će druga najveća članica OTP grupe. Splitska banka će zadržati ime do završetka pune integracije iduće godine. Dodajmo kako mađarska OTP grupa ima oko 1500 poslovnica u 9 zemalja, s preko 12 milijuna klijenata.Na hrvatsko je tržište ušla još 2005. godine preuzevši zadarsku Novu banku koja je nastala udruživanjem  Dalmatinske, Istarske i Sisačke banke i Dubrovačka banke. OTP banka Hrvatska od 2014. ima i većinski, 98 postotni udjel, u Banco Popolare Croatia.  