To što je središnjica HNS-a nedavno “motivirala” svoje članove da se jave na natječaj za pripravnike koji je raspisao HNS-ov ministar gospodarstva Ivan Vrdoljak – uz traženje “povratne informacije”, što god to značilo – nije iznimka, nego pravilo. Večernji je list u posjedu još dvaju e-mailova koje je Središnji ured HNS-a poslao lokalnim organizacijama kako bi članovima proslijedile informacije o natječajima za prijam u državnu službu. Povratna obavijest U oba slučaja radi se o natječajima koji se odnose na Ministarstvo kulture ministrice Andree Zlatar (HNS). “Obavještavamo vas da je 1. ožujka 2013. godine Vlada Republike Hrvatske objavila javni poziv za predlaganje kandidata za dva člana Vijeća za elektroničke medije. Ovim vas putem pozivamo da obavijestite naše članove za koje smatrate da su kompetentni i zainteresirani te napominjem da je rok prijave 15 dana od objave poziva te da nas obvezno povratno izvijestite”, jedan je od tih e-mailova napisan po istome obrascu kao i onaj za Vrdoljakove pripravnike. Drugim e-mailom iz HNS-ove središnjice obavijestili su članstvo kako Ministarstvo kulture traži savjetnika za dokumentacijsko-analitičke poslove u Upravi za pravne i financijske poslove. Članovima se potanko objašnjava da se traži VSS profil s najmanje tri godine radnog iskustva uz položen državni ispit te se napominje da je riječ o stalnome poslu. Prijave su se primale do 7. siječnja, testiranje kandidata obavljeno je 1. veljače, a je li natječaj okončan i tko je dobio posao, do zaključenja ovog izdanja nismo doznali jer iz Ministarstva kulture nisu odgovorili na upit. Ustaljeni model No, to svakako znaju u HNS-ovoj središnjici jer su, po ustaljenom modelu, od lokalnih podružnica zatražili “obveznu povratnu obavijest”. Zanimljiva je, naravno, podudarnost da su iz HNS-ove središnjice članstvu slali informacije o javnim natječajima koje su objavila ministarstva kojima su na čelu upravo HNS-ovi ministri. Upravo zbog sumnje da bi se moglo raditi o stranačkome upletanju u javne natječaje, HNS-ov e-mail doživio je osudu ne samo iz oporbenih redova nego i koalicijskih partnera. HNS: Šaljemo informacije za sva ministarstva "Članovima HNS-a redovito šaljemo e-mailom razne javno dostupne informacije, pa tako i o natječajima, iz svih ministarstava, Sabora i drugih institucija, između ostalih Ministarstva pomorstva , prometa i infrastrukture, Ministarstva znanosti, obrazovanja i športa i drugih. U više e-mailova koji su poslani od prosinca do nedavno i to uvijek od iste osobe, tekst nije bio pregledan te je ponavljana rečenica o potrebi slanja povratnih informacija. S obzirom da su članovi HNS-a i doživjeli e-mailove isključivo kao obavijest ni jednu povratnu informaciju o eventualnom interesu od članova nismo primili. U HNS-u iskreno žalimo zbog nenamjernog propusta i negativnih reakcija u situaciji u kojoj smo kao servis našim članovima samo željeli skrenuti pažnju na natječaje." - odgovorili su na naš upit iz HNS-a.