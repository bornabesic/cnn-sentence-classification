Hrvatskoj su isporučene prve dvije samohodne haubice PzH2000 njemačke proizvodnje, a do kraja 2017. stići će i preostalih 14. Haubice su stigle nakon što su remontirane i prilagođene u Njemačkoj, a cijeli je posao trajao duže od očekivanog, s obzirom na to da je ugovor između hrvatskog MORH-a i Ministarstva obrane Njemačke bio potpisan prije više od 2 godine. Jedna od pristiglih haubica je operativna i bit će smještena na Vojnom poligonu „E. Kvaternik“ u Slunju, dok će druga biti korištena za obuku na vojnom poligonu Cerovac kraj Karlovca. U MORH-u kažu da će opremanjem sa 16 panzer haubica Oružane snage RH zadovoljiti potrebe za modernizacijom i opremanjem kopnene vojske, čime RH ispunjava i jedan od NATO-a preuzetih ciljeva sposobnosti. Hrvatska ovom isporukom dobiva najmodernije, vjerojatno i najbolje samohodne haubice na svijetu. Stare su desetak godina, no svejedno se, nakon remonta i po karakteristikama mogu smatrati “strategijskim” oružjem. Proizvod su njemačkog KMW Rheinmetala, provjeru su prošle u ratnim uvjetima u Afganistanu, a najpoznatije su po preciznosti. Jednakom, kako na standardnim daljinama od 25 do 35 km tako i na većim udaljenostima od 40 km. S novim streljivom bilježi rekordnu preciznost i cilj na udaljenosti od 40 km može promašiti za jedan metar! Nijemci su za ovu haubicu razvili i najnoviju vrstu projektila koji ima domet od 60 km. Haubica ima izuzetnu vatrenu moć, brzina gađanja iznosi 10 do 12 projektila u minuti. Sposobna je, ispaljivanjem pod različitim kutovima cilj pogoditi sa 6 projektila istodobno. Cijena je bila povoljna, jer RH ih je nabavila po cijeni od otprilike 3,5 milijuna eura po komadu, dakle za trećinu cijene nove haubice. PzH2000 je teška 55 tona, pogoni je dizelski motor od 1000 KS, a kreće se maksimalnom brzinom od 60 km/h. >> Pogledajte najmoćnije oružje Hrvatske vojske >> Evo na što će MORH potrošiti 1,7 milijardi kuna 