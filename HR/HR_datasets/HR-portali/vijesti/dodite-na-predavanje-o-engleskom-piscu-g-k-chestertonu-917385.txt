Sve zainteresirani pozvani su na ovaj događaj kako bi obogatili svoje znanje i bolje upoznali G. K. Chestertona. Udruga “Obnova” organizira ciklus predavanja koje prati život engleskog pisca G. K. Chestertona. Prvi dio predavanja, gdje će se pobliže pratiti život pisca od rođenja do pisanja njegova znamenitog djela ”Pravovjerje”, održat će se 30. travnja u Splitu, u prostorijama dominikanskoga samostana sv. Katarine, s početkom u 18 sati. Predavanjem člana Udruge Ivana Dadića i gosta predavača, predsjednika Hrvatskog Chestertonovskog društva, Ive Džebe, posjetitelji će imati priliku saznati više o znamenitom životu ovog velikana. Predavanje je razdijeljeno na dva dijela. U prvom dijelu predavanja član “Obnove” Ivan Dadić (ing. naut.) pobliže će pratiti Chestertonov život kroz djetinjstvo, školske dane, brak i početke njegove slave u novinarskim i književnim krugovima. Pažljivo su skupljene sjemenke njegove misli, životna i duhovna iskustva, njihov razvoj kroz mladenačke kušnje, prijateljstva i razne debate koje su oblikovale njegovu filozofiju te konačno prvi procvat te iste filozofije koja krasi “Pravovjerje”. Naglasak je stavljen na njegov duhovni i filozofski put, više nego na politički, socijalni i književni jer iz duhovne jezgre proizlazi  preostalo stvaralaštvo. U drugom dijelu predavanja gost predavač Ivo Džeba (mag. ing. aedif.) govorit će o samom “Pravovjerju”. Kao predsjednik Hrvatskog Chestertonovskoga društva te prevoditelj najnovijeg izdanja “Pravovjerja” najbolji je poznavatelj tog djela, a i pisca u Hrvatskoj. Sve zainteresirani pozvani su na ovaj događaj kako bi obogatili svoje znanje i bolje upoznali G. K. Chestertona. Udrugu “Obnova” osnovala je 2012. godine u Zagrebu skupina studenata. Udruga okuplja mlade intelektualce i umjetnike, studente s različitih hrvatskih fakulteta te druge pojedince Republike Hrvatske i dijaspore. Uz širok raspon djelatnosti, ponajviše se ističe projekt multidisciplinarnog časopisa za kulturu, društvo i politiku. Osim rasprave i obrazovanja o spomenutim temama, posebna se pozornost posvećuje promicanju i njegovanju hrvatske kulturne baštine te umjetnosti među mladima.