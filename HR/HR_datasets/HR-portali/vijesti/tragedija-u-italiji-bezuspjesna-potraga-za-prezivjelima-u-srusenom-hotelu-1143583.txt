Osmero živih ljudi pronađeno je ispod snijegom zatrpanog hotela koji je prije dva dana srušila lavina, javili su talijanski mediji. Među njih osmero, dvoje je djece. Preživjeli su locirani ispod snijega, no još nisu izvučeni iz razrušenog hotela u kojem su zarobljeni najmanje 40 sati. Spasioci su razgovarali s njima te bi ih tijekom dana trebali izvući iz hotela.  Deseci spasilaca radili su čitavu noć s četvrtka na petak pod svjetlima oko hotela srušenog lavinom u središnjem dijelu Italije, no ta noćna potraga nije dala nikakve rezultate.  Od četvrtka ujutro pronađena su četiri tijela, a najmanje jedno lokalizirano je na mjestu nesreće u gradu Farindola, u Abruzzu. No, potraga se odvija sporo zbog straha od nanosa snijega koji bi mogli zarobiti eventualne preživjele.  Prema procjenama, između 25 i 30 osoba – gostiju, zaposlenika i možda nekoliko posjetitelja hotela Rigopiano, još se smatra nestalima, među kojima i nekoliko djece. Tijela žrtava prevezena su u mrtvačnicu bolnice u Pescari, na obali, gdje je tužiteljstvo otvorilo istragu zbog ubojstva iz nehaja. Prema pisanju talijanskih medija, prvo treba utvrditi zašto su brojni gosti, koji su se željeli vratiti kućama u srijedu nakon niza jakih potresa kasno ujutro, uzalud čekali da ralica dođe očistiti cestu. Talijanska služba civilne zaštite potvrdila je da se hotel Rigopiano našao na izravnom putu dva metra visoke lavine u srijedu kasno navečer. Spasilačke službe imaju velikih problema u dopremi mehanizacije na područje nesreće jer je snijeg na planinskom lancu Gran Sasso visok na nekim mjestima i do pet metara. Hotel Rigopiano popularno je zimsko odredište s 4 zvjezdice i 43 sobe. Lavina je prouzročila urušavanje četverokatnog hotela koji se nalazi na 1200 metara nadmorske visine i pomaknula ga za 10 metara, pišu talijanski mediji. Snimke iz zraka pokazuju da samo krov i zadnji kat vire iz debelog sloja snijega. Lavina se pokrenula nakon četiri uzastopna potresa u središnjem dijelu Italije u srijedu. Odmah je izdano upozorenje na lavine za cijelo područje kojim dominira veličanstveni, 2912 metara visoki Gran Sasso. Područje je prepuno malih hotela i skijališta, naročito popularnih među Rimljanima i stanovnicima urbanih središta na istočnoj talijanskoj obali. Hotel Rigopiano udaljen je 90 kilometra od epicentra potresa u Monterealeu, seocetu blizu Amatricea, naselja uništenom u razornom potresu u kolovozu prošle godine. >> 'Vidio sam kako planina pada na hotel': I djeca među nestalima, iz lavine izvučena tri tijela 