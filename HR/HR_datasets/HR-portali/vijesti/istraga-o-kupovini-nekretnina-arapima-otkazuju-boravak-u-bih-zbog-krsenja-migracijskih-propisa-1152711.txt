Nakon provedene policijsko-sigurnosne akcije pod kodnim nazivom “Nekretnine” u kojoj je kontroliran način na koji su utemeljene tvrtke čiji su osnivači ili odgovorne osobe strani državljani iz Kuvajta, UAE, Katara, Sirije, Libije, Saudijske Arabije, Rusije i Ukrajine, a koji u svom vlasništvu posjeduju nekretnine u BiH, utvrđeno je kako je njih 158 boravilo u BiH po osnovi viznog ili bezviznog režima, bez reguliranja boravišnog statusa u BiH, dok za njih 113 nije evidentirano da su uopće ulazili u BiH, piše Večernji.ba. Migracijski propisi Prema izvješću agencije Birn, koja se poziva na informacije iz Službe za poslove sa strancima, SIP-a i porezne uprave FBiH, utvrđeno je kako je manji broj njih prekršio migracijske propise glede duljine boravka izvan BiH tijekom odobrenog boravka, dok je u 58 tvrtki utvrđeno da su stranci zlouporabili pravo na privremeni boravak u BiH po osnovi izdane radne dozvole... Iz Službe za poslove sa strancima ranije su najavili da će protiv svih stranaca koji su prekršili migracijske propise u BiH biti poduzete zakonom predviđene mjere otkazivanja bezviznog ili privremenog boravka.  “Razlog za provođenje akcije ‘Nekretnina’, kako je kazano, jesu operativne informacije o postojanju tvrtki u vlasništvu stranih državljana koje se fiktivno registriraju u BiH, isključivo s namjerom stjecanja vlasništva nad nekretninama, njihove kupnje radi daljnjeg izdavanja stranim turistima, pri čemu se izbjegavaju zakonske obveze u pogledu vođenja evidencije i prijavljivanja stranaca”, navodi agencija Birn. Nakon provedenog nadzora, utvrđeno je da osnivački ulog pravnih osoba najčešće iznosi 2000 KM, a da su sporne tvrtke vlasnici nekretnina u vrijednosti više stotina tisuća KM. Iz Službe je rečeno da će podaci o svim utvrđenim činjenicama i nepravilnostima biti dostavljeni nadležnim policijskim i poreznim tijelima radi poduzimanja daljnjih mjera i radnji. Spomenimo da je, prema tvrdnjama Službe za poslove sa strancima, prije utvrđeno kako je fiktivno čak 499 od 671 pravnog subjekta u vlasništvu stranaca, uglavnom iz arapskih država. Kontrola U vlasništvu kontroliranih pravnih subjekata nalazi se više od 600 stambenih i poslovnih objekata, a posjeduju 1768 zemljišnoknjižnih izvadaka na ime tvrtke, utvrđeno je u akciji “Nekretnine”. Ravnatelj Službe za poslove sa strancima Slobodan Ujić najavio je kako će osigurati oko 80.000 letaka sa sadržajem obveza stranaca prema BiH i Službi za poslove sa strancima, nakon njihova ulaska u zemlju, koji će biti distribuirani na nekim graničnim prijelazima i u sarajevskoj zračnoj luci. “Leci će biti na turskom, arapskom, engleskom, francuskom i na još nekolicini jezika, a tako će se stranci odmah informirati nakon ulaska u državu o svojim obvezama”, prenosi agencija Birn. >> Arapi nakon Sarajeva imaju novu hit zonu za nekretnine i zemljište u BiH: 'Kupuju masovno i sve što vide' >> Arapi kupuju desetine hektara napuštene zemlje posavskih Hrvata >> Saudijski veleposlanik traži da se strancima u BiH omogući kupnja nekretnina 