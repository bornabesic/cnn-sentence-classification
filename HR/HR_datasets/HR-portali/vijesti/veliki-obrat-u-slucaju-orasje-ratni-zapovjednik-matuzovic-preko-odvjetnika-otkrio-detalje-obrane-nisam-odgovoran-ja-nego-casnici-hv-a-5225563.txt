General HVO-a Đuro Matuzović, ratni zapovjednik obrane Orašja koji je provoosumnjičeni u skupini od deset pripadnika HVO-a uhićenih prije pet dana u povodu optužbe za ratni zločin nad srpskim zarobljenicima i civilima u Orašju tijekom 1992. i 1993. godine, odgovornost za ratne zločine prebacuje na Hrvatsku vojsku i njene zapovjednike. - G. Matuzović će se braniti istinom. Njega Tužiteljstvo BiH trereti za ratne zločine po zapovjednoj odgovornosti, što bi značilo da nije spriječio zločine nad zarobljenicima i civilima, a ako ih nije mogao spriječiti, što nije kaznio odgovorne. Istina je, međutim, da Matuzović nije mogao sprječavati ni kažnjavati zločine jer nije bio na vrhu zapovjednog lanca, nego su to bili časnici Hrvatske vojske - rekao je njegov odvjetnik Almin Dautbegović. Podsjetio je da je na temelju sporazuma Tuđman - Izetbegović iz srpnja 1992., koji je govorio i o vojnoj suradnji HV-a i vojske BiH, HV bio aktivno uključen u obranu Bosanske Posavine. Glavni stožer HVO-a bio je u Posušju i nije, kaže odvjetnik, imao komunikaciju s postrojbom u Orašju. - Na vrhu hijerarhije bio je časnik HV-a koji je zapovijedao Operativnom grupom Istočna Posavina, čije je sjedište bilo u Slavonskom Brodu. On je osnovao istureno zapovjedno mjesto udaljeno 65 kilometara od Slavonskog Broda, kod Orašja, i bio je nadređen svim postrojbama koje su djelovale na tom području. Dakle, postrojbama HV-a, HVO-a, te pripadnicima vojne i civilne policije - kaže Matuzovićev branitelj ne želeći imenovati časnika HV-a koji bi po njegovu mišljenju trebao umjesto Matuzovića sjediti na optuženičkoj klupi. Na pitanje dokazuju li njegove teze o zapovjednoj odgovornosti dokumenti iz hrvatskih arhiva koji već danima dižu tenzije u hrvatskom političkom vrhu i među časnicima HV-a, odvjetnik Dautbegović odgovara da je “Hrvatski arhiv selektivno davao dokumente Tužiteljstvu BiH, te da je birao samo one koji idu u prilog optužbama protiv desetorice uhićenih pripadnika HVO-a, uključujući Matuzovića”. - Ali srećom postoje i privatni arhivi - naglasio je odvjetnik i zaključio da Matuzović neće odgovarati za druge. Tako je nakon tri dana intenzivne potrage za odgovornima što su se “neselektivno davali dokumenti istražiteljima iz BiH” okrenuo pilu naopako s tezom da su hrvatske vlasti manipulirale dokumentacijom i arhivima, te vrlo selektivno dostavljale dokumente, ali se “istina” ipak skriva po privatnim arhivima.