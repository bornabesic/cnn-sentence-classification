U jeku ponovnog hladnog rata i zahladnjenja odnosa zbog rata u Siriji, ruski predsjednik Vladimir Putin došao je u Istanbul gdje se sastao s turskim predsjednikom Recepom Tayyipom Erdoğanom i razgovarao o ambicioznim novim energetskim projektima unatoč neslaganjima oko Sirije. Naime, novi ruski car Vladimir Putin stigao je u Istanbul kako bi se pridružio 23. Svjetskom energetskom kongresu koji se održava u tom gradu i iskoristio priliku da s novim turskim sultanom Erdoğanom finalizira dogovor o planovima za Turski tok kojim bi se ruski plin dopremao ispod Crnog mora do Europe, kao i planove da Rusija izgradi prvu nuklearnu centralu u Turskoj. Cilj projekta je da se godišnje preveze 63 milijarde kubičnih metara prirodnog plina u Europu putem cjevovoda na Bosporu. Plin za Tursku i Europu Projektom koji je Putin najavio u prosincu 2014. godine tijekom posjeta Turskoj predviđeno je da se plinovodom po dnu Crnog mora plin doprema do zapadne pokrajine Turske – Trakije. Jedan cjevovod kapaciteta od 15,75 milijardi kubika opskrbljivat će tursko tržište, dok će drugi cjevovod dopremati plin u Europu. Procjenjuje se da bi se godišnja bilateralna trgovinska razmjena između dvije zemlje bila oko 100 milijardi dolara. Analitičari smatraju da je taj sastanak dvojice čelnika izuzetno važan za obje zemlje. Dok je Putin došao u drugu zemlju po vojnoj snazi u NATO-u dogovarati poslove u vrijeme najvećeg zahladnjenja odnosa i zveckanja oružjem između Rusije i SAD-a od pada SSSR-a, Erdoğan se, koji je u izuzetno lošim odnosima s Washingtonom zbog neizručenja Fetullaha Gülena (optužio ga je za puč), koristi Putinovim dolaskom u Tursku kako bi napravio dodatni pritisak na Obamu da izruči Erdoğanova neprijatelja broj 1. Ovo je treći sastanak dvojice predsjednika nakon što su se Moskva i Ankara u lipnju dogovorile da normaliziraju odnose poremećene turskim obaranjem ruskog vojnog aviona iznad Sirije u studenom 2015., za što se Erdoğan bio prisiljen ispričati Putinu, jer su ekonomske sankcije nametnute Rusiji zbog Ukrajine, koje se postupno ukidaju, nanijele ozbiljne štete trgovini između Rusije i Turske, a zabrana čarter-letova u Tursku, koja je sada ukinuta, znatno smanjila priljev ruskih turista. Naglo utihnule kritike Novu ljubav između Putina i Erdoğana jedino može narušiti sirijski predsjednik Bashar Al-Assad jer Rusija i Turska imaju dijametralno suprotne stavove oko sukoba u Siriji – Moskva podržava Assadov režim, a Assad je Erdoğanov neprijatelj broj 2. Iako je Turska prije nekoliko mjeseci oštro kritizirala Rusiju za ratne zločine u Siriji, proteklih je dana bila suzdržana u vezi s bombardiranjima u Alepu. Iako su do sada Moskva i Ankara pokazale pragmatizam i ostavile sporove po strani kako bi se koncentrirale na stratešku suradnju, pitanje je do kada će vladati takva tolerancija između dviju zemalja s obzirom na porast Erdoğanovih apetita što se tiče Sirije i ulaska turske vojske duboko u sirijski teritorij. >> Može li itko zaustaviti masakr Assadovih, ruskih i iranskih postrojba Turski dnevni list Sabah objavio je ekskluzivni intervju s Noureddineom Wolverineom, kojeg smatraju „crnom kutijom“ klerika Muhammeda Fetullaha Gülena kojeg Turska traži zbog organizacije vojnog udara. Među ostalim, Noureddine Wolverine je otkrio kako Gülen posjeduje i vatikansku putovnicu koja mu je izdana 1999., samo godinu dana nakon što se u Vatikanu sastao s papom Ivanom Pavlom II. s kojim je bio u izuzetno dobrim odnosima i od kojeg je često tražio savjete. Naime, nakon njihova sastanka 1988. napisao je pismo namjere papi Ivanu Pavlu II. u kojem je izrazio lojalnost papi i Vatikanu, nakon čega je dobio vatikansku putovnicu koja je namijenjena isključivo vatikanskim klericima i djelatnicima Katoličke crkve. Tom je putovnicom, navodno, putovao 1999. iz SAD-a u Tursku. Poznato je da je Gülen stekao veliku popularnost na Zapadu zbog svojih pomirljivih tonova, jasne osude terorizma i islamskog radikalizma, vrlo dobrih odnosa s predstavnicima drugih vjerskih zajednica. Osim s papom Ivanom Pavlom II., Gülen se sastao i s grčkim patrijarhom Bartolomejem, pa čak i s izraelskim sefardskim rabinom Eliyahom Doronom. Iako navode Noureddine Wolverine da Gülen posjeduje vatikansku putovnicu s kojom je 1999. ušao u Tursku te zahvaljujući njoj otišao u SAD, ni turska vlast ni Amerikanci nisu potvrdili, ali niti demantirali, a ni Vatikan se službeno nije oglasio o tome. Izvor iz Vatikana koji želi ostati anoniman tvrdi da je Gülenova putovnica lažna. (Hassan Haidar Diab, Silvije Tomašević) 