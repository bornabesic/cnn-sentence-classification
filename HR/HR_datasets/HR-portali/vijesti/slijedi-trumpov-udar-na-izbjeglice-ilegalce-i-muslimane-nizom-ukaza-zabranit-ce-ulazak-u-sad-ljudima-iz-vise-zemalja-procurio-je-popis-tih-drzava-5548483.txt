Američki predsjednik Donald Trump u srijedu će potpisati nekoliko novih predsjedničkih ukaza kojima namjerava ograničiti imigraciju u SAD iz Sirije i još šest bliskoistočnih i afričkih država, javlja agencija Reuters pozivajući se na nekoliko imigracijskih eksperata i ljude iz Kongresa koji su upoznati s Trumpovim namjerama. Očekuje se da će jednim od ukaza biti ograničen pristup SAD-u velikoj većini osoba sa statusom izbjeglica, neovisno o tome iz koje države dolaze. Državljani Sirije i drugih zemalja, a vjeruje se da će se na popisu naći još Irak, Iran, Libija, Somalija, Sudan i Jemen, do daljnjega neće moći dobiti vize za ulazak u Ameriku, tvrde Reutersovi izvori, koji su željeli ostati anonimni. Restrikcije za sve izbjeglice vjerojatno će biti uvedene na nekoliko mjeseci, sve dok State Department i ministarstvo domovinske sigurnosti ne osmisle i uvedu novi sustav rigoroznih kontrola svih ljudi koji dolaze u SAD. Čelnik Službe za državljanstvo i imigracije u vrijeme administracije predsjednika Obame Stephen Legomsky kaže da američki predsjednik ima ovlast uvesti ograničenja za primanje izbjeglica i izdavanje viza državljanima pojedinih zemalja ako je to u javnom interesu. - S pravnog gledišta, to što planira učiniti može se svesti u okvire njegovih ovlasti, rekao je Legomsky. - Ali s političkog gledišta, to bi bila grozna ideja jer izbjeglice u ovom trenutku trebaju hitnu humanitarnu pomoć, dodao je. Kako navodi Reuters, očekuje se da će Trump ukaze potpisati u prostorijama ministarstva domovinske sigurnosti, u čijoj su nadležnosti imigracija i sigurnost državnih granica. Trump je tijekom izborne kampanje predložio da se svim muslimanima privremeno zabrani ulazak u SAD, a to je argumentirao potrebom da se Amerikance zaštiti od napada džihadista. Mnogi Trumpovi pristalice bili su zgroženi Obaminom odlukom da poveća broj sirijskih izbjeglica koje će primiti Amerika zbog straha da će neki od tih ljudi izvesti terorističke napade na američkom teritoriju. Nakon salve kritika na Trumpovu antimuslimansku retoriku, i on i njegov budući glavni državni odvjetnik Jeff Sessions su ponešto uzmaknuli te su, umjesto o zabranama dolaska pripadnicima pojedinih vjerskih zajednica, počeli govoriti o restrikcijama samo za one države čiji bi iseljenici mogli predstavljati prijetnju. Nije teško primijetiti da se na popisu takvih država nalaze upravo one s većinski muslimanskim stanovništvom. Pravni eksperti tvrde da bi ta činjenica mogla predstavljati temelj za tužbu i sudsko obaranje Trumpovih odluka, ukoliko uspiju dokazati da je na djelu diskriminacija, što bi bilo u suprotnosti s američkim ustavom. Osobe upoznate sa sadržajem ukaza koje Trump namjerava u srijedu potpisati kažu da bi neke od odluka mogle uključivati uputu svim državnim agencijama da dovrše uvođenje sustava biometrijske identifikacije svih stranaca koji ulaze i izlaze iz Amerike. Jedan od ciljeva takvog sustava je iskorjenjivanje ilegalnog korištenja državnih beneficija od strane ilegalnih imigranata. Kao što je poznato, Trump je u izbornoj kampanji obećao i gradnju zida na granici s Meksikom, a često je najavljivao i deportiranje milijuna ilegalnih imigranata koji žive u SAD-u. Prema informacijama Reutersa, ova dva obećanja neće biti predmet Trumpovih ukaza koje će potpisati u srijedu, no kasno u utorak predsjednik SAD-a je na svojem Twitteru napisao da će upravo zid na granici biti jedna od tema kojima će se baviti u srijedu, a ubrzo potom je i New York Times, pozivajući se na dužnosnike u Bijeloj kući, izvijestio da će Trump doista u srijedu narediti gradnju zida.