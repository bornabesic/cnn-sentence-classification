IZBORNE kampanje pred nedjeljne lokalne izbore polako se bliže kraju, a kandidati sa završnih skupova odašilju posljednje poruke pred izbornu šutnju. HNS-ova kandidatkinja za gradonačelnicu Zagreba Anka Mrak-Taritaš tako se danas putem Facebooka oglasila porukom "Groznica završnog dana kampanje", koju u nastavku prenosimo u cijelosti. "Svjesna sam da posljednji dani duge i iscrpljujuće kampanje izazivaju umor i nervozu kod svih kandidata. Također, atmosferu dodatno podgrijavaju i rezultati nekoliko anketa koje su predstavljene ovog tjedna. Teze gospođe Švaljek da je glas za mene ustvari glas za Milana Bandića, osim što obezvrjeđuje logiku prava na politički izbor, predstavljaju i čistu političku manipulaciju. Kada bih ja, na primjer, temeljem rezultata posljednjih anketa izjavila da je glas za Sandru Švaljek bačen glas, vjerojatno bih bila u pravu s aspekta predstavljenih brojki, ali bih time uvrijedila svakog birača gospođe Švaljek oduzimajući mu pravo na vlastiti politički izbor. Kako u životu, tako i u politici čovjek mora znati pobjeđivati, ali i gubiti. Ujedno koristim ovu priliku pozvati sve Zagrepčanke i Zagrepčane da izađu na izbore i izaberu ljude koji će ih predstavljati naredne 4 godine i u njihovo ime donositi odluke u korist svih građana", napisala je Mrak Taritaš.