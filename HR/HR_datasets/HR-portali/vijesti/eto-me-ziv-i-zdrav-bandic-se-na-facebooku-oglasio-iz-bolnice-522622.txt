Zagrebački gradonačelnik Milan Bandić preko Facebooka je poručio da je živ i zdrav. - Eto me, živi i zdrav, vidimo se brzo, napisao je i objavio fotografiju sebe na bolničkom krevetu kraj kojeg sjedi Branko Lustig koji mu je došao u posjet.  Podsjetimo, Bandić je u ponedjeljak kasno navečer završio u bolnici Sveti Duh, na operaciji prikliještene kile. "Dobio sam bruh prilikom dizanja 80 kilograma teškog lonca graha i večeras idem na operaciju, rekao je Bandić u ponedjeljak prijepodne na prvomajskom druženju u Maksimiru. Zbog ozljede nije mogao nazočiti jutrošnjoj sjednici Optužnog vijeća Županijskog suda koje je razmatralo je li optužnica u predmetu štandovi osnovana jer je zagrebački gradonačelnik Milan Bandić završio u bolnici, rekao je zamjenik ravnateljice Uskoka Sven Mišković. Ni na neke prijašnje sjednice Bandić nije ni dolazio no inzistirao je da se danas osobno pojavi na sudu. Kako je danas opravdano spriječen, sutkinja je morala odgoditi sjednicu za drugi termin. 