Kad je Vanessa Raney (41), Amerikanka iz Houstona s nepoznatim prebivalištem u Zagrebu, veselo otkrila u jednom intervjuu krajem 2015. da je za nju “Hrvatska zemlja snova u kojoj obožava slušati Narodni radio i gledati profesora Baltazara”, nitko nije ni slutio da će upravo ta žena postati noćna mora nekim od studenata i profesora s Filozofskog fakulteta u Zagrebu, a posebice lektorici Croaticuma koju unatrag godinu zatrpava svakodnevno sa stotinama vulgarnih poruka i pornografskih slika. Raney se od 27. ožujka nalazi na tjeralici koju je za njom raspisao Općinski kazneni sud u Zagrebu, s obzirom na to da joj se više od pola godine ne može ući u trag kako bi joj počelo suđenje na temelju potvrđene optužnice za nametljivo ponašanje. No, ono što dodatno frapira je da se Raney optužnice nije prepala nego je nastavila i dalje s danonoćnim uznemiravanjem lektorice i njezine  obitelji. Tužiteljstvo za nju traži uvjetnu osudu, 10 mjeseci zatvora s trogodišnjim rokom kušnje, a svi njezini bivši stanodavci policiji su u terenskim provjerama rekli kako kod njih Raney nije već neko vrijeme. Zanimljivo je da je još 2015. za njom već bila raspisana jedna potraga. Cijela agonija započela je kada se Raney 2015. upisala na kolegij Jezične vježbe II te se od samog početka pokušavala neumjesno isticati, a na “piku” joj se našla lektorica hrvatskog jezika, zbog čega je dekan zabranio ulaz na fakultet.   Dogodilo se to nakon što je Vijeće Croaticuma na sjednici lani u veljači zaključilo da se Raney ne dopusti upis u programe Croaticuma zbog neprimjerenog ponašanja i uznemiravanja studenata i profesora kojima je slala agresivne i uvredljive e-mailove i SMS-ove. Policija ju je uhitila,  a Državno odvjetništvo  ju je optužilo za nametljivo ponašanje. U pretresu stana koji je koristila zaplijenjen joj laptop u kojem je pronađena i mapa nazvana lektoričinim imenom.Dodatno zaprepašćuje da je neke od slika na kojima je lektorica s djecom koristila na dating siteu za upoznavanje partnera za seks. - Poruke mi neprekidno stižu. Evo i sada dok razgovaramo. Najintenzivnije je noću. Bilo je dana kada mi je poslala 10 tisuća poruka. Kad sam prijavljivala događaj, telefon mi je u kontinuitetu zvonio i pred policajcima. Šalje i pornografski sadržaj, a zna ga slati i mojoj djeci! Sve je to iscrpljujuće i živimo u strahu. Kad je upisala kolegij dolazila je često na konzultacije i tražila da komentiram njezine radove. Krajem 2015. pokazala je veliko nezadovoljstvo prema kolegama i samom izvođenju nastave, a bila je nezadovoljna i rezultatom jezičnih vježbi iako je dobila vrlo dobar. Optužila me da joj uskraćujem pažnju, a to nije istina - govori za Jutarnji list očajna lektorica na čije je ime Raney otvorila niz profila. Za lektoricu je prava agonija počela kad je Vanessa počela uznemiravati tajništvo fakulteta, a doznala je i brojeve mobitela, njezina i njezina supruga, na koje ih je zasula vulgarnim SMS-ovima. U porukama ih je, među ostalim, davala do znanja da ih ima “pod okom.” - Na svojoj Facebook stranici je objavljivala podatke iz našeg života. Na mobitele nam je slala podatke u koju školu idu naša djeca, kojim se aktivnostima bave, kako nam izgleda kuća, a bila je i na grobu moje bake. Na te poruke nikada nisam odgovarala, a uporno je zvala i na naš kućni telefon te pokušavala doći do moje djece. Dijete mi je upisala na neke radionice, a u ime drugog djeteta je odigrala neku online igru. Sve me to užasno iscrpilo te sam završila u bolnici - opisala je dalje agoniju lektorica koja je još dodatno protrnula čuvši da Raney ni u Americi ne prati dobar glas. Naime, Američka ambasada reagirala je na pritužbe fakulteta protiv Raney te su “izrazili žaljenje, uz napomenu da je njihova uloga da štite svoje državljane te”. Ubrzo se doznalo da je Raney na vrlo sličan način maltretirala 10 godina Ozana S., profesora na Sveučilištu u Washingtonu. - Nakon što je uhićena, ubrzo je i puštena. Spominjalo se da je zatražila azil. Kontaktirala sam tog profesora u Americi koji mi je rekao da mu se javljaju Vanessine žrtve. Također izražava razumijevanje te napominje da smo mi svi njoj prolazni te da joj je on fiksacija. S obzirom na to da uznemiruje i moju djecu, obratila sam se dječjoj pravobraniteljici koja mi je rekla da njezina zadaća nije baviti se pojedinačnim slučajevima, već tumačiti zakone. Psihologinja u školi jednog mojeg djeteta savjetovala me da mu uplatim psihoterapiju. Poliklinika za zaštitu djece i mladeži me savjetovala da pričekamo dok se V. R. ne okrene drugoj žrtvi. Agencija za zaštitu podataka, pak, govori da su prema zakonima u Narodnim novinama sve Vanessine aktivnosti protuzakonite - zaključuje prepuna očaja lektorica koja agoniji ne vidi kraja. Prema naputku institucija, broj još nije promijenila kako bi se lakše Vanessa “uhvatila”, no da li je institucije doista i pokušavaju locirati? Optužnica tereti Raney je od veljače do 13. travnja 2016. učestalo nazivala na mobitel, kućni telefon i slala e-mailove i SMS-ove oštećenoj, s ciljem da ostvari s njom neželjenu komunikaciju. Cijela komunikacija s njezine strane bila je negativno konotirana, što je kod žrtve izazvalo opravdan osjećaj nespokojstva i straha za njezin život i život njezine obitelji. Ambasada: 'Izbjegavajte svaki konflikt s njom'Vanessa Raney je 17. ožujka 2016. prijavljena policiji zbog nametljivog ponašanja, a dan kasnije telefonom je obaviješteno i Veleposlanstvo SAD-a u RH iz kojeg su, pak, rekli da je "riječ o vrlo problematičnoj osobi čije se prijetnje trebaju uzeti vrlo ozbiljno, a svaki konflikt s njom treba izbjegavati". Potom je 14. travnja Raney ispitana u Državnom odvjetništvu gdje se branila šutnjom. Optužnica protiv nje je potvrđena 19. rujna lani, a kako joj se to rješenje nije moglo uručiti, obavijest je stavljena na oglasnu ploču suda. Terenskim provjerama u VII. Retkovcu vlasnica stana T. G. policiji je rekla da je kod nje Vanessa stanovala od veljače do svibnja lani, dok je na Rudeškoj cesti bivši stanodavac Ž. P. rekao da unatrag dvije godine kod njega nije bila. Policija je Raney u lipnju 2015. odjavila s Rudeške ceste te je za njom još tada raspisala potragu. Da Raney nema namjeru stati pokazuju i poruke iz zadnje njezine prijave policiji. U samo sat vremena 24. veljače ove godine lektorici je poslala čak 300 poruka, 100 poziva i 10 pornografskih snimaka remena, dok joj je 7. ožujka između 1.09 i 9.22 sati poslala joj 400-tinjak. Policija joj je, kako napominje lektorica, rekla neka sve poruke čuva ili da ih printa i da ih im šalje. - Pa to je tone papira, beskrajni izlisti jer maltretiranje na mobitel ne prestaje. Dokle tako? Prošla je već godina dana od kad mi se život okrenuo naopako. Želim samo da sve to prestane jer mi narušava ugled i zdravlje. Nemam Facebook ni druge profile na drugim društvenim mrežama, ali se isti svako malo pojavljuju s mojim slikama i s njih se kontaktiraju druge osobe. Očito je i dobro informatički potkovana jer se koristi ekstenzijom ffzg.hr, a s kojeg emaila u moje ime vrijeđa moje poznanike i kolege. Obratila sam se svima, a i dalje sve stoji na mjestu - zaključuje lektorica vjerujući u institucije da će što promptnije odraditi svoj posao