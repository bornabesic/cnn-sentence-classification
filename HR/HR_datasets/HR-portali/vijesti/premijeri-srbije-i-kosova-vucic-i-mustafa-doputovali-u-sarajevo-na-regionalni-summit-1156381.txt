Kosovski premijer u glavni grad BiH doputovao je bez posebnog publiciteta dok je Vučićev dolazak privukao veliku pozornost medija a pratile su ga opsežne mjere osiguranja zbog ranijih nagađanja kako bi se u Sarajevu mogli dogoditi izgredi nalik na one u Srebrenici 2015. kada je nezadovoljna masa nasrnula na predsjednika vlade Srbije i njegovu pratnju. Ministar sigurnosti BiH Dragan Mektić u srijedu je ponovo ustvrdio kako su poduzete sve potrebne mjere kako bi sarajevski sastanak premijera protekao bez poteškoća. "Nikakvim formalnim i neformalnim grupama nećemo dopustiti ugrožavanje summita", kazao je Meketić dodajući kako je, među ostalim, cijelo područje povezano sa summitom "pokriveno" policijskim snajperskim timovima. Vučić je u Sarajevo stigao zrakoplovom izravno iz Berlina gdje je dan ranije razgovarao s njemačkom kancelarkom Angelom Merkel a tijekom večeri će neformalno razgovarati s predsjedateljem Vijeća ministara BiH Denisom Zvizdićem. U četvrtak u Sarajevo trebaju stići i predsjednici vlada Crne Gore Duško Marković, Albanije Edi Rama i obnašatelj dužnosti premijera Makedonije Emil Dimitriev. Njima će se na summitu pridružiti i europski povjerenik za proširenje Johannes Hahn te ministar vanjskih poslova Italije Angelino Alfano. Sarajevski skup dio je priprema za sastanak Berlinskog procesa najavljenog za srpanj u Trstu a cilj mu je dogovor o infrastrukturnim projektima koji bi povezali države jugoistoka Europe i tako dodatno potaknuli njihovu suradnju. >>Vučić položio vijenac i poklonio se žrtvama u Srebrenici