Volkswagen će isplatiti 5000 dolara svakom američkom prevarenom kupcu, prenio je u srijedu njemački dnevnik Die Welt srž dogovora što ga je s američkim vlastima postigao njemački proizvođač automobila kako bi izbjegao sud zbog lažiranja rezultata svojih dizelskih vozila na ekotestu. Kalifornijski sudac Charles Breyer u San Franciscu je njemačkom konstruktoru odredio rok do četvrtka da s američkim pravosuđem i agencijom za zaštitu okoliša postigne dogovor, pod prijetnjom da će spor na ljeto proslijediti sudu,  piše njemački dnevnik u broju od četvrtka.  Prema Die Weltu tajno sklopljen dogovor ne rješava sva pitanja, ali predviđa odštetu od 5000 dolara (ili 4400 eura) za svakog vlasnika nekog od 600.000 automobila, a trošak povlačenja ili korekcija automobila ostaje na teret Volskwagena. Kriza u Volkswagenu je izbila u rujnu 2015., kada je otkriveno da je proizvođač u 11 milijuna dizelskih vozila širom svijeta ugradio uređaj koji je omogućio lažiranje podataka o emisijama štetnih plinova. Vozila su opremljena sofisticiranim softverom koji isključuje kontrolu onečišćenja zraka u vožnji i uključuje je samo na eko-testu. Kada je uređaj isključen, automobil u okoliš izbacuje štetne plinove u količinama i do 40 puta većima od dopuštenih, otkrila je američka agencija za zaštitu okoliša EPA.  >> Mitsubishi priznao krivotvorenje podataka o potrošnji za više od 600.000 vozila  >> Astru trenutačno traže više od Golfa, prodana i 2 primjerka kineskog Rarira