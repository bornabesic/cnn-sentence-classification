Hrvatski audiovizualni centar raspisao je javni poziv za članove Upravnog odbora, s obzirom da dosadašnjim članovima istječe mandat 5. prosinca. Upravni odbor HAVC-a ima pet članova, od kojih predsjednika i tri člana imenuje Ministarstvo kulture Republike Hrvatske iz redova istaknutih umjetnika i kulturnih djelatnika, koje predlažu udruge na temelju javnog poziva, a jednoga biraju radnici Centra iz svojih redova. Članovi Upravnog odbora ne mogu biti članovi drugih tijela HAVC-a, a mandat im je četiri godine. Udruge koje predlažu kandidate trebaju poslati svoje obrazložene prijedloge s opširnim životopisom kandidata, preporučenom pošiljkom na adresu HAVC-a, u roku trideset dana od objave. Među ostalim, Upravni odbor HAVC-a, odlučuje o financijskom planu i godišnjem obračunu te ustanove, donosi programe njezina rada i razvoja te nadzire njihovo izvršavanje, donosi i odluke o raspolaganju imovinom i sredstvima za poslovanje Centra koji iznose od 50 tisuća do 200 tisuća kuna, a za veće iznose uz suglasnost osnivača. Najmanje jednom godišnje Ministarstvu kulture podnosi izvješće o radu i uvijek na zahtjev Ministarstva kulture te imenuje i razrješava ravnatelja Centra i obavlja i druge poslove određene zakonom i Statutom. Dosad su članovi Upravnog odbora bili Stjepan Ćosić kao predsjednik, Romana Matanovac Vučković, Nina Obuljen Koržinek i Hrvoje Turković te Jadranka Hrga, kao predstavnica radnika. Javni poziv HAVC-a objavljen je u Narodnim novinama.