Dan prije obilježavanja Dana sjećanja na žrtvu Vukovara 1991. godine u vukovarskom Gradskom muzeju održana je sjednica Vlade RH na kojoj je prvih šest točaka dnevnoga reda bilo direktno vezano za Vukovar. Sjednica Vlade otvorena je minutom šutnje u spomen na prvog hrvatskog predsjednika Franju Tuđmana i sve poginule i nestale branitelje i civile. – Vukovar polako ali sigurno odumire. Ako nešto pod hitno ne napravimo, Hrvatska će izgubiti Vukovar – rekao je na otvaranju sjednice gradonačelnik Vukovara Ivan Penava. Jedini na D2 bez obilaznice Svoje je izlaganje Penava popratio fotografijama i brojnim podacima te iznio niz podataka o današnjem životu u Vukovaru i problemima grada heroja. U Vukovaru danas živi manje stanovnika nego što je prije rata imao zaposlenih. Kazao je i kako ni danas u Vukovar, koji je sjedište Vukovarsko-srijemske županije, nisu preseljena sjedišta podružnica državnih tvrtki i ustanova ni županijskih odjela i tvrtki. Istaknuo je da je Vukovar jedini grad na cesti D2 od Varaždina do krajnjeg istoka Hrvatske koji nema obilaznicu oko grada te kako se godinama sustavno zanemarivalo kadrove iz Vukovara. Predložio je i da jedna inženjerijska postrojba Oružanih snaga bude smještena u Vukovaru što bi iznimno puno značilo za kvalitetu života u gradu. – Ovo je 14 saziv hrvatske Vlade, a ja sam sedmi gradonačelnik Vukovara. Nikad nitko nije rekao da Vukovaru ne želi pomoći. Pokušavalo se, ali rezultati su ovakvi – istaknuo je Penava. Župan Božo Galić ministrima je rekao da se iz cijele Vukovarsko-srijemske županije ljudi iseljavaju, sve je manje djece te Vukovaru i županiji treba realizacija konkretnih strateških projekata. Prolazi posljednji vagon posljednjeg vlaka, kako je kazao. Premijer Andrej Plenković rekao je da sjednica Vlade u Vukovaru nije samo simbolična nego je konkretna te poštuje i valorizira tešku prošlost Vukovara ‘91., ali je okrenuta budućnosti, novim radnim mjestima i mladima. – Ova sjednica Vlade je i poruka ohrabrenja, solidarnosti i potpore svim stanovnicima Vukovara. Želimo vidjeti i što možemo učiniti za budućnost Vukovara i njegovu perspektivu. Materijalne štete iz Domovinskog rata prisutne su i danas. Vukovar zaslužuje posebno mjesto kod svih nas. Konkretnim mjerama koje donosimo pokazujemo da odnos koji Vlada RH ima prema Vukovaru nije samo simbolika, nego i odnos poštovanja prema Vukovarcima – rekao je Plenković. Nekretnine na dar Vlada je donijela odluke prema kojima je za provedbu nekoliko projekata osigurano 60 milijuna kuna. Tako je s 18,5 milijuna kuna zatvorena financijska konstrukcija obnove Vodotornja, a 8,75 milijuna kuna osigurano je za sufinanciranje komunalnog pristaništa Marina za koje ukupna vrijednost radova iznosi 12 milijuna kuna. Prije početka sjednice Vlade potpisan je i ugovor s Veleučilištem Lavoslava Ružičke o gradnji studentskog doma. Vlada je donijela i odluku o osnivanju povjerenstva za proglašenje grada Vukovara mjestom posebnog pijeteta te darovala gradu niz nekretnina u vlasništvu RH. Donesen je i program obnove komunalne i elektroenergetske infrastrukture Vukovara od 2017. do 2021. godine.