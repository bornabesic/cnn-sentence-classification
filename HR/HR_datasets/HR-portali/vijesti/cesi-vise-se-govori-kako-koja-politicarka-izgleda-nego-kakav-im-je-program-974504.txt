Foto: FAH  CESI - Centar za edukaciju, savjetovanje i istraživanje  i inicijativa "Seksizam naš svagdašnji" organizirali su u subotu akciju “Stup srama – lokalno izdanje” u središtu Zagreba, u kojoj su prozvale političke stranke koje ignoriraju zakonsku obavezu rodnih kvota ili žene stavljaju na dno kandidacijskih lista, a prozvali su i neke medije zbog seksističkog ponašanja prema  političarkama.  Maja Gergorić iz CESI-a rekla je da uoči svakih izbora, na dan izborne šutnje, organiziraju takvu akciju jer žele osvijestiti koliko je malo žena na kandidacijskim listama i koliko je žena političarki.   Također žele upozoriti koliko se provodi zakonska obveza stranaka i kandidacijskih lista o obaveznom broju žena na njima od 40 posto, dodala je.  Naglasila je da ove godine stranke i liste koje su sudjelovale na lokalnim izborima, trebaju platiti ukupno oko 9 milijuna kuna kazne zbog nepoštovanja tih odredbi.  Podaci su pokazali da brojne stranačke i kandidacijske liste nemaju 40 posto žena na svojim listama iako postoje zakonske sankcije, rekla je, ocijenivši  kako je nekima lakše platiti kaznu nego biti radno ravnopravan.   Čak i one stranke koje su stavile žene na svoje liste, one su na dnu ili na sredini kandidacijskih lista, dodala je.  Na razini gradova imamo oko 23 posto žena na izbornim listama, a na razini županija niti 10 posto, kazala je Gergorić, napomenuvši da postoje velike regionalne razlike.      Najgore je u Dalmaciji i Velikoj Gorici  Glede razlika po županijama u Dalmaciji je najgore, tamo najviše lista nisu poštovale zakonske obveze, a najgore je u Splitsko dalmatinskoj županiji, ustvrdila je. Što se tiče gradova, dodala je, najgora je situacija u Velikoj Gorici. Ocijenila je kako su prema njihovom istraživanju relevantnije regionalne razlike nego stranačke liste.  Gergorić je prozvala  i neke medije koji su pokazali seksističko ponašanje prema političarkama, jer, naglasila je, više govoreći o tome kako koja političarka izgleda i kako je obučena, nego o tome kakav je njezin politički program.  Organizatori današnje akcije pripremili su i svojevrsni "Stup srama – lokalno izdanje“ na kojoj javno prozivaju političke stranke koje ignoriraju zakonsku obavezu rodnih kvota, koje žene stavljaju na dno svojih kandidacijskih lista i kojima su financijske kazne prihvatljivija opcija od rodne ravnopravnosti!