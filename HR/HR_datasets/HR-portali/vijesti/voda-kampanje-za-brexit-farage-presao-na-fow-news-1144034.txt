Nigel Farage, koji je vodio kampanju za izlazak Velike Britanije iz Europske unije, postao je analitičar televizijske mreže Fox News, objavila je mreža. Bivši čelnik britanske Neovisne stranke "radit će političke analize" za Fox News Channel i Fox Business Network, navodi se u izjavi. Farage je blisko povezan s novim američkim predsjednikom Donaldom Trumpom a prošli mjesec posjetio je izabranog predsjednika u Trump Toweru u New Yorku. On je prošle godine vodio kampanju za Trumpa smatrajući da nekretninski tajkun i zvijezda reality showa osjeća isti bijes protiv globalizacije i vladajućih elita. Kao nagradu za njegovu lojalnost, Trump je Faragea preporučio za dužnost britanskog veleposlanika u SAD-u, što je iznerviralo Downing Street. Guardian piše da se njih dvojica čuju telefonom barem triput tjedno i da je Fox objavio vijest o Farageu tijekom trajanja Trumpove inauguracije.  