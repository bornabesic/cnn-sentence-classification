Desetu godinu za redom u Rijeci je danas navečer mimohodom i paljenjem svijeća na Mostu hrvatskih branitelja obilježen Dan sjećanja na Vukovar, na vukovarsku tragediju 1991. godine i stradanja u velikosrpskoj agresiji. Manifestaciju organiziraju Zdrug katoličkih skauta Riječke nadbiskupije, Zajednica udruga Domovinskog rata Primorsko-goranske županije, Prva sušačka hrvatska gimnazija u Rijeci, Udruga 128. brigade Sv. Vid i klub navijača Armada Rijeka, a priređuje se desetu godinu zaredom.  U dvorani "Izidor Kršnjavi" u sušačkoj gimnaziji održana je svečana akademija na kojoj su svoja sjećanja izložili vukovarski branitelji Ivan Bošnjaković Bola i Tomislav Orešković. Nakon akademije su gimnazijalci u koloni sjećanja krenuli prema Mostu hrvatskih branitelja u središtu grada, gdje su se susreli s drugom kolonom, u kojoj su bili članovi navijačke skupine Armada i drugi Riječani. Oni su se okupili kod murala s natpisom "Vukovar" u Vukovarskoj ulici i u koloni preko Brajde i Korza došli do mosta. Potom su okupljeni Riječani zajedno sudjelovali u molitvi za sve poginule branitelje koju je predvodio riječki nadbiskup Ivan Devčić, a kod Spomenika na mostu su zapaljene brojne svijeće i simboličnih 25 baklji za 25 godina od vukovarske tragedije.  Tijekom dana, u Domu kulture u Bakru prikazan je dugometražni dokumentarni film "Ovčara, neispričana priča" u organizaciji Hrvatskog časničkog zbora Primorsko-goranske županije u suradnji s Udrugom hrvatskih branitelja Grada Bakra te Udrugom specijalne policije "Ajkula".