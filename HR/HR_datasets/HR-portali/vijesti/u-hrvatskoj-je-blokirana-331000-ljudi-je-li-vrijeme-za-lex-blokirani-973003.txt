Foto: FAH U NEPUNIH sedam godina u Hrvatskoj je doslovno eksplodirao broj blokiranih. Krajem 2010. oko 25 i pol tisuća građana dugovalo je oko 6 milijardi kuna. Danas je oko 331 tisuća blokiranih dužno gotovo 42 milijarde kuna, no rješenje i dalje nije na vidiku...                ‘‘Imamo svoju Hrvatsku! Naša je i bit će onakva kakvi sami želimo!‘‘. 26 godina od čuvenog obećanja prvog hrvatskog predsjednika, zagrebačka obitelj Šečić dobila je ovrhu zbog 611 tisuća kuna duga. Za vodu navodno potrošenu na adresi u Plinarskom naselju, s koje su, pak, odselili dvije godine prije datuma ovrhe! Dug je glasio na tada 18-godišnju Šemsu.                ‘‘611 tisuća piše za od 2007. do 2016. godine. A mi od 2005. nemamo prebivalište. Ok da je to bilo dugovanje otprije, to bi shvatili. Ali to je bilo dugovanje od 2007. nadalje i dalje se mjerilo. Kad sam pitala u vodovodu zašto nitko tamo ne ode i zatvori tu vodu, rekli su tamo nema vodomjera. Ima vodomjera‘‘, govori nam Šemsa. Zbog duga za koji njena obitelj do lani nije ni znala, jer nikakve obavijesti ni opomene nisu dobili, mladoj Zagrepčanki je račun bio blokiran, unatoč prvom poslu i plaći. Ovrha je ostala njenom ocu, inače slijepoj osobi, kojem je socijalna pomoć jedino primanje.                ‘‘Njemu je došla ovrha od 35 tisuća kuna na njegovo ime za 2016. godinu. Ovrha je riješena sa mene, ali sad će to sve ići na tatu. Meni nitko ne šalje uplatnice, ni opomene, samo ovrhe. Zanimljivo je i kako znaju moju pravu adresu kada trebaju poslati ovrhu, a inače ne znaju‘‘, ironično zaključuje naša sugovornica. Kad nekome iz inozemstva ispričamo ovu priču padnu u nesvijest, kaže suosnivačica udruge Blokirani Mirjam Kervatin. Žalosno je, dodaje, da u državi nema političke volje za stvarnu deblokadu gotovo 331 tisuće zaduženih građana. Podsjetimo, Ustavni sud je u veljači odbio skupni zahtjev za ocjenu ustavnosti Ovršnog zakona te dio odredbi zakona o ovrsi na novčana sredstva, o obveznim odnosi­ma i Općeg poreznog zakona. No udruga je ponovila zahtjev, a nadu vide u Strasbourgu. Kršenje europskih normi ‘‘U međuvremenu su došle dvije presude Europskog suda koje ukazuju da ovrhe provedene po rješenju javnog bilježnika krše europske norme, norme europske Konvencije prava na pošteno suđenje. Znači, ovršni postupak na slučaju Šemse dokazuje da vas nitko ne upućuje jeste li ili niste potrošili tu vodu, nego će vas samo kazniti, blokirati, ovršiti, znači povećati broj duga. Također ukazuje da je preko 90 posto ovršnih rješenja u Hrvatskoj pravno neutemeljeno‘‘, kaže predsjednica udruge Blokirani, u međuvremenu registrirane i kao politička stranka. Već je hrvatska praksa pokazala da ovršni sustav pod hitno treba mijenjati. Potvrđuje to i podatak Fine o manje od tisuću građana koji su do ovog svibnja zatražili postupak osobnog bankrota. Igor Vujović, predsjednik Društva potrošač, smatra da bi država morala hitno djelovati. ‘‘Sramotni je podatak da ih je uopće zatražilo taj postupak, jer većina tih ovrha i blokada koje su nastupile, bile su ili u zastari ili uopće nisu smjele ići u blokadu. Sada od jednog problema radimo još veći problem. Evo vidimo, prolazi sedma godina, ništa se ne događa. Dapače, ne smanjuje se broj blokiranih, nego se povećava. Tu bi država trebala urgentno napraviti otpis. Da ne spominjem trenutne vijesti, ako se može određenim drugim privatnicima otpisati dug, može se onda i građanima‘‘, predlaže Vujović. Evo i zašto po njegovu mišljenju to već nije učinjeno. ‘‘Nisu problem ljudi koji imaju blokadu na 1.500 ovrhu i tih 2.000 kuna, problem su oni koji imaju preko 10 tisuća, a takvih nije malo. Postoje stručnjaci koji su na plaći da smisle rješenje. Sad zašto oni nisu angažirani, zašto se to ne rješava. Očito je nekome u interesu da postoje ljudi koji su blokirani i da žive tako kako žive. I tu otvaramo vrata sivoj ekonomiji, da ne govorim rad na crno itd. I tako umjesto da idemo naprijed, mi idemo nazad‘‘, upozorava Vujović. Tko zna, možda i bez Europskog suda politika u Hrvatskoj konačno zaključi da je krajnji čas i za ‘Lex blokirani‘.