Vodstvo SDP-a u utorak se sastalo s malim dobavljačima i proizvođačima hrane, a u SDP-u smatraju da bi se male poljoprivrednike u slučaju Agrokor najbolje zaštitilo izmjenama Stečajnog zakona umjesto lex Agrokorom koji je, u predloženom obliku, za SDP neprihvatljiv. Lex Agrokor u predloženom obliku ne možemo podržati jer ne sadrži ni jednu garanciju da će radnici biti isplaćeni, dobavljači i poljoprivrednici podmireni, rekao je predsjednik SDP-a Davor Bernardić na konferenciji za novinare nakon sastanka  s predstavnicima malih proizvođača hrane. Dan uoči saborske rasprave o tom zakonu, SDP-ovo je stajalište da se problem najbolje može riješiti izmjenama Stečajnog zakona koji bi pomogao malim dobavljačima, poljoprivrednicima da naplate svoja potraživanja od matične tvrtke. Bez zaštite radnika i isplate plaća, bez namire malih proizvođača - ovo nije dobro, poručio je Bernardić. U procesu rješavanja problema Agrokora male dobavljače i poljopriverednike dosad nitko nije konzultirao, kao ni radnike devet blokiranih Agrokorovih poduzeća, čiji radnici nisu primili plaću, kaže šef SDP-a. U SDP-u predlažu da se Stečajni zakon mijenja na način da se bez pristanka malih dobavljača ne može donijeti plan predstečajne nagodbe. "Naš je zadatak da učinimo sve  kako bismo male proizvođače i dobavljače koji rade u svojim OPG-ovima uključili u proces da namire svoja potraživanja", poručio je predsjednik SDP-a. Ponovio je i da će SDP do kraja tjedna u Saboru pokrenuti inicijativu za osnivanje saborskog istražnog povjerenstva u slučaju Agrokor. "Prema informacijama iz medija očito je u Hrvatskoj postojao paralelan sustav financiranja, izvan nadzora Porezne uprave, HANFA-e, HNB-a i drugih  državnih institucija o kojima javnost itekako ima pravo znati. Pogotovo zato što već sada postoji opravdana sumnja da su mnogi ljudi koji terenutno sudjeluju u radu Vlade - znali za te događaje. Hrvatska javnost ima pravo znati, a povjerenstvo će pomoći da se to raščisti", poručio je Bernardić. Zakon o sistemskim tvrtkama, tzv. lex Agrokor,  u srijedu ujutro ide u saborsku raspravu. Na izjavu Bože Petrova kako se još uvijek traži način da država ima mogućnost preuzimanja upravljačkih prava i ako se Ivica Todorić s time ne složi, Bernardić odgovara da bi to bilo "imenovanje političkog povjerenika" s kojim bismo mogli  gledati "reprizu pretvorbe i privatizacije iz 90-ih".