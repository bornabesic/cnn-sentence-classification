- Stanje na hrvatskoj granici prema Republici Srbiji je stabilno i nema nikakvih naznaka za bilo kakve veće probleme, rekao je danas ministar unutarnjih poslova u Vladi RH Vlaho Orepić koji je u večernjim satima obavio nadzor granične policije na Graničnom prijelazu Tovarnik. Istaknuo je kako "nema niti jednog razloga zašto bi netko ili nešto prešlo ilegalno u Republiku Hrvatsku". - Utemeljeno na nacionalnom zakonodavstvu i činjenici da smo članica EU hrvatska policija zaštiti će granicu od ilegalnih prelazaka ljudi i roba, istaknuo je Orepić u izjavi na GP Tovarnik ujedno zahvaljujući i kao ministar i kao čovjek na policajcima koji odgovorno i profesionalno rade svoj posao. Njegova posjeta uslijedila je nakon što je skupina od stotinjak migranata, najvećim dijelom iz Afganistana i Pakistana, danas u prijepodnevnim satima stigla u Šid. Njih 200-ak je još u petak pješice krenulo iz Beograda s ciljem da uđu u Hrvatsku. Srpska policija pristigle migrante zaustavila je ispred Graničnog prijelaza Šid gdje su satima čekali dalji razvoj situacije. Većinom muškarci, umotani u deke, čekali su na asfaltu dalji razvoj situacije. S obzirom na nastalu situaciju u nekoliko navrata je i GP Šid bio zatvaran za promet. Odgovarajući na novinarski upit što će biti s tih 100-ak migranata Orepić je rekao kako postoje neke naznake da će oni biti smješteni u prihvatilišta u Šidu do daljnjega. - Ako budu pokušavali ući ilegalno u Hrvatsku mi ćemo to spriječiti, rekao je Orepić. Za dolazak ove skupine migranata pripremila se i hrvatska policija tako da je kontrola zelene granice bila pojačana. Policajci su se mogli vidjeti raspoređeni po poljima, a neposredno poslije granice moglo se vidjeti 20-ak marica kao i pripadnici interventne policije. >> Migranti krenuli pješice iz Beograda prema Hrvatskoj: 'Pustite nas preko granice'