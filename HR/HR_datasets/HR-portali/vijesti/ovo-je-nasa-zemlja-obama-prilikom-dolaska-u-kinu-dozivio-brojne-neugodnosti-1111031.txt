Kada je američki predsjednik došao u kineski Hangzhozu gdje se održava summit G20, na aerodromu ga je dočekalo neugodno iznenađenje. Za čelnike Indije, Rusije, Južne Koreje, Brazila i Velike Britanije bio je osiguran crveni tepih nakon izlaska iz zrakoplova, dok za Baracka Obamu nisu bile postavljene niti stepenice pomoću kojeg bi izašao iz zrakoplova. On je morao koristiti drugi izlaz na repu zrakoplova, a to je bio samo početak neugodnosti i problema koji su se događali u zračnoj luci. Prvo je kinesko osiguranje davalo upute reporterima gdje da stoje dok snimaju izlazak Obame iz zrakoplova iako su Amerikanci inzistirali da se novinarima dozvoli da stoje iza konopca kojim su ih ogradili, javlja Reuters. Nakon toga došlo je do verbalnog okršaja između pripadnika kineskog osiguranja i Susane Rice, savjetnice za sigurnost koja je prekoračila konopac gdje su trebali biti mediji kako bi došla do automobila. - Ovo je naša zemlja. Ovo je naša zračna luka. Ok? - odgovorio je pripadnik osiguranja na komentar Susane Rice koja mu je kazala kako je to njihov zrakoplov te da stoje ispod krila.  >> Prvi susret Merkel i Erdogana nakon zahlađenja odnosa: EU i Turska ulaze u novu fazu 