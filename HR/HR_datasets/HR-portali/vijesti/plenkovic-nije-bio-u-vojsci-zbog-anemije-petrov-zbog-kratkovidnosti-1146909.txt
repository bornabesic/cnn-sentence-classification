Ministar obrane Damir Krstičević, uvede li obavezu služenja “light” vojnog roka, prvo bi vojno morao obučiti svoje kolege u Vladi jer ih velik dio nije služio vojsku, otkrivaju 24 sata. U slučaju ratne opasnosti, general i potpredsjednik Vlade Krstičević vojnim vještinama morao bi podučiti i predsjednika Vlade Andreja Plenkovića. Premijer Plenković, koji podržava i zagovara ponovno uvođenje vojnog roka jer želi popularizirati Oružane snage među mladim ljudima, nije odslužio vojni rok. Pokazao fizičku spremnost – Premijer nije bio u vojsci zbog zdravstvenih razloga, ima urođenu anemiju – odgovorili su u Vladi zbog čega je Plenković nije služio vojni rok iako je u vrijeme njegove mladosti bio obavezan. Plenković je 1988. godine, sa 18 godina, upisao Pravni fakultet, a tada nije bilo jednostavno izbjeći vojsku, kao što je to bio slučaj nakon 2000. godine, navode 24 sata. Zbog urođene anemije premijer nije bio zdravstveno sposoban nositi pušku i prolaziti vojnu obuku iako je, recimo, u kampanji za parlamentarne izbore demonstrirao fizičku spremnost kada je sa stranačkim kolegama zaigrao košarku. Plenković je sin ugledne vojne liječnice, kardiologinje, a svoje je formativne godine posvetio učenju, ali i stažiranju u Europskoj pučkoj stranci, volontiranju u Promatračkoj misiji Europske zajednice u Hrvatskoj 1991./1992. godine. U vojsci nije bio ni potpredsjednik Vlade i ministar vanjskih poslova Davor Ivo Stier, a to je za 24 sata potvrdio Stierov glasnogovornik. Stier je rođen u Argentini, a od 1996. godine radi u hrvatskoj diplomaciji. U vojsci nije bio ni HDZ-ov ministar rada i mirovinskog sustava 37-godišnji Tomislav Ćorić, koji se kao i premijer Plenković posvetio obrazovanju. Ćorić, rodom iz Ploča, završio je Ekonomski fakultet u Zagrebu, a 2011. godine stekao je i titulu doktora znanosti. U vojsci nije bio ni ministar prometa, 37-godišnji Oleg Butković, pišu 24 sata. Druga dva mlada HDZ-ova ministra ipak su prošla šestomjesečnu vojnu obuku. Ministar financija Zdravko Marić, premda visoko obrazovan i s titulom doktora znanosti i karijerom u Vladi, ali i Agrokoru, šest je mjeseci služio vojsku u Požegi 2001. godine. – Vojni rok sam odslužio u 2. bojni, 1. pododsjeku, 1. obučne skupine Požega – izreferirao je Marić za 24 sata. Tomislav Tolušić, ministar poljoprivrede, nakon završenog Pravnog fakulteta također je odradio šest mjeseci vojnog roka. Od Mostovih ministara vojnim rokom mogu se pohvaliti ministar unutarnjih poslova Vlaho Orepić i ministar energetike Slaven Dobrović, koji su bili i u Domovinskom ratu, ali i potpredsjednik Vlade i ministar uprave Ivan Kovačić. No šef Mosta i predsjednik Sabora Božo Petrov vojsku nije vidio. – Velika dioptrija spriječila me u služenju vojnog roka. Vidim čitati i na blizu, ali vrlo malo vidim na daleko – rekao je Petrov za 24 sata. Zbog problema s vidom vojni rok nije služio ni ministar pravosuđa Ante Šprlje. Promijenili se kriteriji – Dok sam završio fakultet, promijenili su se kriteriji i zbog vida nisam mogao u vojsku. Ali sam inače prošao obuku oružjem i bavim se streljaštvom. Nisam doživio kao tragediju što me nisu primili jer sam već imao solidno vojno znanje, a znao sam da država ide prema ukidanju vojnog roka – rekao je Šprlje za 24 sata. HDZ-ovi ministri koji ne samo da su prošli vojnu obuku, nego su i bili i dragovoljci Domovinskog rata su ministar obrane Damir Krstičević i ministar branitelja Tomo Medved. Obojica su zapovjednici gardijskih brigada. Krstičević četvrte gardijske, a Medved zapovjednik voda 1. gardijske brigade. Vojni rok je, pak, služio i ministar zdravstva Milan Kujundžić.