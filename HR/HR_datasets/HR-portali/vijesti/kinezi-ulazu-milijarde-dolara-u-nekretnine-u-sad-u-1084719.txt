 Kinezi su postali najveći inozemni kupci nekretnina u Sjedinjenim Državama, u koje su proteklih godina uložili milijarde dolara u potrazi za sigurnim ulaganjima u inozemstvu, pokazala je nova studija. U petogodišnjem razdoblju zaključno s prošlom godinom kineska ulaganja u stambene i komercijalne nekretnine u SAD-u premašila su 110 milijardi dolara, pokazuje studija Azijskog društva i Rosen Consulting Groupa. Zahvaljujući visokoj ukupnoj razini tih ulaganja američko tržište nekretnina oporavilo se od krize koja je započela 2006. da bi 2008. godine eskalirala u ekonomsku krizu, ističu autori studije. Pritom pozornost javnosti zaokupljaju velike transakcije, poput prošlogodišnje Anbangove kupnje njujorškog hotela Waldorf Astoria za dvije milijarde dolara i njegove neuspjele ponude za grupu Starwood u ožujku, unatoč tome što vrijednost kupljenih stambenih nekretnina uvelike nadmašuje onu komercijalnih nekretnina i zgrada. Tako su kineski kupci između 2010. i 2015. uložili više od 17 milijardi dolara u komercijalne nekretnine u SAD-u, pri čemu je pola tog iznosa uloženo samo prošle godine. U istom su petogodišnjem razdoblju u kupnju stambenih nekretnina uložili čak 93 milijarde dolara. Time su kineski kupci pretekli one kanadske, koji su dugo uživali status najvećih inozemnih kupaca stambenih nekretnina u SAD-u. "Kina je specifična i zanimljiva zbog kombinacije velikog obujma ulaganja i širine sudjelovanja u svim kategorijama nekretnina", uključujući "pomalo jedinstveno uključivanje u kupovinu stambenih nekretnina", zaključuju autori studije. Geografski gledano, Kinezi su u promatranom razdoblju najviše kupovali nekretnine na najskupljim američkim tržištima - onima u New Yorku, Los Angelesu, San Franciscu i Seattleu. Zanimanje su privukli i Chicago, Miami i Las Vegas. Njihov fokus pokazuje da plaćaju znatno više od prosječne cijene nekretnina u SAD-u - prošle su godine u prosjeku platili oko 832 tisuće dolara po nekretnini u SAD-u dok je prosječna vrijednost za sve inozemne kupnje nekretnina u SAD-u iznosila 499.600 dolara, pokazuje istraživanje. Motivi su im različiti – kupnja druge nekretnine, selidba u SAD, ulaganje radi iznajmljivanja i preprodaje. Istraživanje također pokazuje da je većina novca uloženog u kupnju nekretnina u SAD-u privatna imovina a ne ona poduzeća. Autori studije procjenjuju da će se ulaganja u drugoj polovini desetljeća udvostručiti i dosegnuti 218 milijardi dolara unatoč posustajanju zbog kineskog zauzdavanja odljeva kapitala. >> Kinezi se ipak neće moći osvježiti 'Face bookom' 