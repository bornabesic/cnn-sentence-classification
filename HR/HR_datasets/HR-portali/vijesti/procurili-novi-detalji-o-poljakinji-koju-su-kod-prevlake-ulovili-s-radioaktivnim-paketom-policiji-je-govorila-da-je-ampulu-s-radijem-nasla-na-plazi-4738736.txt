U Toyoti corolli poljskih oznaka pronađen je uređaj za mjerenje radijacije - doznajemo iz istrage dosad nezabilježenog slučaja krijumčarenja radioaktivnog materijala preko hrvatske državne granice, piše Slobodna Dalmacija. Naknadnim detaljnim pregledom vozila Poljakinje zadržane u dubrovačkom pritvoru nakon otkrića mini kontejnera s radijem 226, duboko u vozilu otkriven je i ručni uređaj za mjerenje radioaktivnosti, ili Geigerov brojač, piše Slobodna Dalmacija. Kako se saznaje, riječ o uređaju starijega godišta vjerojatno istočnog podrijetla. Taj je nalaz odmah poslan na analizu u Institut "Ruđer Bošković" u Zagrebu.   U neobičnoj priči o radiju 226 otkrivenog na Karasovićima nakon što su zapištali senzori na ulaznim stupovima, otkriće instrumenta otvara novo poglavlje i dovodi u ozbiljnu sumnju dosadašnji iskaz pritvorene Viktorije Barinove, četrdeset petogodišnje ekonomistice iz Korytnice kraj Varšave, kako se predstavila istražiteljima u Dubrovniku. Morat će objasniti istražiteljima zašto je sa sobom u vozilu imala i uređaj za mjerenje radioaktivnosti. Nakon što je zaustavljena na Karasovićima 11. rujna, a u njezinu vozilu pod vozačevim sjedalom pronađen materijal koji je aktivirao nuklearne senzore, Poljakinja je istražiteljima ponudila priču o slučajnom pronalasku tog neobičnog predmeta na plaži u Banićima četrdesetak kilometara zapadno od Dubrovnika. Kako je rekla, vozeći se u pravcu Crne Gore, zaustavila se na parkiralištu preko puta te poznate plaže i tamo u vozilu provela noć. Sljedećeg jutra spustila se na plažu i u jednom trenutku ugledala čudan predmet, te ga odlučila uzeti kao suvenir. Ubacila ga je u pretinac u vozačevim vratima i krenula na 70-ak kilometara dugu vožnju prema granici.Čim je vozilom ušla među portalne stupove prijelaza, zapištali su senzori u policijskim prostorijama. Vozilo je odvojeno sa strane, ona uhićena, a iz Zagreba je stigao interventni tim. Pronađeni mini kontejner, rečeno je, sadrži radij 226, koji se nekada koristio za sredstvo za liječenje kanceroznih oboljenja. Pošiljka je smjesta prebačena na vještačenje u Zagreb. Nalaza još nema, iako je prošlo više od dva tjedna. Kako je slučaj izazvao ogromno zanimanje ne samo hrvatske javnosti, stručnjaci su istoga dana u svim nacionalnim medijima objavili da nije riječ o opasnom materijalu, iako analiza nije ni započeta. Stekao se dojam da se javnost, uznemirena prvim slučajem krijumčarenja radioaktivnog materijala preko hrvatske granice, pokušava umiriti. Viktorija Barinova pred istražiteljima će morati objasniti odakle joj radij u kompletu s detektorom. Tko joj je povjerio pošiljku, gdje ju je trebala isporučiti i s kojom namjenom. Cijela dosadašnja nevjerojatna priča pada u vodu nakon pronalaska Geigerova brojača.