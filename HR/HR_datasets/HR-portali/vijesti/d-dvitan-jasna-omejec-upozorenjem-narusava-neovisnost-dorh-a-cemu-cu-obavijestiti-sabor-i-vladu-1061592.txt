Državni odvjetnik Dinko Cvitan odgovorio je predsjednici Ustavnog suda Jasni Omejec pismom kojim reagira na njezino "upozorenje", zbog kojeg je ujedno i zabrinut, i to zbog činjenice da je DORH 11. veljače donio odluku da ne postoji zakonska osnova za pokretanje prekršajnih postupaka protiv ovlaštenih predlagatelja kandidacijskih lista zbog nedovoljnog postotka žena na listama za Sabor.  Sud, suprotno zaključku DORH-a, tvrdi da je na izborima zastupnika u Sabor u studenom 2015. vrijedila zakonska obveza prema kojoj je na kandidacijskim listama moralo biti najmanje 40% pripadnika/pripadnica svakog spola, a kršenje te obveze predstavlja prekršaj iz članka 35. Zakona o ravnopravnosti spolova. Cvitan odgovora da navod Jasne Omejec nije točan kad tvrdi da je DORH zaključak donio "temeljem selektivne i pogrešno tumačene odluke Ustavnog suda. Donesen je na cjelovitoj i sveobuhvatnoj analizi propisa koji reguliraju predmetnu materiju pri čemu se DORH i upustio u vlastito tumačenje tih odredbi jer je to njegova zakonska obveza." DORH ostaje pri svome stavu da neće pokrenuti nikakve postupke protiv stranaka i koalicija jer smatra da za to nema pravne osnove i to stoga jer je neke odredbe jednog zakona Ustavni sud ukinuo, a odredbe drugog zakona prema kojima se manje od 20% žena na listama za Sabor treba kažnjavati, stupaju na snagu tek od sljedećih izbora. Cvitan tvrdi da Državno izborno povjerenstvo DORHU nije dostavilo prekršajnu prijavu, kako to navodi Jasna Omejec, nego obavijest. Predsjednica Ustavnog suda Jasna Omejec u svome dopisu napisala je i da očekuje od DORH-a da povuče sporni zaključak, što Cvitan smatra "nedopustivim oblikom utjecaja na državno odvjetništvo... budući da je ono i prema Ustavu, samostalno i neovisno pravosudno tijelo." "Takvim ste postupanjem, u želji da obranite stajalište koje zastupate kao tijelo koje sukladno Ustavnom zakonu o Ustavnom sudu RH jamči poštivanje i primjenu Ustava RH, narušili Ustavom zajamčenu samostalnost državnog odvjetništva kao neovisnog tijela. Stoga ću o navedenom obavijestiti Hrvatski sabor i Vladu Republike Hrvatske", završne su riječi pisma državnog odvjetnika Dinka Cvitana koje je uputio predsjednici Ustavnog suda Jasni Omejec. >> Ustavni sud suprotno DORH-u zaključio da je na prošlim izborima vrijedila obaveza za žensku kvotu   Dopis Ustavni Sud RH 