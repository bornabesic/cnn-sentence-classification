Zbog kontroverznog odabira nove Ekspertne radne skupine za kurikularnu reformu, ali i članova i predsjednika Nacionalnog vijeća za odgoj i obrazovanje, u SDP-u planiraju za idući tjedan potencirati tematsku sjednicu Sabora. Ni HNS neće šutjeti. U toj su stranci pobrojali da je među osam predloženih članova koje je Vlada imenovala u Vijeće za odgoj i obrazovanje, dio bliskih konzervativnim udrugama, pokretima ili pojedincima, Crkvi i strankama poput Hrasta: Valentina Jerković, koordinatorica Hrasta u Rijeci i kandidatkinja na lokalnim izborima, Alexander Buczynski, podupiratelj Zlatka Hasanbegovića, Eva Kirchmayer-Bilić, zagovornica pozdrava “Za dom spremni” (“to je istinska i iskonska hrvatska poruka, najdubljeg i najpozitivnijeg naboja”), a novi predloženik za predsjednika Nacionalnog vijeća Neven Hrvatić djeluje pri Hrvatskoj biskupskoj konferenciji. Profesorica Sveučilišta u Rijeci Jasna Krstović, dosadašnja predsjednica Vijeća kojoj je istekao mandat, upozorava da u postupku izbora nema kriterija. Riječ je, tvrdi, o netransparentnom postupku, ne zna se tko se javio na natječaj, niti zašto je netko otpao, a zašto je tko odabran. - Da se razumijemo, i ja sam na taj način izabrana u prošli saziv Vijeća - ističe Jasna Krstović. Svi kandidati javili su se na natječaj raspisan još u veljači i zaključen sredinom ožujka, a nepoznato je zašto je izbor toliko dugo trajao. Vijeće je zbog toga pola godine u blokadi - posljednju je sjednicu održalo u prosincu 2016. godine. Zbog nepoznatih kriterija odabira nejasno je zašto nije prošla prijava dekanice zagrebačkog PMF-a Aleksandre Čižmešije, bivšeg ministra znanosti Vedrana Mornara, bivšeg predsjednika Povjerenstva za provedbu Strategije Nevena Budaka ili Josipa Burušića, znanstvenika s Instituta društvenih znanosti “Ivo Pilar”. Burušić se, potvrđuje, javio na natječaj kao stručnjak iz područja obrazovanja s 20-godišnjim iskustvom. - Ako nisam stručan, to govori više o onima koji me nisu imenovali, nego o meni. U mom području, uz izuzetak jedne osobe, ostali izabranici se nisu previše bavili obrazovanjem ili barem meni nisu poznate njihove reference - kaže Burušić i dodaje da među novim članovima vidi Hrastove dužnosnike, što mu implicira da je u odabiru upliv imao Hrastov državni tajnik u Ministarstvu znanosti Hrvoje Šlezak. I Neven Budak smatra kako je očito da kriteriji odabira nisu bili na stručnosti, osim u pojedinim slučajevima. - To su vjerojatno kriteriji poznanstava ili, još prije, ideološke bliskosti, s time da je ta ideološka bliskost nažalost okrenuta protiv unapređenja obrazovanja. S obzirom na neke tendencije, možemo se zapitati vodi li nas ova obrazovna vlast u vrijeme prije prosvjetiteljstva i znanstvenih dostignuća 19. stoljeća - pita se Budak. Jedan od ranije izabranih članova kojemu još traje mandat, profesor Dalibor Sumpor, novim članovima želi dobrodošlicu i poručuje: - Svoja politička uvjerenja neka ostave na ulazu zgrade Ministarstva znanosti gdje se održavaju sjednice Vijeća. Ako znaju važnost ovog tijela, moraju postupati profesionalno i stručno za dobrobit obrazovanja. Želim im svu sreću, ali moraju biti svjesni da tu nema mjesta za politiku. Neki od preostalih članova kojima se mandat nastavlja potvrdili su nam da razmišljaju o ostavci. Alexander Buczynski Izvanredni profesor Odsjeka za povijest Hrvatskih studija, jedan od povjesničara potpisnika izjave kojom izražava “duboku zabrinutost zbog iskrivljenog prenošenja i neznalačkih tumačenja” pojedinih izjava bivšeg ministra kulture Zlatka Hasanbegovića. Alexander Buczynski   Eva Kirchmayer-Bilić Profesorica zagrebačke Muzičke akademije i urednica glazbene rubrike u tjedniku Hrvatsko slovo. Napisala prikaz zbirke domoljubnih koračnica i popijevaka od Ilirskog preporoda do danas “Ponosna Hrvatska”, u kojem je popisala pjesme koje sadrže usklik “za dom spremni”. Eva Kirchmayer Bilić   Valentina Jerkov Tijekom referenduma o ustavnoj definiciji braka održanog 1. prosinca 2013. godine, Jerkov je bila službena koordinatorica udruge U ime obitelji za Primorsko-goransku županiju. Na službenim internetskim stranicama Hrasta navedena je kao predsjednica ogranka te stranke u Rijeci. Neven Hrvatić Predaje na Odsjeku za pedagogiju Filozofskog fakulteta, član je Odbora za pastoral Roma pri Hrvatskoj biskupskoj konferenciji (doktorirao na temu Odgoj i izobrazba Roma u Hrvatskoj). Predaje među ostalim seksualnu pedagogiju i govorio je o važnosti interkulturalnog obrazovanja na tribini GOOD inicijative. Neven Hrvatić   Ljiljana Klinger Ravnateljica Osnovne škole Matije Gupca u Zagrebu. Tijekom štrajka prosvjetara 2015. godine izjavila je da ne misli da je školski sustav loš i da je protiv predložene reforme sustava jer je ona jako skupa, troši velike financijske resurse koji bi se možda mogli preraspodijeliti. Ljiljana Klinger   Đuro Blažeka Profesor s Katedre za hrvatski jezik i književnost Učiteljskog fakulteta u Zagrebu. Bavi se znanstvenom dijalektologijom. Doktorat pisao o međimurskim govorima, a kasnije se ističe brojnim radovima o tom dijalektu. Počasni je građanin Murskog Središća, a svojedobno je podržao inicijativu “Zajedno za Dinamo”. Đuro Blažeka   Suzana Vuletić Docentica Katoličkog bogoslovnog fakulteta u Đakovu, sudjeluje u izvođenju nastave na Hrvatskom katoličkom sveučilištu u Zagrebu te na Teološko-katehetskom odjelu u Zadru. Kritizirala film “Svećenikova djeca” izjavom da je riječ o “najžešćem kinematografskom progonu Katoličke crkve”. Suzana Vuletić   Ivana Katavić Viša savjetnica za fiziku Agencije za odgoj i obrazovanje, podružnica Split. Vodi skupove za učitelje, poput “Povezujući sadržaji fizike i biologije u osnovnoj školi”, “Vrednovanje i ocjenjivanje znanja učenika iz fizike u osnovnoj školi”. U digitalnom časopisu Pogled kroz prozor pisala je o primjeni digitalnih materijala u nastavi. Ivana Katavić