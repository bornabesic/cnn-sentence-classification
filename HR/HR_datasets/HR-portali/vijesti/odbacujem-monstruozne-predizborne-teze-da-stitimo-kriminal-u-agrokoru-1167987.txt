"Nitko od vas nije primijetio da sam ja u sred ove situacije otišao u Bruxelles na Europsko vijeće i tamo razgovarao s Tuskom, Junckerom i kolegom Cerarom bez teških riječi i lupanja šakom o stol. Moja je logika i zadaća da sam tu da rješavam probleme. Uvjeren u ono što radim da radim dobro, a siguran sam da radim dobro. Ne pristajem na jednostavnu, jeftinu i politikantsku logiku koja nas sve hoće dovesti u ozračje da se ljudima nastoje fabricirane informacije predstaviti kao istinite, rekao je predsjednik Vlade RH Andrej Plenković danas u Vinkovcima. Govoreći o situaciji u Agrokoru rekao je da što se njega tiče u tome koncernu treba napraviti reviziju financijskih izvješća te isto tako vidjeti je li bilo nepravilnosti i ako jeste onda utvrditi tko je za to odgovoran. Kazao je i kako odbacuje monstruozne, predizborne kalkulantske i nedopustive teze da Vlada ili HDZ štiti kriminal u Agrokoru te da takva teza u cijelosti razotkriva osnovni cilj oportunističkog poteza Mosta. Istakao je i da nikoga ne štiti te da ima jedna Vlada koja treba biti lojalna, partnerska i korektna te da je siguran da i u Hrvatskoj ima onih koji žele biti dio takve Vlade, a da nisu nužno iz Mosta.  Na novinarski upit da komentira izjave Mire Bulja iz Mosta Plenković je odgovorio protupitanjem: -Misli li se na gospodina Bulja koji je kandidat za župana i koji ima strašno dobre reference da stvarno bude idealan čelni čovjek Splitsko-dalmatinske županije? Ja sam siguran da vape Dalmatinci da im prvi čovjek bude Miro Bulj. Probude se ujutro i žele baš da im župan bude Miro Buljan. U svakom momentu kad sam ja dolje zovu me rođaci i kažu daj molim te samo da Bulj bude župan, rekao je Plenković dodajući kako Bulja nikada nije niti doživljavao kao dio parlamentarne većine te da je to rekao i Boži Petrovu prije nekoliko mjeseci. Novinare je interesiralo i je li se razmišlja i da novi ministri budu i iz nekih drugih stranaka a ne sa mo iz HDZ-a. -Ja sam nakon 11. rujna mogao razgovarati s kim god sam htio. Ja sam pobijedio na izborima, a ne netko tko je dobio 13 mandata i moj je izbor s kim ću ići u partnerstvo, rekao je Plenković još jednom ponavljajući kako bi s istim žarom branio i bilo kojeg drugog ministra kao što je branio i ministra Zdravka Marića. -Što se tiče Zlatana Hasanbegovića koji se našao na listi za Grad Zagreb Brune Esih čuo sam se s Hasanbegovićem. S njim i s Brunom Esih razgovarat ću i idući tjedan. Shvatio sam da je on tu odluku donio praktički u posljednji trenutak i čini mi se, ponukan nekim ozračjem kojeg je izbliza gledao u Hrvatskom saboru, rekao je Plenković dodajući kako eventualni izlazak Hasanbegovića iz HDZ-a neće ugroziti većinu koju HDZ ima u Saboru niti će mu kao premijeru vezati ruke. 