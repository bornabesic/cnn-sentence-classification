Hrvatska elektroprivreda (HEP) s Inom je potpisala ugovor o nabavi plina za kućanstva, priopćeno je iz HEP-a, u kojem to ocjenjuju "odgovornim potezom Uprave u interesu HEP-a, potrošača i opskrbljivača u obvezi javne opskrbe plinom kućanstava te stabilnosti plinskog tržišta".  "Na temelju najpovoljnije ponude u postupku natječaja nabave plina za kućanstva te dodatno snižene cijene plina u više krugova pregovora s najpovoljnijim ponuditeljem Inom, Uprava HEP-a donijela je 7. ožujka odluku o potpisivanju ugovora o nabavi plina s Inom. Nakon usklađenja tehničkih detalja ugovora i provedenih svih potrebnih procedura sukladno zakonskim propisima, ugovor je potpisan danas, 30. ožujka, u predviđenom roku, kao što smo najavili", navodi se u priopćenju HEP-a. HEP je time, kako ističu, ispunio zakonsku obvezu iz Zakona o izmjenama i dopunama Zakona o tržištu plina koji ga obvezuje da obavlja reguliranu djelatnost opskrbljivača na veleprodajnom tržištu plina. Prema priopćenju HEP-a, bitni parametri koji će utjecati na rezultat poslovanja s plinom HEP grupe bit će "kretanje nabavne cijene plina na tržištu i veleprodajne cijene plina (cijene za opskrbljivače), kretanje tečaja valuta, dinamika isporuke i količine plina u odnosu na klimatske uvjete te zavisni troškovi". HEP će, najavljuju iz kompanije, "dodatno koristiti sinergijske efekte plinskog portfelja HEP grupe u svrhu postizanja što nižih troškova i konačnog cilja – pozitivnog rezultata u poslovanju s plinom, a što će biti poznato tek na kraju ogrjevne sezone 2017./2018." Cijena nepoznata U priopćenju se također ističe kako potpisom ugovora "Uprava HEP-a izbjegava izvjesnu znatnu štetu zbog već nastalih troškova u vezi s obavljanjem djelatnosti opskrbljivača na veleprodajnom tržištu za sljedeću sezonu, temeljem preuzetih troškova sukladno zakonskim obvezama, kao što su zakup skladišnih kapaciteta, zakup transportnih kapaciteta i drugi zavisni troškovi".  "U tom smislu potpisivanje Ugovora je odgovoran potez Uprave u interesu HEP-a, potrošača i opskrbljivača u obvezi javne opskrbe plinom kućanstava te stabilnosti plinskog tržišta", zaključuje se u priopćenju HEP-a.  Iz te kompanije ne iznose nikakve detalje o samom ugovoru, dok su iz Ine objavili kako je riječ o količinama od 500 milijuna prostornih metara, ali ni iz HEP-a ni iz Ine nisu izlazili s pojedinostima o cijeni.  Naime, Vlada je krajem veljače utvrdila da je HEP kao opskrbljivač na veleprodajnom tržištu dužan od 1. travnja ove godine prodavati plin opskrbljivačima u javnoj usluzi opskrbe plinom za kupce iz kategorije kućanstva po cijeni od 18,09 lipa po kilovatsatu (odnosno 0,1809 kn/kWh). O cijeni, pak, po kojoj će HEP nabavljati plin od Ine ovisi i hoće li i koliko ta kompanija gubiti na razlici u cijeni po kojoj nabavlja i po kojoj je obvezna prodavati plin opskrbljivačima koji opskrbljuju kućanstava.  Neki su mediji u protekla gotovo dva mjeseca špekulirali kako bi zbog cijene koja je dogovorena s Inom HEP u idućoj ogrjevnoj sezoni mogao imati gubitke od oko sto milijuna kuna te da zbog toga čelništvo kompanije ne želi potpisati ugovor koji donosi gubitak jer je to Zakonom o trgovačkim društvima potencijalno kazneno djelo.  Smjena Uprave i Nadzornog odbora HEP-a Tako su prije desetak dana neki mediji objavili da Nadzorni odbor HEP-a, kojemu je na čelu Nikola Bruketa, ne dopušta Upravi potpisati ugovor s Inom jer bi taj ugovor "mogao nanijeti gubitke HEP-u" te da traži da odobrenje Upravi za potpisivanje ugovora da Skupština HEP-a, čiji je jedini član ministar financija Zdravko Marić. Iz Vlade su neprestano poručivali kako će se sva pitanja oko ugovora Ine i HEP-a riješiti u zakonskom okviru. Tako je i ministar Zdravko Marić sredinom prošlog tjedna poručio kako će se do 1. travnja razriješiti problematika vezana oko potpisivanja ugovora o isporuci plina između Ine i HEP-a te poručio kako nema nikakvih prisila, da je sve u "u sklopu i propisa i akata". Inače, danas je gostujući na Hrvatskom radiju ministar državne imovine Goran Marić najavio kako će Vlada na sjednici u petak vjerojatno razriješiti dosadašnje članove Uprave i Nadzornog odbora kojima je istekao mandat.  "Mislim da će u petak Vlada donijeti odluku o razrješenju i Nadzornog odbora i članova Uprave i imenovanju novih članova Nadzornog odbora i Uprave. Zna se tko će ih naslijediti. To će se rješavati sutra i danas", kazao je ministar državne imovine u emisiji "U mreži Prvog".  >>Zašto u Hrvatskoj u pravilu propadaju tehnološki i poslovno povezani mastodonti >>Građani će plaćati iste račune za plin, HEP će gubicima platiti socijalni mir 