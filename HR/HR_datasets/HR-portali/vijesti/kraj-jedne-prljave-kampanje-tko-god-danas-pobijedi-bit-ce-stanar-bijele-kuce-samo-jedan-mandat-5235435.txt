"Moj me sin pogledao i rekao: Ne znam o čemu se radi, zapravo nisam niti trebao glasati. I to je jedan od uobičajenih odgovora kada pogledate među ljude jer je ova cijela politička sezona vjerojatno najgora koju sam vidio za svog života. Neki su je opisali kao vatru u kanti za smeće: što više gori, to više smrdi." Tim je riječima za portal The Daily Beast svoj doživljaj ovogodišnjih američkih izbora opisao Doug Sauder, pastor iz Fort Lauderdalea na Floridi. On je manje poznat ljudima izvan svog okruga, ali Daily Beast ističe kako je bio jedan u nizu pastora koje je stavio pod zajednički naslov: "Dragi Bože, neka ovi strašni izbori konačno završe". I jesu, danas je sve riješeno, Amerikanci imaju posljednju šansu izaći na izbore i odrediti tko će voditi zemlju sljedeće četiri godine. Oglasio se i danas jedan od najpoznatijih autora, između ostalog i zahvaljujući seriji "Igra prijestolja", George R.R. Martin. On je rekao kako u njegovu životu nije bilo "nespremnijeg da vodi naciju" od Donalda Trumpa. Ta će poruka odjeknuti, ali neće bitno promijeniti opći dojam. Jer, isto, a i gore, o Clinton misle Trumpovi birači. Tijekom kampanje oboje su imali teške trenutke, gotovo nezapamćene u modernoj povijesti. Trump je izvrijeđao sve što je mogao i stigao, žene, muslimane, Meksikance, manjine, strance. Pa i dalje ima čvrsti broj od gotovo 200 elektora. Hillary Clinton se trudila pokazati da je mladenačka i moderna, ali nije joj uspjelo pa je trebala puno pomoći da privuče žene i mlade, čak i Afroamerikance. A svoje je izglede potpuno uzdrmala kad je nakon komemoracije žrtvama terorističkog napada 11. rujna u New Yorku kolabirala. Tada je priznala bolest, a svi su se pitali je li to samo upala pluća ili je riječ o ozbiljnijem zdravstvenom kartonu. Kampanja je gotova i svi se nadaju da će što brže biti zaboravljena, da Trump neće ispuniti obećanja o dovođenju u pitanje legalnosti izbora i da njegovi ratoborni bijeli pristaše neće na ulice s puškama. Za Hillary je jasno da će tako postupiti. No, sad će se, prvi put u američkoj povijesti, gledati hoće li i kada poraženi čestitati pobjedniku. A to budi ozbiljnu zabrinutost kod ozbiljnih promatrača u Americi i njezinim saveznicima. Ako Trump izgubi, sasvim je jasno da će se Republikanska stranka naći pred novim, ozbiljnim izazovom jer je veliko pitanje hoće li stranački vrh, koji se toliko grčevito borio protiv Trumpa, mirno prihvatiti natrag sve one koji su radili u njegovu korist i tako možda doveli demokrate u situaciju da osvoje Kongres. Jednako je tako vjerojatno da će Trump u slučaju pobjede na red pozvati sve iz stranke čiji je kandidat bio, a koji su mu bacali klipove pod noge. Dakle, velika je vjerojatnost da se republikanci naprosto rascijepe i da Amerika završi kao zemlja s tri velike stranke, od kojih bi se dvije borile za desni centar. Veliko je pitanje kako bi američki unutarnji politički ustroj doživio takav razvoj stanja jer bi to demokratima dalo potpunu prevlast u zakonodavnoj vlasti. Ova će kampanja biti zapamćena kao jedna od najprljavijih i najgrubljih, kao sukob dvoje protivnika, od kojih jednog, Trumpa, nije voljela njegova stranka, a drugog, Clinton, nisu voljeli njezini birači. jedino što tješi većinu onih nezadovoljnih jest da tko god pobijedio, bit će na vlasti samo četiri godine: Hillary je to obećala, a Trump teško da će moći izdržati dulje.