Austrija, Njemačka i Švicarska primjeri su izvrsne usklađenosti gospodarstva s tržištem rada. Njihova su veleposlanstva zbog toga odlučila pomoći Hrvatskoj. Vlada je tako učinila prve korake kako bi unaprijedila temeljno strukovno obrazovanje. Na forumu u zagrebačkoj dvorani “Lisinski”, koji su organizirala veleposlanstva tri zemlje, predstavili su dokument kojem je cilj dati praktične preporuke za uvođenje i razvoj dualnog strukovnog obrazovanja u Hrvatskoj. Dualno obrazovanje, odnosno povezivanje tržišta rada i obrazovnog sektora, znatno pridonosi smanjenju nezaposlenosti mladih. Stefan Estermann, veleposlanik Švicarske Konfederacije u Hrvatskoj, pohvalio se vrlo niskom stopom nezaposlenosti u svojoj zemlji. - Tradicija dualnog obrazovanja kod nas postoji oduvijek. Korijeni ovog sustava sežu daleko u našu povijest, gotovo od srednjeg vijeka. Ona podrazumijeva da se 70 posto nastave odvija u stvarnom radnom okruženju, a tek 30 posto unutar obrazovnih institucija - rekao je Estermann. Andreas Wiedenhoff, veleposlanik Republike Austrije, objasnio je da bi Hrvatska trebala razviti specifičan model dualnog obrazovanja. - Ne postoji recept koji će jednako funkcionirati u svim zemljama. Naši su primjeri donekle slični, no i unutar njih ipak postoje razlike. Nastojimo vam pružiti primjer kako sustav može funkcionirati, ali svaka zemlja treba razviti model u skladu s vlastitim mogućnostima - rekao je veleposlanik. Na Forumu su gospodarska udruženja preporučila da bi strukovne škole trebalo uključiti u pilot projekte i po potrebi smanjiti minimalan broj učenika. Utvrdili su kako bi trebalo pokrenuti kampanju koja bi promovirala strukovno obrazovanje u društvu. Dogovor je pao i u vezi suradnje naših sa strukovnim školama u Njemačkoj, Austriji i Švicarskoj. Također su predložili da se u Hrvatskoj priznaju međunarodne svjedodžbe o završenom dualnom strukovnom obrazovanju.