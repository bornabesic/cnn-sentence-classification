Nezgoda koja se dogodila američkom profesoru Robertu Kellyju, kojemu su djeca upala u sobu dok se putem Skypea javljao uživo u program BBC-ja, nasmijala je svijet. Sada se o događaju oglasila i baka mališana koji su ukrali show, a koja kaže da je za propust kriv njezin sin. Kelly, profesor političkih znanosti na Nacionalnom sveučilištu Pusan u Busanu u Južnoj Koreji, komentirao je smjenu predsjednice Park Geun-Hye kada su u sobu uletjeli njegova petogodišnja kći Marion i devetomjesečni James, a uskoro i njihova majka Jung-a Kim kako bi ih izvela iz sobe. - Lekcija je da treba zaključati vrata - komentirala je 72-godišnja Ellen Kelly, koja živi u Clevelandu u Ohiju sa suprugom Josephom, prenosi Independent. - Robert nam se obično javlja Skypeom iz svog kućnog ureda, gdje je i održao intervju. Djeca su vjerojatno čula glasove koji dolaze iz računala i pomislila su da smo to mi. Bilo je stvarno urnebesno - rekla je Kelly. - Nadam se samo da će ga pamtiti po stručnosti, a ne ovome, koliko god bilo sjajno - dodala je. Ellen Kelly rekla je da je nazvala sina nakon nezgode te da joj je priznao da mu je malo neugodno, iako je vidio i smiješnu stranu cijele priče. >> VIDEO Urnebesno javljanje uživo: Davao izjavu za BBC, a iza leđa mu se stvorio cirkus >> Južnokorejski sud potvrdio smjenu predsjednice Park Geun-Hye 