Njemačka kancelarka Angela Merkel danas je rekla kako ne odustaje od politike otvorenih vrata za migrante unatoč nizu napada s islamističkom pozadinom u zadnje vrijeme koje su većinom počinili azilanti. „Napadi s islamističkom pozadinom predstavljaju ruganje počinitelja zemlji koja im je pružila utočište“, rekla je njemačka kancelarka tijekom svoje tradicionalne ljetne konferencije za medije koja je zbog niza dramatičnih događaja u zemlji ove godine pomaknuta s kraja kolovoza na kraj srpnja.  Merkel je ipak branila politiku otvorenosti prema migrantima i svoj slogan „Uspjet ćemo“ kojim je popratila otvaranje granica i primitak više od milijun azilanata prošle godine te zaključila kako islamistički napadi nisu uzdrmali njezinu odlučnost u davanju utočišta onima kojima je zaštita potrebna. „Nikad nisam rekla da će biti jednostavno. No ja sam i danas, kao i prije godinu dana, uvjerena da će nam poći za rukom ispuniti povijesnu zadaću. To je veliki izazov u vrijeme globalizacije i ja sam uvjerena da će nam uspjeti“, rekla je. Ja sam i danas, kao i prije godinu dana, uvjerena da će nam poći za rukom ispuniti povijesnu zadaću Angela Merkel Ona je osudila napade posljednjih dana, od kojih su dva imala islamističku pozadinu, a u tri od četiri napada počinitelji su bili izbjeglice. „Islamistički teroristi pokušavaju osporiti način na koji mi živimo. Oni šire mržnju među vjerama i tome ćemo se odlučno suprotstaviti“, rekla je Merkel osvrćući se  na terorističke napada u Europi u posljednje vrijeme. „Ovi su napadi potresni i deprimiraju. Krše se civilizacijski tabui. Napadi su se dogodili na mjestima na kojima je mogao biti svatko od nas“, rekla je njemačka kancelarka i predsjednica Kršćansko-demokratske unije (CDU). Njemačka kancelarka naglasila je kako nakon napada posljednjih dana treba ponovno provjeriti mjere koje bi trebale služiti sigurnosti u zemlji. „Tamo gdje postoje sigurnosne rupe, bit ćemo prisiljeni djelovati“, rekla je Merkel te najavila plan od 9 točaka radi povećanja sigurnosti u zemlji. Među najvažnije točke plana Merkel je ubrojila i mogućnost intervencije oružanih snaga u slučaju većih terorističkih napada te zajedničke pripreme Bundeswehra i policije. Na sigurnost u zemlji trebalo bi djelovati povećanje broja zaposlenih u sigurnosnim službama, osnivanje ureda za informatičku tehnologiju radi boljeg praćenja informatičke komunikacije te bolja suradnja sa stranim tajnim službama. Nadalje, u planu je uspostavljanje datoteke u kojoj bi bili pohranjeni podaci o ulascima i izlascima iz zemlje. Glede izbjeglica koji su posljednjih godina ušli u zemlju, Merkel je najavila mjeru olakšanog protjerivanja osoba za koje ne postoje pravne osnove za ostanak u zemlji, kao i sustav koji bi trebao omogućiti otkrivanje radikalizacije pojedinaca u početnoj fazi. >> 'Leglo radikala': Njemačka policija u protuterorističkoj akciji pretražila džamiju i stanove u Hildesheimu 