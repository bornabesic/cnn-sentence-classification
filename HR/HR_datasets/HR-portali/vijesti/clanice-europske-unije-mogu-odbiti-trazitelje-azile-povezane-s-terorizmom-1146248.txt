Europske države mogu odbiti tražitelje azila koji su sudjelovali u aktivnostima terorističkih skupina čak i ako je njihova uloga bila ograničena samo na logistiku, odlučio je  Europski sud pravde (ECJ). Sud je donio presudu protiv Marokanca čiji je zahtjev za azil u Belgiji bio odbačen nakon što ga je belgijski sud 2006. proglasio krivim za krivotvorenje putovnica za marokansku skupinu koja je regrutirala džihadiste za Irak i osudio ga na šest godina zatvora. Mostafa Lounani tražio je izbjeglički status strahujući od progona kada bi se vratio u domovinu u kojoj bi bio smatran radikalnim islamistom i džihadistom. "Zahtjev za azil može biti odbačen ako je tražitelj azila sudjelovao u aktivnostima terorističke mreže", odlučio je sud. "Nije nužno da je tražitelj azila osobno počinio teroristička djela, poticao na njih ili sudjelovao u njihovu naručivanju". Pozivajući se na rezoluciju Vijeća sigurnosti UN-a 2178 iz 2014. o međunarodnim terorističkim mrežama, sud objašnjava da azil može biti uskraćen osobama koje sudjeluju u regrutiranju, organizaciji i transportu ljudi koji putuju preko granica kako bi počinili ili planirali terorističke napade. >> Zahtjevi za azil u Hrvatskoj porasli 959 posto, azilanti dobivaju putovnicu na pet godina 