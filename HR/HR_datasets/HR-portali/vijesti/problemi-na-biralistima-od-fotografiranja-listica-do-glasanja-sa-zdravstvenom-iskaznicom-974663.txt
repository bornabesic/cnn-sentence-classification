Foto: Damir Spehar/PIXSELL PREMA neanonimnim dojavama građana izborno jutro do 11.00 sati uglavnom prolazi očekivano, s manjim brojem dojava o nepravilnostima. >> IZ MINUTE U MINUTU Pratite tijek izbornog dana  GONG u priopćenju posebno ističe sljedeće dojave koje smatraju posebno zabrinjavajućima:  - fotografiranje listića (Gospić), sumnje u nedopušteno pomaganje glasačima u Domu za starije i nemoćne (Vinkovci), netransparentnost rada pojedinih biračkih odbora koji ne dopuštaju drugim članovima odbora uvid u izvatke iz popisa birača (Metković, Imotski), onemogućavanje promatranja promatračima nezavisnog kandidata Kukavice (Imotski), evidentiranje tko je glasao od strane promatrača neovisnog kandidata (Pag) i glasanje sa zdravstvenom iskaznicom (Zagreb).  GONG posebno ističe da fotografiranje glasačkog listića nije u skladu s pravilima izbornog postupka jer može ugroziti tajnost glasanja i može biti podloga za kupovinu glasova što je kazneno djelo.  GONG upozorava voditelje domova za starije i nemoćne da ne utječu na izborni proces i slobodnu volju birača te omoguće korisnicima domova slobodno ostvarivanje biračkog prava.  Neprofesionalnost biračkih odbora  Ponovno zabrinjava nedovoljna educiranost i neprofesionalnost pojedinih biračkih odbora (Metković, Zagreb) koji i dalje predstavljaju "slabu kariku" izbora za što su suodgovorna i izborna povjerenstva koja su bila dužna educirati biračke odbore.  GONG apelira na biračke odbore da poštuju izborni proces te da daju točne upute kako bi se zaštitila i osigurala tajnost glasanja. Birački se odbori moraju strogo držati propisa, procedura i uputa Državnog izbornog povjerenstva. Podsjećamo, glasanje umjesto drugih osoba je kazneno djelo.  GONG upozorava kandidate i stranke da je zabranjeno ucjenjivati i zastrašivati birače te ih podsjeća da je tanka linija između dozvoljenog i nedozvoljenog utjecaja na birače, a posebno u okolnostima vrlo neizvjesnih rezultata izbora.  Birači svoje biračko mjesto mogu provjeriti u Registru birača. Ako im je istekla osobna iskaznica mogu glasati uz potvrdu koju mogu dobiti u najbližem uredu za opću upravu.  GONG apelira na poslodavce da svojim zaposlenicima koji rade nedjeljom omoguće glasanje.  Već tradicionalno najviše se prijava odnose na kršenje izborne šutnje od strane brojnih stranačkih i nezavisnih kandidata i to uglavnom u Zagrebu, Rijeci, Splitu, Varaždinu, Imotskom, Bjelovaru i Zaprešiću. Sve dok je zakonom propisana, izbornu šutnju moraju poštovati svi kandidati te ih GONG poziva da se suzdrže od nedopuštenih metoda pritiska na birače, uključujući i promidžbu na društvenim mrežama. Ujedno, od medija i novinara se očekuje poštivanje visokih profesionalnih standarda prilikom izvještavanja.