Screenshot: YouTube OBRAMBENI i diplomatski dopisnik BBC-ja Jonathan Marcus u nedavnom članku je usporedio različite vrste protuoklopnog oružja te načine napada i obrane u ratu. Osobito se pozabavio ruskim naoružanjem.  U nastavku prenosimo dijelove njegovog članka.  "Ruska inovacija u ratu oklopnim oružjem potakla je Norvešku da zamijeni velik broj svojih protutenkovskih sustava. Aktivni sustavi zaštite (APS) ugrađuju se u novi ruski Armata T-14 tenk, što predstavlja problem za cijelu generaciju protuoklopnog oružja.  Upozorenje je poslao brigadir Ben Barry s Međunarodnog instituta za strateške studije (IISS) u Londonu, koji kaže da je to problem s kojim se većina NATO zemalja tek počela baviti.  APS prijeti time da će postojeće protutenkovsko oružje učiniti manje učinkovitim, a Barry dodaje da zapadna vojska malo raspravlja o tome".  Što poduzimaju države?  "Neke zemlje provode istraživanja i pokuse kako bi vlastite tenkove opremile APS-om, no čini se da ne uzimaju u obzir neugodne posljedice za vlastiti protuoklopni kapacitet.  Norveška je prva od NATO zemalja koja će se s tim uhvatiti u koštac. Namjerava uložiti oko 200-350 milijuna kruna (24-42 milijuna dolara) za zamjenu raketa Javelin, kako bi se održao norveški kapacitet za borbu protiv visoko naoružanih vozila.  Norvežani smatraju da im treba protutenkovski projektil koji može prodrijeti u APS sustave. APS je najnoviji zaokret u prastaroj borbi napada i obrane u vojnoj tehnologiji.  U različitim je vremenskim razdobljima jedna oružana strana bila u prednosti pred drugom. Jednom su vitezi u oklopu bili glavni borci, ali otjeralo ih je vatreno oružje. Od Drugoga svjetskog rata dominaciju na bojištu je preuzeo tenk.  No, njega mogu poraziti topovi drugih tenkova. Ako imate dovoljno jak oklop i vatreno oružje dovoljne jačine, možete probiti i najbolje oklope.  Ipak, tenkovi su ranjivi i na druge oružane sustave, a zato je napravljen APS.  Od Drugoga je svjetskog rata dizajnirana cijela kategorija lakšeg i prenosivog protutenkovskog oružja koje prodire kroz oklop pomoću kemijskih reakcija".  Novi pristup obrani  "APS je zaštiti od tog oružja pristupio na potpuno novi način. To je u osnovi proturaketni sustav za tenkove, s radarima koji mogu otkriti nadolazeću protutenkovsku raketu te projektilima koje lansira kako bi uništio tu raketu.  Izrael vodi u tome području sa svojim tenkovima Merkava, koji su se pokazali kao jako učinkoviti u Gazi.  I Velika Britanija istražuje takve sustave, a Nizozemci su se  nedavno odlučili opremiti jednim izraelskim sustavom.  APS je dizajniran za borbu protiv različitog oružja, od rusko-kineske RPG (granate koju pokreće raketa) do složenijeg protutenkovskog oružja, poput ruskoga Korneta.  No, brigadir Barry ističe da ruska APS tehnologija otvara i brojna pitanja o NATO-ovoj protutenkovskoj obrani. Norveška poduzima nešto po tom pitanju - a on vjeruje i da bi druge NATO zemlje trebale postupiti isto", zaključuje Marcus.