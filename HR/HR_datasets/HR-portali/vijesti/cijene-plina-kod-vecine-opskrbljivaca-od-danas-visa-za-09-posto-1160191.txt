Kućanstva koja koriste prirodni plin od subote, 1. travnja, plaćat će ga prosječno oko 0,9 posto više nego do sada, čime će račun građanima u najzastupljenijom tarifnom modelu prosječno mjesečno biti povećan za 2,7 kuna, dok rijetki opskrbljivači, poput riječkog Energa najavljuju da cijene neće podizati. Naime, 1. travnja na snagu stupa nova Metodologija utvrđivanja iznosa tarifnih stavki za javnu uslugu opskrbe plinom i zajamčenu opskrbu, koju je Hrvatska energetska regulatorna agencija (HERA) donijela 16. ožujka.   Time je HERA odredila i iznose tarifnih stavki za javnu uslugu opskrbe plinom, odnosno krajnju cijenu za kućanstva po tarifnim modelima za razdoblje od 1. travnja do 31. prosinca ove godine za svih 35 opskrbnih područja u Hrvatskoj. Tim je dokumentom utvrđena najveća cijena, dok pojedini opskrbljivač može samostalno odlučiti o cijeni, odnosno imati i nižu cijenu plina za kućanstva od one koju je utvrdila HERA.  Da će iskoristiti tu mogućnost službeno su najavili samo iz riječkog Energa. Naime, gradonačelnik Rijeke Vojko Obersnel i direktor Energa Sanjin Kirigini u srijedu su na konferenciji za novinare objavili da se cijena prirodnog plina za više od 21.000 kućanstava u distributivnoj mreži Energa neće mijenjati, odnosno da plin neće poskupjeti. Tako će cijena plina za kućanstva koja opskrbljuje Energo ostati 0,3461 kunu po kilovatsatu (34,61 lipu po kWh) s PDV-om, odnosno 3,21 kunu po prostornom metru s PDV-om. Energo tako neće iskoristiti mogućnost povećanja cijene za 0,8 posto, koliko bi to mogao prema novoj Metodologiji, dok je većina ostalih opskrbljivača na svojim Internet stranicama najavila da će im cijene biti na razini koju im dopušta nova Metodologija. Cijene prema novoj Metodologiji tako najavljuje i najveći opskrbljivač plinom u Hrvatskoj, Gradska plinara Zagreb - Opskrba, koja na zagrebačkom području ima oko 210 tisuća korisnika u kategoriji kućanstva. Njima će od danas cijena plina u najčešćem tarifnom modelu (TM2 - s godišnjom potrošnjom od 5.000 do 25.000 kWh) porasti za oko jedan posto. Oni će po novome plin plaćati po cijeni od 22,59 lipa po kWh, dok sada plaćaju 22,36 lipa po kWh (bez PDV-a), odnosno cijena će im po prostornom metru iznositi 2,71 kunu. Informativni izračun s HERA-ine aplikacije iPlin pokazuje da će računi za plin kućanstvima na zagrebačkom području s prosječnom potrošnjom od oko 10.500 kWh (oko 1.100 prostornih metara) porasti za oko 30 kuna na godišnjoj razini. Do sada im je, naime, godišnji trošak za plin iznosio 3.145 kuna, a po novome bi taj iznos porastao na 3.175 kuna. U to je uključena cijena prema potrošenim kilovatsatima, odnosno prostornim metrima te fiksna mjesečnu naknadu koja i nadalje iznosi 14 kuna (bez PDV-a).  Izračuni s aplikacije iPlin (http://www.hera.hr/hrvatski/iplin/), putem koje građani mogu provjeriti koliko će im biti računi za plin po pojedinim područjima i tarifnim modelima, pokazuju da bi i kod ostalih opskrbljivača, ostanu li pri najvišoj cijeni koju im je odredila HERA, račun kućanstava za plin na godišnjoj razini bio također viši 30-ak kuna. Inače, prema novoj Metodologiji i tarifnim stavkama, koji su objavljeni na Internet stranicama HERA-e i u Narodnim novinama (26/2017. od 22. ožujka), najmanju cijenu plina i nadalje bi plaćali građani kojima je opskrbljivač Brod-plin (21,62 lipe po kWh, bez PDV-a, odnosno 2,59 kuna po kubiku s PDV-om), a najviše oni koje opskrbljuje pulska Plinara (28,49 lipa po kWh bez PDV-a, odnosno 3,42 kune po kubiku s PDV-om).  Jeftiniji transport plina Od danas, 1. travnja primjenjuje se i nova Odluka o iznosu tarifnih stavki za transport plina, kojim je cijena transporta koji obavlja Plinacro smanjena za nešto više od 19 posto. "Navedenom odlukom smanjuje se dozvoljeni prihod operatora plinskog transportnog sustava Plinacro u 2017. godini za približno 45 milijuna kuna u odnosu na 2016. godinu, odnosno za 9,1 posto. Sukladno istoj odluci, cijena transporta plina, odnosno iznosi tarifnih stavki za transport plina, od 1. travnja 2017. smanjuju se u odnosu na važeće iznose tarifnih stavki prosječno za 19,3 posto, s daljnjom tendencijom pada kroz godine drugog regulacijskog razdoblja", objašnjavaju iz HERA-e. I dok će to za Plinacro značiti manje prihode, velikim će potrošačima plina to donijeti niže troškove, primjerice kutinskoj Petrokemiji, koja godišnje troši 650 milijuna prostornih metara plina, što je u ukupnoj potrošnji udio od 25 posto. "Primjenom novih tarifa planski trošak transporta prirodnog plina za kalendarsku 2017. godinu iznosit će 85,8 milijuna kuna, što je u odnosu na plan od 98,9 milijuna kuna manje za 13,1 milijun kuna ili 13 posto, s obzirom na 9-mjesečnu primjenu novih tarifa (travanj - prosinac 2017.)", kažu u Petrokemiji. >> Cijena plina: Oglasilo se ministarstvo i objasnilo zašto neće svi imati iste cijene 