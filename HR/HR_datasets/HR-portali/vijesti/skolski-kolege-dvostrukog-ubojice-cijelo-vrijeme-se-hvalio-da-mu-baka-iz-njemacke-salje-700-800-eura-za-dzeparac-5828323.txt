Tin Šunjerga (19), dvostruki ubojica iz Čiste Velike je sin jedinac. Kako se moglo doznati od mještana, roditeljima koje je ubio bio je "sve na svijetu". U materijalnom smislu su mu skidali i zvijezde s neba, piše Šibenski.hr. Vidjelo se to i po fotografijama na Facebooku. Mladi Šunjerga se hvalio bijesnim automobilima, snažnim motorima, a otac mu je čak uredio i paintball teren. Očito, financijska injekcija obitelji Šunjerga stizala je i iz Njemačke gdje žive i rade Tinovi djed i baka. Informacije o tome procurile su i od Tinovih nekadašnjih školskih kolega iz šibenske srednje Prometno-tehničke škole: - Tin se često hvalio kako mu iz Njemačke djed i baka šalju 700-800 eura za džeparac. Za nas je to ogroman novac, a njemu je bio džeparac. Znamo da naši roditelji rade cijeli mjesec za daleko manje novca - ispričali su bivši Tinovi poznanici iz školskih klupa, piše Šibenski.hr.