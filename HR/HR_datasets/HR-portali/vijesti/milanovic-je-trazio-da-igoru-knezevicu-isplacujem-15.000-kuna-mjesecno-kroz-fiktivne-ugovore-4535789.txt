Bivši premijer i predsjednik SDP-a Zoran Milanović ispitan je prije 15-ak dana u zagrebačkom Županijskom državnom odvjetništvu zbog optužbi za zloporabu povjerenja u gospodarskom poslovanju. Iako se ta optužba odnosila izravno na njega kao predsjednika SDP-a, Milanović je obavijesno ispitan u svojstvu građanina. Riječ je, naime, o tzv. predistražnim radnjama u povodu kaznene prijave koju je podnio Mladen Hrgarek, vlasnik tvrtke Madison Consulting, SDP-ove dugogodišnje PR agencije. Hrgarek je Državnom odvjetništvu prijavio Milanovića jer je 2009. godine zahtijevao od njega da, ako ne želi raskid suradnje SDP-a i Madisona, zaključi ugovor s njegovim prijateljem Igorom Kneževićem i isplaćuje mu 15.000 kuna mjesečno za nepostojeće, fiktivne usluge. Time je Hrgarek, optuživši Milanovića i njegova prijatelja Kneževića, optužio i samog sebe. Nadležno Županijsko državno odvjetništvo provelo je određene izvide i provjere, ispitavši među ostalima Milanovića, Kneževića i Gordana Marasa, te je na kraju odbacilo Hrgarekovu kaznenu prijavu. Vlasnik Madisona sada je od glavnog državnog odvjetnika Dinka Cvitana zatražio reviziju postupka. - Igora Kneževića poznajem dugo, privatno se družimo već 30 godina. Znam da ima obrt Inter Grafik i da se bavi poslovima tiska. Ima i manju poslovnu suradnju sa SDP-om - kazao je Milanović, a na posebno pitanje rekao je da nema nikakvih saznanja o tome da su Inter Grafik i Madison poslovno surađivali. - Nije točno da sam Hrgareku uvjetovao da angažira Inter Grafik. Ne da nisam utjecao na Hrgareka, nego s njim nisam nikada ni razgovarao o Kneževiću. Insinuacije o pogodovanju Kneževiću i tvrdnje da mi je Knežević plaćao skijanja, neistinite su konstrukcije. To su krajnje uvredljiva podmetanja - zaključio je šef SDP-a. Jutarnji list uspio je doći do sadržaja najvažnijih dokumenata i iskaza u ovom slučaju, kao i samog odbačaja prijave. Sve detalje pročitajte u Nedjeljnom Jutarnjem: