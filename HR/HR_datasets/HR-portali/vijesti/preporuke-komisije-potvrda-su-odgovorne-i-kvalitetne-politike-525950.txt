Na početku današnje sjednice Vlade premijer Andrej Plenković osvrnuo se preporuke Europske komisije o izlasku Hrvatske iz procedure prekomjernog deficita.  "Preporuke EK glede izlaska iz procedure prekomjernog deficita potvrda kvalitetne i odgovorne politike koju Vlada vodi kada je riječ o fiskalnoj konsolidaciji. Mislim da je ovo kvalitetan iskorak. Pokazali smo da u trogodišnjem ciklusu, zemlja kada se mudro ponaša glede financija, može ostvariti dobre rezultate. Obilježili smo i 25. godina članstva u UN-u, kada smo ušli u obitelj svjetske zajednice, što je zaokružilo i proces priznanja Republike Hrvatske. Također, drago mi je da možemo izdvojiti rješavanje pitanje Cimosa u Istri, sredstva bi uskoro trebala biti uplaćena u proračun. Radimo na svim pitanjima odgovorno. Prvi krug izbora je iza nas, čestitam svima koji su ostvarili uspjehe", kazao je Plenković. Nakon kratkog uvoda, odmah je prešao na točke dnevnog reda. Vlada je usvojila prijedlog Zakona o koncesijama koji se usklađuje s EU Direktivom. Novost koja se Zakonom uvodi, kako je istaknuo ministar financija Zdravko Marić,  je uvođenje strateškog interesa u koncesijama koji se odnosi na koncesije izgradnje i upravljanja autocestama, željeznicama te transport nafte i plina.  Vlada je donijela prijedlog uredbe o gospodarenju komunalnim otpadom koju je obrazložio državni tajnik u Ministarstvu zaštite okoliša Mario Šiljeg. Istaknuo je kako je za to osigurano 475 milijuna eura te naglasio važnost poticanja građana na odvojeno prikupljanje otpadom.  - Neki gradovi već naplaćuju otpad po količini prikupljenog, a sada to postaje obaveza za sve jedinice lokalne samouprave. Građanima se mora omogućiti odvajanje otpada na kućnom pragu. Uvodi se i poticajna naknada općinama i gradovima. Do 2020. moramo odvajati 50 posto otpada, a sada ga odvajamo 24 posto - poručio je Šiljeg.  - Poruka je manja trijaža, veća naknada ili veća trijaža, manja naknada -  istaknuo je Plenković.  Vlada je usvojila odluku o visini, načinu i rokovima uplate sredstava trgovačkih društava od strateškog i posebnog interesa za Republiku Hrvatsku u Državni proračun Republike Hrvatske za 2017. godinu. Ministar financija Zdravko Marić istaknuo je kako će trgovačka društva od strateškog interesa morati uplatiti 60 posto sredstava s osnove dobiti nakon oporezivanja za 2016. godinu, a Agencija Alan d.o.o. uplatit će dobit u iznosu od 100 posto, a koja će biti namjenski korištena za potrebe modernizacije i djelovanja Oružanih snaga Republike. Naglasio je i kako je nekoliko tvrtki izuzeto od uplate sredstava, a to su Hrvatske ceste, Hrvatske autoceste, Hrvatska kontrolu zračne plovidbe Zagreb, Zračne luke Dubrovnik, Split, Pula, Zadar, Zagreb, Osijek, Rijeka, Središnje klirinško depozitarno društvo, Zračno pristanište Mali Lošinj,  HŽ Infrastruktura, MIPS, HPB te Jadrolinija Rijeka.  Vlada je u Hrvatski sabor poslala mišljenje da prihvaća prijedlog Zakona o ništetnosti ugovora o kreditu s međunarodnim obilježjima sklopljenih u Republici Hrvatskoj, ali uz 11 amandmana kojima bi se Zakon trebao doraditi. Prijedlog Zakona podnio je nezavisni zastupnik Marin Škibola, a podsjetimo, a donošenje ovog Zakona bio je njegov uvjet za podršku koju je dao HDZ-u prilikom izglasavanja Gordana Jandrokovića za predsjednika Sabora.  Amandmani koje Vlada predlaže su samo tehničke prirode te ne mijenjaju smisao Škibolinog Zakona.  Jedan od amandmana odnosi se na sami naziv Zakona. Vlada ga mijenja te on glasi Zakon o ništetnosti ugovora o kreditu s međunarodnim obilježjima sklopljenih u Republici Hrvatskoj s neovlaštenim vjerovnikom. - Vlada Republike Hrvatske je mišljenja kako je potrebno na sveobuhvatan način urediti pravnu situaciju koja je nastala uslijed nezakonitog postupanja neovlaštenih vjerovnika, tj. davanja kredita bez odgovarajućeg i valjanog odobrenja, potrebnog za obavljanje takve djelatnosti u Republici Hrvatskoj. Vezano za navedeno, potrebna je dorada odredbi Prijedloga zakona i to predmeta i dosega primjene, značenja pojedinih izraza u smislu Prijedloga zakona, propisivanja posljedica ništetnosti te prijelaznih i završnih odredaba. Također, Vlada predlaže da se nenormativni dio Prijedloga zakona priredi na način da se u cijelosti poštuje ustavno načelo trodiobe vlasti na zakonodavnu, izvršnu i sudbenu - poručio je državni tajnik u Ministarstvu pravosuđa Kristian Turkalj.