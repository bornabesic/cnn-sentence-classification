Debata između predsjednika HDZ-a Andreja Plenkovića i čelnika SDP-a Zorana Milanovića održat će se u petak na HRT-u u 20 sati. SDP je dolazak potvrdio prije tjedan dana, a HDZ, potvrdili su nam u stranci, danas. Kandidati će se sučeliti jedan na jedan, debata će trajati oko sat vremena i bit će podijeljena na nekoliko područja. Podsjetimo, nakon što je Zoran Milanović predstavljajući program svoje Narodne koalicije u Samoboru zamolio Plenkovića da mu “učini ljubav i pojavi se na sučeljavanju”, šef HDZ nije mu mogao reći ne. – Kolega Milanović je evoluirao od uvreda od neki dan do debate. Iskazujem spremnost na sučeljavanje na javnom servisu, neposredno prije početka službene izborne kampanje. Ključni kandidati za predsjednika Vlade imat će prigodu hrvatskoj javnosti izložiti svoj program i sučeliti argumente – izjavio je potom Plenković. Debatu će najvjerojatnije voditi Mislav Togonal, a predloženi su tematski blokovi poput gospodarstva, unutarnje politike, zdravstva, obrazovanja, vanjske politike, ali i svjetonazorskih pitanja. >> Milanović je na debatu pristao, iz HDZ-a se još čeka odgovor >> Prvo sučeljavanje šefova SDP-a i HDZ-a nakon 13 godina. Zna se kada i gdje 