Premijer Tihomir Orešković izjavio je u nedjelju da je zajednički cilj Vlade i sindikata podizanje standarda hrvatskih građana te izrazio nadu da će sa sindikatima, s kojima je Vlada počela pregovore to i postići.   Premijer Orešković je to izjavio novinarima u Okučanima na obilježavanju 21. godišnjice Vojno-redarstvene operacije "Bljesak".   Zamoljen da komentira 100 dana Vlade , Orešković je rekao da je puno stvari učinjeno, da je Vlada donijela realan proračun i usvojila reformski paket mjera.   Osim toga , kako je rekao, učinjeno je dosta konkretnih koraka u vezi s poboljšanjem hrvatskog imidža, pogotovo što se tiče investicija. Spomenuo je veliku investiciju od 100 milijuna eura u Plivu, obnovu željezničke pruge Dugo Selo - Križevci, vrijednu 200 milijuna eura, a najavio da će uskoro krenuti i investicije koje će se financirati novcem iz europskih fondova.   Premijer Orešković podsjetio je da je u 100 dana Vlade imao i niz susreta i razgovora s mnogim političarima i gospodarstvenicima u zemlji i inozemstvu kojima je predstavio ekonomske potencijale Hrvatske. Podsjetio je da se sastao s njemačkom kancelarkom Angelom Merkel, britanskim premijerom Davidom Cameronom, mnogim političarima u Europskoj uniji, da je bio u posjetu Svetom Ocu Franji, a da su Hrvatsku posjetili britanski princ Charles i nedavno turski predsjednik Erdogan.   Sada nam je prioritet da počnemo ostvarivati taj reformski paket koji smo nedavno usvojili i uvjeren sam da će se vrlo brzo stvoriti pozitivno ozračje i da će hrvatski građani početi osjećati da se stvari pokreću, rekao je premijer Orešković, dodajući da svi indikatori idu u tom smjeru. I zato sam optimist, rekao je Orešković, dodajući da je njegova Vlada stabilna.   O kritikama da to ipak ne izgleda tako, Orešković je rekao da tu ima svakakvih spinova, a da su se partneri u Vladi jednostavno trebali upoznati.   To je vrijeme prošlo, donijeli smo proračun i reformski paket mjera i svi znaju što moraju ispuniti, rekao je Orešković i dodao da se time šalje poruka ne samo građanima Hrvatske nego i investitorima.   U vezi s anketom Nove TV po kojoj je dobio najveće ocjene u Vladi, Orešković je zahvalio građanima i zamolio za daljnju podršku.   Ne pripadam ni jednoj stranci, ja sam tu za hrvatske građane koji su moja stranka, rekao je Orešković.   Novinari su zamolili i predsjednika Hrvatskog sabora da ocijeni prvih 100 dana Vlade na što je odgovorio kako je bilo normalno vrijeme uhodavanja s obzirom da je po prvi put u povijesti na vlasti koalicija i lista koja podupire tu koaliciju. Svi akteri su se morali uigrati, a uglavnom je to postignuto i sada postoji vrlo jasan hodogram reformi i apsolutno vjerujem da će ova Vlada svoj mandat ostvariti do kraja, rekao je Reiner.   Ocijenio je da se ponekad pretjerivanjem u razlikama među partnerima, koje su normalne, stvara situacija koja je na tragu želja nekih koji bi htjeli da se koalicija raspadne, a to se, poručio je Reiner, neće dogoditi.   Glavni je cilj vladajuće većine vratiti nadu hrvatskim građanima, stvoriti radna mjesta kako mladi ne bi odlazili iz Hrvatske, općenito promijeniti klimu, apatičnost i beznađe koje je već duže vrijeme prisutno u Hrvatskoj, rekao je Reiner, istaknuvši kako vjeruje da će se to dogoditi.   ... Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!