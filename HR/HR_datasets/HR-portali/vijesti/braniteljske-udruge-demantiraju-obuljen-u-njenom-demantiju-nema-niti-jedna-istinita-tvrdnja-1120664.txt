Koordinacija braniteljskih udruga u srijedu je objavila demanti na tvrdnje Nine Obuljen Koržinek koji je iznijela u odgovoru na izvanrednu konferenciju dijela udruga iz Domovinskog rata kada su zatražili sankcioniranje navodnog kriminala u Hrvatskom audiovizualnom centru (HAVC) te da se Obuljen, članicu Upravnog odbora HAVC-a, više u javnosti ne spominje kao moguću buduću ministricu kulture. – U demantiju Nine Obuljen, članice UO HAVC-a i navodne kandidatkinje za ministricu kulture nema, osim datuma i imena gotovo niti jedna istinita tvrdnja – navodi se u priopćenju te poziva Obuljen da javno objavi nalaz upravnog nadzora Ministarstva kulture. Tvrdi se da je u njemu navedeno više desetaka kršenja zakona te da od njih navode samo neke. Udruge: autentičnost nalaza može se provjeriti u Ministarstvu kulture i Ministarstvu financija – Gospođa Obuljen falsificira i mjesto i ulogu – zakonsku obavezu UO HAVC-a, a to je nadzor nad zakonitošću rada HAVC-a, sukladno članku 9. Zakona o audiovizualnoj djelatnostima (AV). Članovi Upravnog odbora  (UO) HAVC-a su bili dužni i zakonom obavezni smijeniti ravnatelja HAVC-a zbog više kršenja zakona – navodi se u priopćenju i tvrdi da se ne radi ni o kakvoj hajci, nego o istini i dokazima za milijunske pljačke. Poručuje se da se autentičnost nalaza "koji jasno dokazuju ne samo teška kršenja Zakona nego i činjenje niza kaznenih djela, može provjeriti u Ministarstvu kulture i Ministarstvu financija". UO HAVC-a je, navodi koordinacija, u tri navrata dobio negativni inspekcijski nalaz Ministarstva kulture i ranije Ministarstva financija. Navode da je "8. travnja 2016 godine Uprava za pravne i financijske poslove, Sektor za normativne i upravno pravne poslove Ministarstva kulture utvrdila sljedeće nezakonitosti i nepravilnosti: Nezakonito isplaćivanje dodatka na plaći voditeljima Odjela HAVC-a u vremenskom razdoblju od 1. lipnja 2014. do 8. travnja 2016.; nezakonito isplaćivanje plaće od 1. siječnja 2012. do 8. travnja 2016. voditeljici Odjela Media desk; nezakonit ugovor ravnatelja Hrvoja Hribara od 5. prosinca 2014., gdje si je sam u ugovor ugradio članak po kojem ima pravo na naknadu od šest mjesečnih bruto plaća prije prestanka radnog odnosa".  Navodi se i da je utvrđena "neusklađenost Statuta, Pravilnika, sistematizacije, koeficijenata složenosti poslova s pravnim propisima; nezakonita isplata stimulacija za vremensko razdoblje od 2011. do 2015. koje su dobivane temeljem odluke ravnatelja Hribara, što je protivno odredbama Zakona o plaćama u javnim službama; nedonošenje Pravilnika o računovodstvenom i financijskom poslovanju jer je to zakonska obveza HAVC-a od osnivanja 2008."  Tvrdi se i da je utvrđen "čitav niz nezakonitosti u dodjeli više desetaka milijuna kuna na javnim pozivima suprotno čl. 21 Zakona o AV, u kojem su sudjelovali članovi HAVC-a Zrinko Ogresta, Silvestar Kolbas, Mima Simić i Teodor Celakoski, te članovi UO HAVC-a Hrvoje Turković, Darija Kulenović Gudan te predsjednica AV Vijeća Vera Robić Škarica, kao i ravnatelj Hrvoje Hribar. Radi se o javnim pozivima gdje je utvrđeno da su članovi UO HAVC-a, ravnatelj i članovi i predsjednica AV Vijeća sami sebi, svojim poduzećima, svojim supružnicima, svojoj djeci i svojim udrugama na javnim pozivima dijelili novac suprotno navedenom čl.21. Zakona o audiovizualnim djelatnostima. Veći dio nepravilnosti i nezakonitosti utvrđen je u vrijeme kad je Nina Obuljen bila članica UO HAVC-a", tvrdi se u demantiju Koordinacije braniteljskih udruga. Također, navodi se dalje, "Ministarstvo financija je provelo od 25. veljače. do 5. ožujka 2013. proračunski nadzor nad HAVC-om te utvrdilo da suprotno članku 36 Zakona o audiovizualnim djelatnostima Hrvoje Hribar nije naplatio potraživanja od obveznika za financiranje audiovizualnih djelatnosti u iznosu od 42,216.405,88 kuna, ostvario je manjak prihoda u iznosu od 10,230.402,29 kuna, nenamjenski utrošio daljnjih 141.227,06 kuna, te postupio protivno odredbama Zakona o javnoj nabavi za usluge u pokretnoj elektroničkoj komunikacijskoj mreži za koje je potrošio 123.344,39 kuna, kao i za sustav za upravljanje bazom podataka koji je platio 389.060,28 kuna. O navedenom je sastavljen Zapisnik o obavljenom proračunskom nadzoru u HAVC-u od 21. lipnja 2013. u Ministarstvu financija, koje ga kao i Ministarstvo kulture posjeduje. Udruge: Bila  je dužna pokrenuti postupak Kao članica UO Nina Obuljen bila je dužna po čl. 21 pokrenuti postupak protiv Hrvoja Hribara i drugih članova tijela HAVC-a, ističu braniteljske udruge. "I konačno, nastavno na Hribarove i gospođe Obuljen nemušte pokušaje da prikriju svoj kriminal, dovoljno je vidjeti kojim riječima je Hribarova umjetnička savjetnica Sanja Ravlić, protuzakonito, suprotno čl. 6 Pravilnika o postupku, kriterijima i rokovima za provedbu nacionalnog programa i promicanja audiovizualnog stvaralaštva po kojem ista firma ne može dobiti nova sredstva na javnom pozivu ako nije ispunila svoje ranije obveze "obrazložila" davanje dodatnih 140.000,00 kuna firmi 'Nukleus film' dana 25. 5. 2016. (također u vrijeme mandata Nine Obuljen u UO HAVC-a), nakon što je sam Hribar neistinito rekao da je od iste firme "prevaren" za scenarij antihrvatskog pamfleta "15 minuta – masakr u Dvoru": "Dugometražni dokumentarni film Okupirano kino autorice Senke Domanović, koprodukcija između Srbije i Hrvatske... pokušava odgovoriti na pitanje: zašto je danas kino Zvezda prazno?'", stoji u demantiju "Tako, samo jednom jedinom rečenicom, su Sanja Ravlić, Nina Obuljen i Hrvoje Hribar obrazložili i poslali daljnjih 140.000,00 kuna hrvatskog novca srpskim producentima za važno pitanje hrvatske kulture – zašto je beogradsko kino Zvezda danas puno ili prazno? I smiješno i tragično. Takvi ljudi odlučuju o našem novcu? Sramota! Nisu oni prevareni od Nukleus filma, već samo nastavljaju protuzakonito dijeljenje hrvatskog novca!" Oba navedena zapisnika nalaze se u Ministarstvu kulture i Ministarstvu financija, tamo ih zainteresirana javnost može i treba u cijelosti dobiti na uvid, uz objašnjenje kome su poslali na daljnje postupanje utvrđene nezakonitosti, dodaje se u demantiju braniteljskih udruga i ističe da su  kaznenu prijavu s dokumentacijom poslali DORH-u na postupanje. "Nikada nećemo dozvoliti da ovakve osobe poput Hrvoja Hribara, Sanje Ravlić i Nine Obuljen i sličnih nekažnjeno pljačkaju hrvatski narod, pri tome se izrugujući svemu što je tom narodu sveto! Ovakve neutemeljene neistine Nine Obuljen da nisu utvrđene nikakve nezakonitosti samo nas jačaju u uvjerenju da smo pogodili sam koruptivni centar bez premca, te dok ga u cijelosti ne raskrinkamo i tijelima gonjenja ne natjeramo na postupanja sukladno zakonu da ga procesuiraju, nećemo stati!", stoji na kraju demantija koji je za koordinaciju braniteljskih udruga potpisala Zorica Gregurić.  Obuljen Koržinek:  Zašto Ministarstvo do danas nije demantiralo "očite laži i podvale"? Nina Obuljen Koržinek, koju mediji spominju kao potencijalnu ministricu kulture, odbacila je u srijedu optužbe o navodnom kriminalu u HAVC-u, kao i svoju umiješanost u financijske malverzacije. Tvrdi da je izložena hajci otkad ju mediji spominju kao buduću ministricu. Pozvala je Ministarstvo kulture da objavi sve dokumente i podatke koji mogu potkrijepiti njezine navode i tvrdnje HAVC-a, te postavlja pitanje zašto Ministarstvo do danas nije demantiralo "očite laži i podvale" koji se plasiraju o ustanovama i pojedincima koji djeluju u tom resoru.  Reagirao je i HAVC koji je nazvao "neutemeljenim i instruiranim optužbama" te "klevetničkim objavama" tvrdnje dijela udruga iz Domovinskog rata. >> Nina Obuljen Koržinek: Izložena sam hajci otkad me mediji spominju kao buduću ministricu! 