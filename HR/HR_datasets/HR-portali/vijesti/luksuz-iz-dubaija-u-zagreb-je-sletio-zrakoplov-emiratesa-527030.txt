Prvim izravnim letom kompanije Emirates u četvrtak je iz Dubaija u Zagreb doputovalo 360 putnika iz 16 zemalja svijeta, a nakon slijetanja predstavnik te kompanije istaknuo je zadovoljstvo obavljenim letom, izrazivši očekivanje da će ta cjelogodišnja i svakodnevna linija biti uspješna i letovi dobro popunjen.  - Očekujemo da će letovi biti dobro popunjeni, pogotovo u ljetnoj sezoni, jer je Hrvatska popularna turistička i prelijepa zemlja za koju postoji zanimanje iz brojnih zemalja. Vjerujemo i u suradnju s Hrvatskom oko promocije i marketinga na dalekim tržištima i za sada ne planiramo otvarati druge letove u ovoj regiji, kazao je predstavnik Emiratesa Thierry Antinori nakon slijetanja zrakoplova te dodao kako im je Zagreb 39. destinacija u Europi. Među putnicima koji su luksuznim zrakoplovom sletjeli u zagrebačku Zračnu luku Franjo Tuđman bio je i ministar turizma Gari Cappelli koji je kazao kako vjeruje da će povezivanje Hrvatske i UAE  imati višestruke efekte za turizam. - Letovima Emiratesa iz Zagreba prema Dubaiju i obrnuto hrvatski građani, kao i brojni putnici iz regije te dalekih destinacija Australije, Azije, Afrike i Bliskog Istoka brže će i jednostavnije putovati, a to je prilika i za razvoj novih poslovnih odnosa Hrvatske s tim dijelom svijeta, kazao je Cappelli koji je dva dana uoči leta boravio u radnom posjetu Dubaiju. Let je ocijenio ugodnim, a uslugu vrhunskom. Zrakoplov Emiratesa koji je doletio iz Dubaija bio je popunjen, ima 364 sjedala u tri klase (od ekonomske do Extra luksuzne), a i ostali putnici koji bili na tom letu zadovoljni su putovanjem, jer je i znatno kraći let nego do sada na toj relaciji. Iz Zagreba za Dubai taj se zrakoplov vraća u poslijepodnevnim satima, a kako se doznaje, popunjenost i tog prvog leta prema Dubaiju iz Zagreba je dobra. Emirates očekuje da će prosječno tijekom ljeta na dnevnim letovima Zagreb-Dubai imati oko 250 putnika.