– Već tri mjeseca rješavamo gordijske čvorove koje nam je ostavio Jakovina. Nisu to kosturi iz ormara, to su čudovišta iz ormara, ali ih se moramo riješiti kako bismo raspisali nove natječaje po puno normalnijim kriterijima, pri kojima će se uzeti u obzir i kad je tvrtka osnovana – kazao je jučer ministar poljoprivrede Tomislav Tolušić nakon što je Večernji list objavio i više nego nakaradnu listu dobitnika subvencija EU na kojima su i tvrtke bez zaposlenih, u gubicima... Tolušić tvrdi da ljudi koji su dobili novac po natječajima koje je raspisao Jakovina nisu krivi, pa tako ni pogrebno poduzeće koje se zaista bavi i uzgojem peradi. Sve je to isključivo Jakovinina odgovornost, izjavio je, dok se javnost i dalje pita jesu li Jakovinini nasljednici mogli i poništiti sporne natječaje i bi li tada bilo manje štete. Ovako je na samo dva i više nego upitna natječaja potrošeno već više od polovice novca koji nam EU daje do 2020. Konačna lista Jakovinina prvog natječaja za spornu mjeru 4.1.1., objavljena prošli petak, otkriva i kako je uz micanje šest velikih, dvadesetak drugih od 382 dobitnika uzelo 90 posto od 861 milijun kuna – i u vlasništvu su samo četiri-pet grupacija, tvrdi konzultant Kristijan Mavrek. – Natječaje je trebalo poništiti, a sve nove limitirati na 50 posto investicije i milijun eura po korisniku. U tom slučaju bi se – tvrdi – javljali ozbiljni koji ne bi razmišljali o poklonjenih 50 posto potpora, nego kako će u idućih 5 ili 10 godina vratiti preostalih 50 posto bankama, dok povrat ulaganja od 90 posto investicije ostavlja i te kako prostora za špekulante. Branko Bobetić, direktor Croatiastočara, kaže da među osam dobitnika 83,7 milijuna drugog Jakovinina natječaja nije prošla nijedna etablirana peradarska ili svinjogojska tvrtka. Sigurno se nisu prijavljivale iz obijesti, nego zato što moraju ulagati da bi opstale, modernizirale se, bile produktivnije, konkurentnije... A slično tvrde i u HGK i HUP-u. – Natječaji nisu pitanje ni velikih ni malih, nego rezultata poslovanja, dodane vrijednosti, a na kraju krajeva i budućnosti hrvatske poljoprivrede – kazala je direktorica sektora poljoprivrede HGK Božica Marković. >> Država kao pijani milijunaš – Kako je još jedan Jakovinin natječaj uzburkao duhove 