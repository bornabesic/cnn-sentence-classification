Jutarnji list je u četvrtak dobio informaciju da je Standstill Agreement načelno dogovoren, što je divovski korak naprijed prema razrješenju krize. Standstill je sporazum svih vjerovnika da neće kretati u naplatu potraživanja tijekom precizno definiranog procesa restrukturiranja kompanija. Tijekom važenja Standstill Agreementa dotadašnji vlasnici ostaju bez dijela ili čak svih vlasničkih prava, dok je smjena ključnog menadžmenta nešto što se smatra potpuno uobičajenim i logičnim ako se uopće aktivira bilo kakav Standstill Agreement. Iako detalji Standstilla još nisu poznati, prema jednoj verziji on uključuje ostavku cijele Uprave Agrokora, te imenovanje nove, u kojoj neće biti Hrvati., doznaje N1. Vjerovnici se za sada dogovaraju bez Vlade, koja je jučer u kasnim noćnim satima postigla dogovor oko Zakona o sistemski važnim tvrtkama. Očekuje se da će Zakon Vlada poslati u hitnu saborsku proceduru sa sjednice u petak, u 15 sati. - Zakon će ići, razgovarali smo o njemu, ključ je zaštita gospodarskog sustava i radnih mjesta, izjavio je Petrov u kratkom obraćanju novinarima. - Mi ne radimo zakon radi gospodina Todorića već da zaštitimo gospodarski sustav i radna mjesta. Ne možemo dozvoliti da bilo koja kompanija u Hrvatskoj ugrozi sustav da radi nje možemo očekivati recesiju, kazao je. Pritisak na sve tri strane - Agrokor, vjerovnike i Vladu - jučer je došao s informacijom da je vlasnik Orbica Branko Roglić poslao na naplatu dvije zadužnice Konzumu, te su počele curiti i informacije o blokadama samog Agrokora od strane Gumiimpexa i Belja kao kćerinske kompanije.Kad se u četvrtak podvukla crta, došlo se do zaključka da je Agrokoru sjelo na naplatu stotinjak milijuna kuna. Više desetaka blokirale su im manje banke (npr. Kent), centar Nord, ACI, HEP te Kraš s pozamašnih 38 milijuna.