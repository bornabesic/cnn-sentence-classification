SDP-ov Gordan Maras prije nekoliko dana je putem svog Facebook profila pozvao Splićane da u drugom krugu lokalnih izbora u svom gradu podrže Željka Keruma (PSG) za gradonačelnika te Miru Bulja (Most) za župana.  - Da živim u Splitu sigurno bih izašao na izbore sljedeću nedjelju. Nažalost u drugom krugu nema kandidata kojeg bih smatrao svojim kandidatom i glasao bi u županiji za promjenu, a u gradu protiv HDZ-ovog kandidata. Glas za HDZ mi kao opcija ne postoji. Glas za HDZ je glas za plaćanje Agrokorovih dugova iz našeg džepa - napisao je u nedjelju Maras na Facebooku. U utorak je u Hrvatskom saboru također to ponovio novinarima nazvavši HDZ-ovca Andru Krstulović Oparu splitskim Plenkovićem.  - Da ja živim u Splitu, za mene bi HDZ bio zadnja opcija - rekao je Maras. Na pitanje znači li to da mu je Kerum bolji od Opare, istaknuo je da "ako je HDZ zadnja opcija, onda je logičan zaključak." - Vi to sad protumačite kako hoćete. Za mene ni jedan ni drugi nisu dobri, ali postoji onaj koji je manje loš. Opara je netko tko je bio u hodu za život, netko tko se predstavlja za nešto što nije, Opara je splitski Plenković. Ako želite glasati za Agrokor i za to da plaćamo dugove Agrokora mi svi hrvatski građani, onda ćete glasati za Oparu, vrlo jednostavno- poručio je Maras. Željko Kerum komentirao je potporu koju je dobio od SDP-a. - Ja ne mislim da je to potpora, građani će glasovati po savjesti, a ne po naputku političkih lidera. Moj svjetonazor se zna, on je desni, ali ja nisam ograničen i siguran sam da ću dobiti većinu glasova birača grada Splita. A svrstavati građane na jednu, drugu, treću ili četvrtu opciju, neću. Znači meni će glas dati građani Splita, a što se tiče partija ili stranaka to me ne interesira. Ja sam u koaliciji s građanima, kazao je Željko Kerum.  Za navode da je on pomagao SDP-ovu kampanju kaže kako to nije točno. - Moj protukandidat i njegova opcija žele napraviti sve kako bi ugrabili neki glas. Krstulović Opara, da je nezavisni, on bi dobio manje glasova nego što je dobio Ivo Baldasar kojega često spominje ovih dana. Znači, da iza njega ne stoji velika stranka, HDZ, koju ja poštivam isto kao što poštivam SDP, on ne bi dobio ni 500 glasova. E to je njegova kvaliteta i to su njegove reference. On 27 godina radi na državnim jaslama i prima plaću, a ništa nije napravio. A bio je saborski zastupnik i gradski vijećnik, nezamijećen i neprimijećen. Znači, on je jedna neznalica i HDZ je pogriješio s njim kao kandidatom. Građani to vide i zato birači drugih opcija mene prepoznaju i daju mi glas. Ja ću imati još veću razliku nego u prvom krugu – kazao je Kerum za Radio Dalmaciju.     Tema: Lokalni izbori 2017.