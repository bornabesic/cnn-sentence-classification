Foto: Hina  SKUPINA pod nazivom Bataljun imama Šamila preuzela je odgovornost za bombaški napad počinjen u metrou u Sankt Peterburgu u kojem je poginulo 16 ljudi, tvrdeći da je bombaš napad izveo po nalogu terorističke mreže Al Kaide, objavila je nevladina organizacija SITE.  Priopćenje slabo poznate skupine prenijela je mauritanska novinska agencija ANI, kojom se često koriste zapadnoafričke i sjevernoafričke džihadističke organizacije.  Napad osveta za rusko nasilje nad muslimanskim zemljama  Bombaš Akbarzhon Džalilov, koji je izveo napad i u njemu poginuo, radio je po nalogu vođe Al Kaide Ajmana al-Zavaharija, piše u priopćenju što ga je objavio SITE, nevladina organizacija koja prati aktivnosti terorističkih skupina na internetu.  Teroristička skupina ističe da je napad osveta za rusko nasilje nad muslimanskim zemljama i navodi kao primjer Siriju, Libiju i Čečeniju.  Nove prijetnje Rusiji  Skupina također prijeti Rusiji novim napadima.  Rusija vodi vojne operacije u Siriji na strani režima predsjednika Bašara al-Asada i napadi na Sankt Peterburg najteži su nakon eksplozije bombe na letu 31. listopada 2015. iznad Sinaja u zrakoplovu koji je iz egipatskog ljetovališta putovao u Sankt Peterburg pri čemu su poginule 224 osobe.   Nakon tog napada za koji je odgovornost preuzeo IS, atentati su se događali u ruskim republikama na Kavkazu, a ruske službe sigurnosti više su puta objavile da su uspjele spriječiti džihadističke napade na Moskvu i Sankt Peterburg.