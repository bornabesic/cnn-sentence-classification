Predsjednik Europske komisije Jean-Claude Juncker ponudio je u srijedu pet mogućih scenarija o budućnosti Europske unije do 2025. godine, koji su zamišljeni kao podloga za raspravu tijekom ove godine, a ne kao gotova rješenja. Juncker je u Europskom parlamentu predstavio "Bijelu knjigu o budućnosti Europe: razmišljanja i scenariji za EU27 do 2025." Juncker je u svom govoru rekao da se dosad rasprava o budućnosti EU-a prečesto vodila u smislu dvojbe "manje ili više Europe", to jest čvršće ili labavije unije, ali da je takav pristup pogrešan. Pet mogućih scenarija predstavljenih u Bijeloj knjizi su sljedeći: zadržati status quo; EU samo kao jedinstveno tržište; Europa s više brzina; EU s manje ovlasti, ali efikasnija; EU koja će u više područja raditi zajedno. O predloženim scenarijima trebaju se izjasniti zemlje članice, što ne treba očekivati prije nego što se ne završe vrlo važni izbori u Nizozemskoj, 15. ožujka, zatim u svibnju predsjednički izbori u Francuskoj te u rujnu parlamenarni izbori u Njemačkoj . Juncker bi u svom govoru o stanju Unije 2017. u rujnu pred Europskim parlamentom trebao rezimirati raspravu i razmišljanja država članica, a na summitu u prosincu trebali bi se formulirati prvi zaključci. Bijela knjiga je doprinos Komisije za summit koji se održava 25. ožujka u Rimu u povodu proslave 60. obljetnice rimskih sporazum. Na tom bi summitu trebao započeti proces u kojem bi 27-orica trebala donijeti odluku o budućoj Uniji. Juncker je najavio da će Komisija sljedećih mjeseci objaviti niz dokumenta koji trebaju poslužiti kao podloga za raspravu. Riječ je dokumentima koji će se odnositi na: razvoj socijalne dimenzije u Europi, produbljenje integracija u Ekonomskoj i monetarnoj uniji, dokument o štetnim posljedicama globalizacije; o budućnosti europske obrane te budućnosti europskih financija. >> Junckera će u Ljubljani slovenski dužnosnici pitati o arbitraži i teranu