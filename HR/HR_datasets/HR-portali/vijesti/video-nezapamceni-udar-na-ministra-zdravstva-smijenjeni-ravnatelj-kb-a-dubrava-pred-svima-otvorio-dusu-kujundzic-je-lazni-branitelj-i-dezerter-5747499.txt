“Da, ministar Milan Kujundžić je lažni branitelj i dezerter. Pobjegao je iz zemlje dok smo se mi borili. Gdje je bio dok su njegovi Imoćani iz slavne Treće bojne ginuli u Hrvacama, Vukovaru. on je harao po američkim restoranima i sad bih se ja trebao bojati njegove tužbe za klevetu. To je sramota. Takav čovjek mora nestati ne samo iz HDZ-a već i iz hrvatske politike”, odgovorio je nedavno smijenjeni ravnatelj KB Dubrava, Toni Kolak ministru Kujundžiću na najavu privatne tužbe. Naime, već nekoliko dana traju prijepori između Kujundžića i Kolaka preko tiskovnih konferencija. Čak dvije u petak imao je Kolak. Prva je održana u prostorima bolnice na kojoj je bivši ravnatelj objašnjavao razloge svoje smjene, dok je sve ono što misli o Kujundžiću čovjeku, ministru i političaru novinarima kazao izvan kruga bolnice jer, kako je objasnio, taj dio nema veze sa zdravstvom pa mu nije mjesto u bolničkim prostorijama. Kolak se žestoko obrušio na ministra i njegov način rada, ali i kritizirao njegove političke stavove.     “Ministar Milan Kujundžić i ja smo svjetonazorski dva potpuno različita čovjeka. Za sebe neću reći da sam ratni heroj, ali pripadam u skupinu ljudi koja je dala puni doprinos Domovinskom ratu. No, to nije važno. Radi se o odnosu prema državi i o tome kako je treba štiti. Gospodin ministar je javno rekao da je 1990. bio protiv Franje Tuđmana. I istina, zajedno smo radili 1990. na Svetom duhu, zvao sam ga u HDZ, a oni mi je rekao: “Vi ste budale, pobit će vas! Što radite!”, rekao je Kolak. “Ratni status dobio je zahvaljujući svom prezimenjaku, istom onom koji je organizirao ubojstvo Ante Paradžika. Potpisao mu je to zajedno s predsjednikom Suda časti njegove stranke Hrvatska zora. Isti mu je čovjek dao i pištolj, jer čovjek koji je bio pitomac vazduhoplovne gimnazije iz Mostara očito se bojao za život, da ga ne bi ubili hrvatski domoljubi. I to je razlog što je pobjegao iz zemlje”, naglasio je Kolak. Na najavu ministrove tužbe Kolak je rekao kako će Kujundžiću trebati hrpa odvjetnika koja će čitati sve ono što ima o njemu. “Borim se protiv ološa u HDZ-u. Želim da se to očisti kako neki ne bi varali premijera kao što ga vara Kujundžić. Premijer je namjeravao ovaj slučaj riješiti na miran način, da se dogovorimo a on ga je prevario i naredio moju smjenu. Zašto je žurio mogao je pričekati treće mišljenje? Razlog je što se on boji. Sve to radim zbog hrvatskog zdravstva. Mora se reći tko je tko u hrvatskom zdravstvu. Ministar ništa ne radi a problema je puno. Nema niti jedne ideje ali zato smjenjuje upravna vijeća po cijeloj Hrvatskoj i mijenja HDZ-ovce s ljudima iz Hrvatske zore, zaključio je Kolak tiskovnu na 'otvorenom'.