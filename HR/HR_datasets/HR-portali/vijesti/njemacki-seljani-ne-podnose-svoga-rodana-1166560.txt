Rodan Ronny vratio se s juga u njemačko selo Glambeck na ovogodišnju sezonu parenja, na užas većine seljana koji ga smatraju najzločestijom pticom u Njemačkoj.   Prošle je godine Ronny punio naslovnice njemačkih listova zbog vandalizma, jer je kljunom nesmiljeno udarao krovove automobila i prozorska okna. "Nije se nimalo promijenio", rekla je seoska načelnica Hilde Peltzer-Blase. Zbog Ronnyjevih napada seljani su lani svoju imovinu, uključujući prozore, morali raznim navlakama štititi sve do jeseni. Tek ih je odlaskom u toplije krajeve ostavio na miru. Ornitolozi kažu da Ronny iskazuje prekomjernu agresiju potaknutu sezonom parenja. Ali Ronny je izuzetak, većina roda u Njemačkoj je dobrodošla. U mnogim naseljima stanovnici im sami pripremaju gnijezda uoči sezone parenja kako bi i njima i njihovim mladima bilo lakše. 