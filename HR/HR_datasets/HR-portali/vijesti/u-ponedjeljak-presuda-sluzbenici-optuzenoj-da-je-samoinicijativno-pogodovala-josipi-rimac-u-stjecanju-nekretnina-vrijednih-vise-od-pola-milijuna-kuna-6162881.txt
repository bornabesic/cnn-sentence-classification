Županijski sud u Zagrebu u ponedjeljak će objaviti presudu bivšoj ravnateljici Uprave za područja posebne državne skrbi Ministarstva regionalnog razvoja, šumarstva i vodnog gospodarstva Anni Mariji Radić optuženoj da je obitelji bivše kninske gradonačelnice Josipe Rimac, a na štetu državnog proračuna, pribavila nekretnine vrijedne više od 548 tisuća kuna. Iako je suđenje dovršeno u srijedu presuda će biti objavljena dan nakon drugog kruga lokalnih izbora na kojima se Rimac, ranije osumnjičena u ovom slučaju, ponovno natječe za kninsku gradonačelnicu. Optužnica protiv Anne Marie Radić podignuta je u siječnju prošle godine, a Uskok je tada izvijestio da je obustavio istragu protiv Rimac i njena supruga koje su sumnjičili za poticanje na zlouporabu položaja i ovlasti pri stjecanju stambenog prostora. Tužiteljstvo je pojasnilo da je istragu protiv Rimac i supruga obustavilo jer "nije utvrđeno postojanje relevantnog stupnja sumnje da bi počinili kaznena djela poticanja na zlouporabu položaja i ovlasti". No, Uskok istovremeno nije odustao od progona Anne Marie Radić koja je optužena da je samoinicijativno pogodovala obitelji bivše kninske gradonačelnice pribavivši joj nekretnine vrijedne preko pola milijuna kuna. Uskok tvrdi da je od sredine 2008. do kraja 2009. protivno odredbama Zakona o područjima posebne državne skrbi "poduzela niz protuzakonitih radnji kojima je obitelji gradonačelnice Grada Knina, osim stambenog prostora površine 126,28 m2, omogućila neosnovano stjecanje vlasništva nad još dvije etažirane stambene jedinice u istoj zgradi u Kninu, površine 128,68 m2". Tijekom suđenja koje je počelo u ožujku optužena je tvrdila da nije kriva.