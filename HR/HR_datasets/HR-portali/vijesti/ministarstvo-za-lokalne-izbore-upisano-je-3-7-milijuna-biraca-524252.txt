Članove općinskih i gradskih vijeća te županijskih skupština na skorim lokalnim izborima moći će birati 3.719.182 birača, a lokalnu izvršnu vlast 25 birača manje, objavilo je u petak Ministarstvo uprave. Ministarstvo je, naime, objavilo da je u popis birača za izbore članova lokalnih predstavnička tijela ukupno upisano 3.719.182 birača od čega 25 birača državljana drugih članica Europske unije. Za izbore općinskih načelnika, gradonačelnika i župana te njihovih zamjenika upisano je 3.719.157 birača. Do te razlike došlo je jer državljani drugih članica Unije koji u Hrvatskoj imaju prebivalište ili boravište mogu birati lokalnu predstavničku, ne i izvršnu vlast. Zamjenike župana iz reda pripadnika nacionalnih manjina moći će birati 138.752 birača, a zamjenike  općinskih načelnika i gradonačelnika 62.079 birača iz reda pripadnika nacionalnih manjina, odnosno hrvatskog naroda. Birači pripadnici nacionalnih manjina imaju pravo birati i zamjenike općinskog načelnika, gradonačelnika i župana iz nacionalne manjine u jedinici gdje je to uređeno zakonom i statutom. Birati mogu samo oni pripadnici manjine koji imaju prebivalište u toj jedinici. Isto vrijedi i za pripadnike hrvatskog naroda u predstavničkim tijelima jedinice u kojoj neka nacionalna manjina čini većinu, a Hrvati manjinu (npr. Dvor, Erdut, Šodolovci, Krnjak itd.) Zamjenici župana iz reda srpske manjine birat će se u polovici županija, primjerice Sisačko-moslavačkoj, Karlovačkoj, Šibensko-kninskoj, Bjelovarsko-bilogorskoj. U toj će se županiji birati i zamjenik župana iz reda češke, a u Istarskoj iz reda talijanske manjine.   Tema: Lokalni izbori 2017. 