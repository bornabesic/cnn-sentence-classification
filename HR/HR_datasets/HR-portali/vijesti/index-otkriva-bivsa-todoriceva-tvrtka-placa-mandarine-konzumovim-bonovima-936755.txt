Foto: 1234rf / Index  "OBAVJEŠTAVAMO zainteresirane kooperante o mogućnosti korištenja Konzumovih bonova kao vrste plaćanja, da se jave u ured komercijale", natpis je na Agrofructusovom postrojenju u Opuzenu.  Ova bivša tvrtka Todorićevog Agrokora, u kojoj on doduše i dalje ima manji vlasnički udio, svojim dobavljačima poljoprivrednih proizvoda kao vrstu plaćanja nudi Konzumove potrošačke bonove.  "Nismo plaćali otkup mandarina bonovima, ali postoji mogućnost da se uzmu Konzum bonovi...", pokušavali su nam objasniti u Agrofructusu. Ipak, nakon nekoliko neuspjelih pokušaja da nam pojasne kako Konzumovi bonovi nisu sredstvo plaćanja, iako plaćaju upravo njima, ljubazna glasnogovornica nas je prespojila na predsjednika uprave te tvrtke Denisa Matijevića. "To je sredstvo plaćanja već godinama..."  "To je apsolutno netočno, ja na stolu danas imam barem deset ponuda od naših kupaca - Konzuma, NTL-a i drugih lanaca, da uzmemo njihove bonove. Mi te ponude proslijedimo poslovnim partnerima jer dosta njih želi svojim zaposlenicima dati Božićnicu u bonovima", kaže nam Matijević te dodaje da to rade isključivo na zamolbu dobavljača.  "Nama ljudi dođu i traže bonove, to je sredstvo plaćanja već godinama... Nama je to komplikacija, nama je to zahtjevno odraditi. Kooperant mora dati zahtjev pa svaki bon ide na njegovog zaposlenika osobno, to je sve komplicirana procedura za nas". Iako kaže da ih ljudi mole za to, u razgovoru za Index objašnjava da je do sada "tek 5, 6 poslovnih partnera to tražilo."   "Tendenciozno je reći da mi mandarine plaćamo bonovima. Pa to je najviše petsto ili tisuću kuna po gospodarstvu, a mandarine vrijede desetine milijuna. To je baš ništa, mizerno!", objašnjava Matijević. Da su ljudi malo zahvalniji, dizali bi spomenike...  Matijević nam kaže i da se mogu uzeti i drugi bonovi, a ne samo Konzumovi. Ali ipak, njihova obavijest ne navodi druge trgovačke lance, a Matijević za to krivnju prebacuje na radnike. "To je napisao netko od naših djelatnika, valjda je tako shvatio", kaže i opet ponavlja da zapravo to njega traže dobavljači. "Ma ne da imaju mogućnost odabira, nego oni nas to pitaju. Mi ne plaćamo u bonovima.  Naši dobavljači dođu u Konzum i ne mogu dobiti bonove. Preko nas mogu pa mi to napravimo. Mi to njima odradimo", kaže Matijević i svim dobavljačima poručuje da budu malo zahvalniji.  "Ljudi da su malo zahvalniji, trebali bi dizati spomenike nekim ljudima zato što imaju to što imaju danas, to je sramota. Netko očito nema drugog posla nego se eto bavim tim", poslao je Matijević poruku svojim bivšim i sadašnjim dobavljačima. Poljoprivrednici moraju dizati kredite jer im Agrofructus ne plaća, tvrdi bivši dobavljač  Upravo jedan od bivših dobavljača Agrofructusa, a bivši je baš zbog njihovih uvjeta plaćanja, neretvanski poljoprivrednik Denis Šešelj, za Index je rekao svoju stranu priče s plaćanjem u bonovima.  "Žalosno, ali kooperanti, odnosno dobavljači dižu kredit da bi platili svoje radnike jer im Agrofructus ne plaća po pola godine, čak i dulje", započinje Šešelj svoju stranu priče.  "Bio sam dugo njihov dobavljač, više to nisam mogao izdržati. Obećaju rokove plaćanja od 60 dana, a novac dobijete za pola godine. Uz to, nikada ne isplate baš sve, neke količine vam ne isplate nikad. Ljudi moraju uzeti bonove, inače ne bi preživjeli  Bonovi nisu mogućnost, bonovi zapravo služe preživljavanju poljoprivrednika. Kao, uzmeš bon i možeš ga potrošiti odmah, dati radniku, kupiti hranu, nešto. Ako inzistiraš na novcu, tko zna kad ćeš ga dobiti.  Prije je čak postojao prešutan dogovor da, unatoč opet probijanju rokova plaćanja, da se dio novca isplati pred Božić, ali posljednjih godina umjesto novca nude bonove. I zamisli, Agrofructus je Konzumova tvrtka, to svatko zna, i onda ti daju Konzumov bon. Ali uzmeš ga jer nemaš drugog izbora.  A prema kooperantima su takvi da čim bi vam netko ovako nešto rekao, odmah bi prekinuli suradnju s njim. Pa se poljoprivrednici boje, šute i slučaju velikog gazdu", kaže Šešelj svoju stranu priče.