Foto: Guliver Image/Getty Images O THEU HERNANDEZU proteklih mjeseci priča cijela nogometna Španjolska. Za njega su se borili Barcelona i Real, a on je kraju izabrao odlazak u Madrid.  Tim transferom prekršen je usmeni dogovor gradskih rivala Atletica i Reala. Naime, Real je posljednjih godina bio zainteresiran za nekoliko Atleticovih igrača, ali na Vicente Calderonu su odbili pregovarati s najtrofejnijim europskim klubom, a usmeni dogovor je bio da Real neće otimati susjedima igrače pa tako nije doveo zvijezde poput Kuna Aguera i Falcaa.  Međutim, sada je Real platio odštetnu klauzulu od 24 milijuna eura i doveo Hernandeza koji je ove sezone blistao na posudbi u Alavesu i koji može igrati na poziciji lijevog beka i središnjeg braniča.    Hernandez je tim transferom izdao sve oko sebe. Klub i agent su ga nagovarali da potpiše za Barcelonu, prijatelji i obitelj su ga nagovarali da ne ode u Real, kao i brat Lucas koji nastupa u Atleticu, klubu za koji im je igrao i otac. Poslušao je samo sebe i prihvatio ponudu najtrofejnijeg europskog kluba. I kad se smirila priča oko njegove izdaje, ponovno je dospio na naslovnice. Naime, odlučio je da više neće igrati za Francusku, državu u kojoj je rođen prije 19 godina. Odrastao je u Španjolskoj i može dobiti njihovo državljanstvo, a Francuzima je navodno javio da ne računaju na njega jer uskoro očekuje poziv španjolskog izbornika. Za A reprezentaciju Francuske nije debitirao, ali je igrao za sve druge mlađe kategorije. Njegov dvije godine stariji brat Lucas i dalje želi igrati za Francusku.