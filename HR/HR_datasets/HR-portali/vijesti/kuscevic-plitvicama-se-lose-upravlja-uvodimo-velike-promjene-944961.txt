Foto: FAH MINISTAR graditeljstva i prostornoga uređenja Lovro Kuščević komentirajući posjet predstavnika UNESCO-ove komisije Nacionalnom parku Plitvička jezera, najavio mogućnost, bude li potrebe, promjena Prostornog plana NP Plitvička jezera, ali i poručio kako to neće promijeniti činjenicu da se tim nacionalnim parkom loše upravlja i da je potrebno uvesti korjenite promjene.    U sklopu aktivnosti radi smanjenja pritiska na Nacionalni park Plitvička jezera, koje je pokrenulo Ministarstvo zaštite okoliša i energetike, u Hrvatsku su u reaktivnu monitoring misiju doputovali UNESCO-ovi predstavnici i predstavnici Međunarodne unije za očuvanje prirode (IUCN), koja provodi stručne evaluacije za UNESCO, koji će dati svoje mišljenje o stanju u tom nacionalnom parku te o optimalnim rješenjima.   "Od 17. do 19. siječnja, u sklopu posjeta UNESCO-ve komisije Nacionalnom parku Plitvička jezera, na radnim sastancima sudjeluju i predstavnici Ministarstva graditeljstva i prostornoga uređenja, a sve kako bismo na najbolji mogući način zaštitili taj prevrijedni prostor Nacionalnog parka Plitvička jezera", istaknuo je ministar Kuščević. Loše gospodarenje Nacionalnim parkom Plitvička jezera  Rekao je kako mu je žao da se u posljednjih nekoliko godina loše gospodari Nacionalnim parkom Plitvička jezera bez kvalitetne strategije, što je rezultiralo činjenicom da nisu uređeni najbitniji elementi upravljanja parkom, poput vodoopskrbe, odvodnje, da nije izgrađen dovoljan broj pješačkih staza kojih je premalo, da se nije kontrolirao broj turista, a zamijećen je i nedostatak edukacijskih projekata.  "Sve navedeno rezultiralo je ovakvim stanjem", ocijenio je ministar Kuščević.  Komentirajući medijske tvrdnje o prekomjernoj gradnji unutar Nacionalnog parka "Plitvička jezera", Kuščević je ponovno istaknuo kako nije samo gradnja uzrok ovakvog stanja u parku, već loše upravljanje njime.  "Što se gradnje tiče, morate znati da je Hrvatski sabor u mandatu Milanovićeve Vlade u travnju 2014. godine usvojio Prostorni plan područja posebnih obilježja NP Plitvička jezera, uz suglasnost Ministarstva zaštite okoliša. U skladu s tim Planom, od usvajanja do danas izdano je 35 građevinskih dozvola za izgradnju unutar Nacionalnog parka", podsjetio je. O bespravnoj gradnji  Glede bespravne gradnje, istaknuo je ministar Kuščević, "prošlih godina uopće se nije vršio nadzor građevinske inspekcije, dok smo mi tijekom 2016. godine izvršili sveobuhvatni nadzor na području parka i izdali pet inspekcijskih rješenja o uklanjanju".  Vezano za medijske navode o moratoriju na gradnju, Kuščević je naveo kako smo pravna država.  "Moratorij očito predlažu ljudi koji ne poznaju pravne propise jer to nije predviđeno niti jednim zakonom. Dok je na snazi Prostorni plan za svako područje Lijepe naše uredi su dužni izdavati akte za gradnju koji su u skladu s Prostornim planom, pa tako i za Nacionalni park Plitvička jezera", objašnjava ministar.  "Stoji činjenica da se Prostorni plan Nacionalnog parka 'Plitvička jezera' mogao puno bolje napraviti i iz tog razloga i sudjelujemo na ovom dvodnevnom sastanku gdje će predstavnici Ministarstva graditeljstva i prostornoga uređenja na čelu s državnom tajnicom Katicom Prpić i pomoćnikom ministra Igorom Čižmekom obilaziti Plitvička jezera te analizirati važeći plan. Nakon završenog sastanka i donošenja zaključaka zatražit ćemo prijedloge Uprave Nacionalnog parka Plitvička jezera i Ministarstva zaštite okoliša i energetike, UNESCO-a i drugih javnih pravnih tijela te ako bude potrebno pokrenuti izmjenu Prostornog plana NP Plitvička jezera", istaknuo je Kuščević.    No, napominje, kako svi njihovi napori kao ni moguće izmjene Prostornog plana neće promijeniti činjenicu da se Nacionalnim parkom Plitvička jezera loše upravlja.  "Smatram kako je tu potrebno uvesti nužne i korjenite promjene", poručio je ministra graditeljstva i prostornoga uređenja Lovro Kuščević.