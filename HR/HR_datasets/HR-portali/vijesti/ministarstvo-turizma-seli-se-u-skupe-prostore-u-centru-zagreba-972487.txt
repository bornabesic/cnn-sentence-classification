Foto: Robert Anić/Pixsell; Hina (Na fotografiji je Kockica)  MINISTAR turizma Gari Cappelli uputio je zahtjev Ministarstvu državne imovine da mu odobri preseljenje Ministarstva i Hrvatske turističke zajednice u, kako navodi N1, ekskluzivne i skupe prostore na Marulićevom trgu u centru Zagreba.   Prema njihovim informacijama 150 djelatnika trebalo bi uživati u 4000 kvadrata koji bi koštali nekoliko milijuna kuna godišnje dok trenutno Ministarstvo plaća za prostore u "Kockici" na Prisavlju - 0 kuna. Odgovor koji je dobila N1 Televizija od Ministarstva prenosimo u cijelosti.  "Ministarstvo turizma na adresi Prisavlje 14 dijeli prostore s Ministarstvom pomorstva, prometa i infrastrukture, smješteni smo na prvom i četvrtom katu, dok su dva važna sektora Ministarstva turizma Samostalni sektor turističke inspekcije, te Sektor za upravljanje kvalitetom – kategorizacija smješteni na drugim lokacijama (Trg Maršala Tita i Savska 41). Osim toga, ključan element obavljanja djelokruga poslova Ministarstva turizma predstavlja marketing i promidžba, a koju obavlja Hrvatska turistička zajednica, čiji predsjednik je ministar turizma, a koja je smještena na četvrtoj lokaciji.  Ministarstvo pomorstva, prometa i infrastrukture u nekoliko navrata izrazilo je potrebu za dodatnim prostorom jer su navedeni kapaciteti u „Kockici“ premali za dva navedena ministarstva, a trenutna situacija dislociranosti Ministarstva turizma na nekoliko lokacija otežava komunikaciju unutar ministarstva. Iz navedenog razloga, već duže vrijeme razmišlja se o preseljenju i rješavanju trenutne situacije, između ostalog i zbog želje da se cijeli segment turizma smjesti na jednoj zajedničkoj lokaciji. U ovom trenutku sagledavaju se što efikasniji, što jeftiniji i što povoljniji modeli preseljenja. Ukoliko do preseljenja u budućnosti i dođe, Hrvatska turistička zajednica iznajmila bi svoje prostore koji se nalaze unutar shopping centra na Iblerovom trgu i ta financijska sredstva bila bi utrošena za najam novog zajedničkog prostora. Ministarstvo turizma i Hrvatska turistička zajednica planiraju pojačati razvoj zdravstvenog, kongresnog, kontinentalnog turizma i nautike, te i iz tog razloga Hrvatska turistička zajednica već duže vrijeme traži novi, adekvatni i primjereniji smještaj u kojem bi mogla odgovoriti na sve izazove koje nameću novi trendovi u razvoju turističkog tržišta. Važno je istaknuti da trenutno ne postoji odluka o preseljenju, o toj opciji se, kako je navedeno, razmišlja, ali prije takve odluke potrebno je izraditi kompletnu financijsku konstrukciju koja nikako ne bi išla na štetu državnog Proračuna". Građani je prozvali Kockicom Inače, popularna zagrebačka Kockica, poznata je i pod imenom Zgrada ministarstava, samostojna je višekatnica izgrađena 1968. godine za sjedište centralnih komiteta Saveza komunista Hrvatske i Saveza omladine Hrvatske te Glavnog odbora Socijalističkog saveza radnog naroda Hrvatske. Još 1961. raspisan je bio natječaj za projekt, na kojemu nije dodijeljena prva nagrada, nego dvije druge, od kojih je Ivo Vitić dobio prvu drugu, a Boris Cipan i Petar Mulickovski iz Skopja drugu drugu nagradu. Izgrađena je na temelju Vitićeva projekta, ali se realizacija odužila zbog poplave Save 1964. godine. Zbog oblika nalik kocki, Zagrepčani su je spontano počeli nazivati Kockica, dok je službeno ime bilo Zgrada društveno-političkih organizacija. Danas su u zgradi smješteni Ministarstvo mora, prometa i infrastrukture i Ministarstvo turizma Republike Hrvatske. Zgrada je zaštićena kao kulturno dobro Republike Hrvatske.