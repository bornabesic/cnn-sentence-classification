Azil za pse u Osijeku posjetio je eurparlamentarac Davor Škrlec, kao član Intergrupe za dobrobit i zaštitu životinja u Europskom parlamentu. Taj je azil, inače, jedan od samo šest "no kill" azila u Hrvatskoj, od ukupno 29 registriranih. Životinje ne usmrćuju, nego ih isključivo udomljavaju. - U našoj anketi u siječnju više od 10.000 građana izjasnilo se protiv usmrćivanja zdravih pasa i mačaka nakon što prođe 60 dana od njihova boravka u azilu. Uputio sam i pismo ministru Tomislavu Tolušiću da se sporna odredba ukloni iz novoga Zakona o zaštiti životinja jer građani u Hrvatskoj ne žele da njihov novac odlazi na ubijanje životinja, već na zbrinjavanje i udomljavanje – istaknuo je Škrlec. Naime, važeći Zakon o zaštiti životinja omogućava usmrćivanje životinja nakon 60 dana provedenih u skloništu, što izaziva goleme polemike i protivljenja u javnosti. - "No kill" skloništa troše dobivena sredstva razumno, zbrinjavaju i udomljavaju znatno veći broj životinja za puno manje uloženih financijskih sredstva. Najvažnije je da skloništa budu neprofitna, čime će zaposlenici biti motivirani provoditi Zakon, a ne čekati određeni broj dana kako bi životinje mogli usmrtiti. Usmjeravanje na kontrolu mikročipiranja, programe kastracije, sustavno oglašavanje životinja i edukaciju može uroditi financijskom uštedom, a racionalnijim trošenjem novaca spriječit će se uzrok problema umjesto rješavanja posljedica. Time se postiže i smisao Zakona o zaštiti životinja, a to je štititi životinje, a ne propisima olakšati i opravdati njihovo ubijanje. Sva skloništa u Hrvatskoj trebala bi biti no kill skloništa - poručuje Škrlec. Iz njegova ureda očekuju kako će prijedlog novog Zakona o zaštiti životinja, kojim se ukida sporna odredba o usmrćivanju životinja, ući u daljnju proceduru i naći se na glasovanju u Vladi i Saboru već tijekom ovog mjeseca. Davor Škrlec donirao je i hranu za pse te sredstva za cijepljenje štićenika osječkog azila. 