Američki ministar obrane Ashton Carter upozorio je u nedjelju kako borba za Raqu, uporište Islamske države u Siriji, "neće biti laka". "Pokušaji izolacije, te naposljetku oslobađanja Raqe su idući koraci u planu pohoda naše koalicije", priopćio je Carter. "Kao i u Mosulu, borba neće biti laka i očekuje nas mnogo teškog rada, no to je potrebno za nestanak izmišljenog kalifata Islamske države (IS), te za onemogućavanje sposobnosti te skupine da izvodi napade protiv SAD-a, naših saveznika i partnera", istaknuo je američki ministar. "Međunarodna koalicija će nastaviti činiti što može kako bi pomogla lokalnim snagama u Iraku i Siriji da IS-u nanesu trajan poraz koji zaslužuje", zaključio je Carter. Njegovo priopćenje objavljeno je u vrijeme u kojem su kurdsko-arapske snage uz pomoć SAD-a pokrenule ofenzivu na Raqu, neslužbeni glavni grad IS-a. Time se želi stvoriti pritisak na džihadiste koji istovremeno od iračke vojske brane Mosul. Početak napada Sirijskih demokratskih snaga (SDF) dogodio se paralelno s trećim danom borbi unutar Mosula između iračkih snaga i militanata IS-a. Ta dva grada su posljednja velika uporišta pod kontrolom IS-a nakon što su džihadisti u protekloj godini doživjeli niz poraza diljem Iraka i Sirije. Američka koalicija daje podršku objema operacijama, nadajući se da će to biti završni udarac samoprozvanom kalifatu kojeg je ta skupina proglasila sredinom 2014. U operaciji započetoj kasno u subotu, nazvanoj "Gnjev Eufrata", uključeno je oko 30 tisuća boraca.