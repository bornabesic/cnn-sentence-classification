Foto: Index  DRAGAN MARKOVINA, lider Nove ljevice, pozvao je birače ljevice u Splitu da u nedjelju ostanu kod kuće i sruše izlaznost ispod 40 posto. U drugom krugu Splićani će gradonačelnika birati između Željka Keruma i kandidata HDZ-a Andre Krstulovića Opare. "Split će u nedjelju voljom većine onih koji budu izašli na izbore, dobiti novog gradonačelnika. Tragedija u kojoj se kao ljevica nalazimo je ta da u izboru između Keruma i Opare ne postoji manje loše rješenje. Jedan je, i kao tajkun i političar, strukturni proizvod HDZ-a i predstavlja lokalni problem, dok je drugi reprezent najveće pošasti koja je zadesila društvo, državu i Split. Mislimo, naravno, na HDZ. Ta stranka u finalu ima dva svoja kandidata i nema nikakvog racionalnog načina da se itko tko razmišlja lijevo opredijeli za jednog od njih. Stoga su tragične tvrdnje o Kerumu kao vođi splitske ljevice, jer je taj čovjek mnoge splitske i dalmatinske radnike te male i srednje poduzetnike zavio u crno, što je činjenica koju svi znaju, uključujući i lokalne SDP-ovce. Povrh svega pretvorio je prekrasan modernistički i mediteranski Perkovićev hotel Marjan u neuglednu staklenu kocku koja s arhitektonskom baštinom Split nema nikakve veze"; smatra Markovina.  "Opara je od prvog dana u HDZ-u" Tragičnim smatra i tvrdnje kako je Opara pristojan kandidat. "Radi se o čovjeku koji je od prvog dana u HDZ-u. Svo vrijeme je podržavao politiku stranke, njegujući nacionalizam kao neupitnu vrijednost, pozdržavao je i sve izmjene GUP-a koje su dovele do kaosa. Opara se nije izjasnio ni o jednom konkretnom pitanju, ali je našao vremena da se s Kerumom natječe tko bi odlučnije cenzurirao nepoćudne predstave na Marulićevim danima. Njegova ključna teza o poželjnoj vertikali vlasti predstavlja najveću opasnost po Split jer to znači da je HDZ spreman provesti u Splitu sve što je naumio. Pozivamo stoga sve birače ljevice da u nedjelju ostanu kući i sruše izlaznost ispod 40 posto te tako pokažu što misle o ovakvom tipu izbora", pozvao je Markovina.