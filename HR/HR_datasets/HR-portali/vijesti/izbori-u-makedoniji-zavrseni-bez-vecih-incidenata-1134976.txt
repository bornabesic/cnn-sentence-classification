Prema prvim neslužbenim rezultatima, na izvanrednim parlamentarnim izborima u Makedoniji, makedonska konzervativna stranka VMRO-DPMNE nalazi se u vodstvu nakon što je prebrojano nešto manje od polovice glasova birača, objavilo je izborno povjerenstvo.  VMRO-DPMNE bivšeg premijera Nikole Gruevskog osvojio je 41 posto glasova, dok su oporbeni socijaldemokrati (SDSM) Zorana Zaeva osvojili 36,6 posto glasova, navelo je izborno povjerenstvo. Preliminarni rezultati temeljeni su na 499,999 prebrojanih glasova. Kako je od oko 1,7 milijuna građana s pravom glasa na izbore izašlo oko 66 posto birača, prebrojani glasovi odnose se na oko 44 posto birača.  SDSM je pobijedio u većim gradovima, dok je VMRO-DPMNE ostvario znatno bolji rezultat u manjim sredinama. Prijevremeni parlamentarni izbori završili su bez izvješća o većim incidentima, premda su promatrači javljali o manjim nepravilnostima.  I jedni i drugi proglasili pobjedu I VMRO-DPMNE i SDSM proglasili su pobjedu na izborima jer obje te stranke imaju šansu formirati vladu. Vođa opozicije i predsjednik stranke SDSM, Zoran Zaev, kazao je za Večernji list kako je spreman preuzeti odgovornost i biti mandatar za formiranje nove makedonske vlade. - Večeras Makedonija slavi život jer došlo je do promjene vlasti i Makedonija će se približi EU-u - kazao je Zaev. Isto tako, i  VMRO-DPMNE je spreman za formiranje vlade. Glasnogovornik stranke, Ivo Kotevski kazao je za Večernji list kako je njihova stranka pobijedila te da se nada da će ovog puta, opozicija skupiti snagu i priznati poraz te biti konstruktivna opozicija što će pružiti šansu Makedoniji da konačno krene dalje i posveti se reformama i prosperitetu.   Ovi prijevremeni izbori dogovoreni su prije 18 mjeseci, no dvaput su otkazani jer je opozicija ustrajala na reformama kojima bi se eliminirao barem dio sivih zona za koje tvrdi da su Nikoli Gruevskom i VMRO-DPMNE omogućili da manipuliraju i pobjeđuju na svim izborima od 2006. godine. >> U Makedoniji zabranili emitiranje srpske glazbe 