Petar Pripuz, zagrebački poduzetnik i suvlasnik C.I.O.S.-a, najveće hrvatske tvrtke za otkup i preradu otpada, jučer se ponovno našao na udaru policije i USKOK-a. No, zasad je izbjegao formalno uhićenje, jer se od utorka navečer nalazi na bolničkom liječenju u zagrebačkoj bolnici Sveti Duh. Stoga ga službenici PN USKOK-a, koji su jučer rano ujutro pokucali na vrata njegove vile na Pantovčaku, nisu zatekli kod kuće. No, pretres kuće ipak su obavili, dok su istovremeno druge policijske ekipe uz odgovarajuće sudske naloge krenule i u pretrese njegove tvrtke CE-ZA-R iz sastava C.I.O.S.-a, kao i u pretrese domova još 12 suosumnjičenih osoba, među kojima je i Pripuzov sin Ante Pripuz iz Uprave CE-ZA-R-a. Kako doznajemo, višemjesečno istraživanje poslovanja Pripuzovih tvrtki rezultiralo je kaznenom prijavom koju je u suradnji s policijom podnio Samostalni sektor za otkrivanje poreznih prijevara Ministarstva financija. Temeljem te prijave PN USKOK jučer je po nalogu USKOK-a krenuo u akciju uhićenja osumnjičenika. Iako zasad nema službenih informacija, Jutarnji list doznaje da se Petra Pripuza tereti da je ostale povezao u zločinačko udruženje te uz njihovu pomoć počinio niz kaznenih djela zloupotrebe u gospodarskom poslovanju i utaje poreza. Konkretno, sumnjiči ga se da je organizirao izvlačenje novca iz CE-ZA-R-a kroz fiktivno poslovanje s cijelim kolopletom tvrtki te da je tako u posljednjih pet godina zajedno s pomagačima izvukao blizu 100 milijuna kuna gotovine. Pritom je, prema optužbi istražitelja, značajno umanjivao porezne osnovice i tako izbjegao plaćanje oko 20 milijuna kuna PDV-a i poreza na dobit. Zanimljivo je da je Petar Pripuz završio u bolnici baš večer uoči planiranog uhićenja. Kako nam je rekao njegov odvjetnik Anto Nobilo, Pripuz je nedavno bio na operaciji u inozemstvu jer je imao određenih srčanih tegoba. Upravo je zbog toga i sada, dodao je Nobilo, hospitaliziran u Hrvatskoj. U svakom slučaju, Pripuz je u bolnicu Sveti Duh zaprimljen u utorak navečer oko 22 sata te je zadržan na liječenju. No, ako USKOK nakon otvaranja istrage za njega predloži, a nadležni sudac istrage odredi istražni zatvor, on bi za dan, dva ipak mogao završiti iza rešetaka, ali ne u zatvoru Remetinec nego u zatvorskoj bolnici u Svetošimunskoj ulici. Uhićenje je, kako doznajemo, izbjegao i njegov suosumnjičeni sin Ante Pripuz. Iste večeri kada je njegov otac zaprimljen u bolnicu, Anti Pripuzu izgubio se svaki trag. Prema neslužbenim informacijama, on je posljednji put viđen kako automobilom ulazi u podzemnu garažu jedne zgrade s teretanom na području Črnomerca. Auto je ostao parkiran u garaži sve do jutra, u njemu je pronađen i mobitel Ante Pripuza, ali osumnjičenoga više nije bilo u blizini. Prema svemu sudeći, policija je uoči uhićenja nadzirala dvojicu osumnjičenika, između ostaloga kako bi spriječila da u posljednji trenutak napuste zemlju. No, obojica su im, svaki na svoj način, ipak izmigoljila iz ruku. Ostalih 11 osumnjičenika, osnivači, direktori i stvarni voditelji poslovanja niza tvrtki iz raznih dijelova Hrvatske upletenih u sporno “poslovanje”, uhićeni su i trebali su tijekom jučerašnjeg dana biti dovedeni na ispitivanje u prostorije USKOK-a u Zagrebu. Radi se o Mati Jurišiću i Vesni Knežević iz tvrtke Reciklažno dvorište iz Podstrane, Zdeslavu Rimcu iz tvrtke Crni i obojeni metali, Jakši Michieli Tomić i Anti Ljubičiću koji su, prema optužbi, kontrolirali tvrtke Appello, Kozari metali, Ekopirc metali, Vasmark stil i Somer separacija. Tu su i osumnjičeni knjigovođa Miro Ćurčić, Markica Bajić iz tvrtke Hladnjak, te Vjekoslav Knežević, Goran Paštar, Ivan Nakić i Stipe Buljubašić iz ranije spomenutih tvrtki. Prema sumnjama istražitelja, CE-ZA-R je između ostaloga imao viškove metalnog otpada, ali ih nije kao takve evidentirao u svom poslovanju, nego ih je preko spomenutih osumnjičenika i njihovih tvrtki prikazivao kao nove nabave, izrađujući fiktivne fakture i drugu potrebnu dokumentaciju. Tako su lažno prikazali, prema optužbama USKOK-a, da je tvrtka Appello 2012. i 2013. godine prodala Reciklažnom dvorištu metalni otpad u vrijednosti od oko 5,6 milijuna kuna, a CE-ZA-R-u vrijednosti od oko 20 milijuna kuna. Sve su te fakture uredno plaćene, a potom su osumnjičenici, kako ih se tereti, gotovo cjelokupna uplaćena sredstva podigli s računa u gotovini i međusobno podijelili novac. Gotovo identična priča odigrana je, tvrde istražitelji, i preko tvrtke Crni i obojeni metali Zdeslava Rimca. Iako nije bilo nikakve isporuke robe, Rimac je CE-ZA-R-u od 2013. do 2015. fakturirao isporuku metalnog otpada u vrijednosti od čak 54 milijuna kuna. Petar i Ante Pripuz odobravali su plaćanje po tim fakturama, a Rimac je na koncu, prema optužbi, podigao s računa više od 50 milijuna kuna i predao ih, preko šefa Reciklažnog dvorišta, Pripuzima. Istražitelji su na temelju prikupljenih podataka došli do zaključka da su osumnjičenici lani i preklani osnovali nekoliko tvrtki praktično s isključivim ciljem da posluže za prikrivanje izvlačenja novca iz CE-ZA-R-a. Tako su tvrtke Kozari metal, Hladnjak, Vasmark stil, Somer separacija i Ekopirc metali prikazani kao isporučitelji metalnog otpada tvrtki Retrovizor koju je vodio Zdeslav Rimac. A Retrovizor je navodno kupljeni metalni otpad potom prodavao CE-ZA-R-u. Tako je CE-ZA-R Rimčevu Retrovizoru 2015. i 2016. godine isplatio ukupno blizu 36 milijuna kuna. Glavninu tih sredstava Retrovizor je iskoristio za plaćanje tvrtkama od kojih je navodno nabavio metalni otpad, s čijih su računa na koncu podizali gotovinu. Pored pribavljene dokazne dokumentacije, istražitelji svoje optužbe navodno temelje i na izjavama određenih osoba koje su iskorištene za formalno osnivanje i upravljanje tvrtkama preko kojih je izvlačen novac, ali i na materijalima prikupljenima tijekom provođenja tajnog praćenja i prisluškivanja osumnjičenih osoba. C.I.O.S. grupa posluje redovno i u skladu sa svim zahtjevima regulativeNeovisno o provođenju istražnih radnji PNUSKOK, sve članice C.I.O.S. grupe nastavljaju s redovnim poslovanjem i ispunjavanjem ugovornih obveza, stoji u priopćenju koje je jučer medijima poslala tvrtka. Možemo potvrditi da Uprava C.I.O.S. grupe surađuje s istražiteljima, a poslovanje grupe je stabilno i transparentno, usklađeno sa svim zahtjevima regulative. U proteklim godinama nad poslovanjem članica grupe provođeni su brojni inspekcijski nadzori svih nadležnih institucija, prema čijim je rješenjima uvijek postupano bez iznimke. Samo u posljednje tri godine tvrtke C.I.O.S. grupe imale su 15 nadzora poreznih tijela, a inače, prilikom financijskih i poslovnih transakcija kompletna propisana dokumentacija stavlja se na uvid nadležnim tijelima. Samo u 2016. godini članice C.I.O.S. grupe, koje zapošljavaju 1600 ljudi, uplatile su više od 60 milijuna kuna poreza u državni proračun. Bio je uhićen i 2014. godine u aferi Agram, ali je brzo puštenPetar Pripuz već je bio uhićen i pritvoren u listopadu 2014. godine u aferi Agram, zajedno sa zagrebačkim gradonačelnikom Milanom Bandićem. USKOK ga je u međuvremenu i optužio, optužnica još nije potvrđena na sudu, da su Bandić, Slobodan Ljubičić i Željko Horvat na njegovo traženje naložili dodjelu poslova zbrinjavanja otpada CE-ZA-R-u i C.I.O.S.-u, čime je gradskoj Čistoći prouzročena šteta od oko 2,4 milijuna kuna. Pripuz je u toj aferi vrlo brzo izišao iz istražnog zatvora nakon što je uplatio jamčevinu od 7,7 milijuna kuna. Sada USKOK tereti Pripuza za izvlačenje najmanje 98 milijuna kuna iz CE-ZA-R-a temeljem fiktivnih faktura. Suosumnjičeno je još 12 osoba, među kojima je i njegov sin Ante Pripuz.  Prikazujući kao troškove fiktivne nabave metalnog otpada neosnovano je umanjena osnovica za obračun poreza tvrtke CE-ZA-R, čime je, prema optužbi, izbjegnuto plaćanja više od 20 milijuna kuna PDV-a i poreza na dobit.