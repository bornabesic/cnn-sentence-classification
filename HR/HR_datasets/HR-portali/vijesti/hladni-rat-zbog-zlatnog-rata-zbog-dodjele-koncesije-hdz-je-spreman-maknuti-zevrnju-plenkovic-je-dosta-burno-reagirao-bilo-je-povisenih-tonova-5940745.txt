Zlatku Ževrnji, HDZ-ovu aktualnom splitsko-dalmatinskom županu koji na ovim lokalnim izborima u svibnju pokušava osvojiti još jedan mandat, opasno se zatresla fotelja nakon što je županija odlučila koncesiju za Zlatni rat u Bolu na Braču dati privatnoj tvrtki za koju se vjeruje da je bliska HDZ-ovoj struji oko zamjenika predsjednika stranke Milijana Brkić. Ževrnji sada visi kandidatura za još jedan mandat župana, a ono što nam kaže nekoliko sugovornika u stranci, i u Zagrebu i u Dalmaciji, jest to da bi njegova sudbina mogla ovisiti o tome kakvu će odluku po pitanju Zlatnog rata donijeti Povjerenstvo koje je osnovalo Ministarstvo pomorstva, prometa i infrastrukture. Bude li odluka takva da se natječaj za koncesiju poništava, to će značiti da Ževrnja nije bio u pravu i onda bi HDZ mogao napraviti drastičan potez i manje od mjesec dana prije izbora zamijeniti Ževrnju novim kandidatom za župana. - Čeka se Butkovićeva odluka, a nakon toga će se odlučivati što sa Ževrnjom. Činjenica jest da je HDZ-u to pred izbore jako naštetilo, a najviše Ževrnji - kaže nam jedan sugovornik blizak vrhu stranke. “Premijer nije znao što se sprema za Zlatnim ratom, a kada je saznao bio je jako ljut. Odmah je sazvao utjecajne članove stranke na kojem je Vladimir Šeks predložio da se pokrene nadzor”, rečeno je Jutarnjem iz vrha HDZ-a. Oleg Butković, ministar prometa, kako doznajemo, u ponedjeljak bi trebao doći u Split. Činjenica je da Žervnju mnogi krive za nastalu situaciju. Otežavajuća okolnost mogla bi biti i dodjela koncesije za plažu Bene koju je dobio Željko Kerum. Jedni u HDZ-u, pak, misle da je Ževrnja jak HDZ-ov kandidat da bi ga tek tako maknuli, dok drugi ipak ostavljaju tu mogućnost otvorenom, no ono u čemu se svi slažu jest to da bi njegova daljnja budućnost doista mogla ovisiti o upravnom nadzoru koji je naložio sam premijer Andrej Plenković. Koliko god se i HDZ-ov kandidat za gradonačelnika Andro Krstulović Opara pokušava maknuti iz ove priče, koja doista nema veze s njim, to i njemu u kampanji šteti i politički protivnici ga napadaju zbog toga. Zato bi i njemu bilo dobro da se priča što prije zaključi, kako god se završila, sa Ževrnjom ili bez njega u utrci za župana. - Plenković je dosta burno reagirao i čak je bilo i povišenih tonova u razgovoru sa Ževrnjom - kaže nam jedan poznati HDZ-ovac, dok drugi komentira da je vertikala koju je Krstulović Opara uspostavio sa Zagrebom očito proradila. Naši sugovornici ne mogu ni shvatiti zašto je Ževrnja sam sebi iskopao rupu pred izbore, posebice zato što uživa veliku potporu javnosti, u anketama ima oko 37 posto podrške i daleko je ispred svojih konkurenata Mire Bulja iz Mosta i Arsena Bauka iz SDP-a. No, s druge strane Ževrnja je prije pobjeđivao u prvom krugu i trenutni rejting za njega i nije baš toliko povoljan. Naime, uđu li u drugi krug Ževrnja i Miro Bulj, borba će biti posve neizvjesna jer bi za Bulja moglo glasati i lijevo i desno biračko tijelo jer SDP sigurno neće pozvati svoje birače da glasaju za HDZ. Ako, pak, doista dođe do odluke da se Ževrnju zamijeni, u kuloarima se već spominju mogući nasljednici. Četiri su osobe za koje u HDZ-u kažu da su kvalitetni kadrovi iz Splitsko-dalmatinske županije, a koji bi mogli pomoći HDZ-u da i nakon 24 godine zadrži ovu županiju. Među njima se izdvaja bivši dugogodišnji gradonačelnik Solina i jedan od aktivnijih saborskih zastupnika Blaženko Boban. On najbolje kotira jer se ne kandidira na ovim izborima. Tu je još i mladi gradonačelnik Trilja Ivan Šipić, tu je i još mlađi načelnik Općine Klis Jakov Vetma te predsjednik splitskog HDZ-a Petar Škorić. Međutim, Boban ima najveće šanse jer ostala trojica već imaju svoja zaduženja; Šipić i Vetma se ponovno kandidiraju na izborima, a na Škorića ozbiljno računa Krstulović Opara i vidi ga kao budućeg predsjednika splitskog gradskog vijeća. U Povjerenstvu je troje djelatnika nadležnog ministarstva i njima je povjereno vođenje upravnog nadzora, doznajemo od državne tajnice za more, Maje Markovčić Kostelac, a oni će i donijeti konačnu presudu o Zlatnom ratu. Riječ je o pomoćniku ministra Anđelku Petriniću, načelnici Sektora za upravljanje pomorskim dobrom Nini Perko te pravniku u Ministarstvu Krešimiru Akrap koji su od Splitsko-dalmatinske županije već preuzeli natječajnu dokumentaciju. - Vjerujemo da bismo rezultate mogli imati sredinom sljedećeg tjedna - najavila je Markovčić Kostelac te pojasnila da se trenutno provodi nadzor samo nad Zlatnim ratom, ali... - Ministarstvo trenutno provodi nadzor samo nad postupkom dodjeljivanja koncesije za Zlatni rat, ne i za splitsku plažu Bene. Ipak, ne isključujemo mogućnost da se nadzor proširi i na neke druge postupke dodjeljivanja koncesija - potvrdila je Markovčić Kostelac. Jutarnji je jučer od Splitsko-dalmatinske županije zatražio studiju gospodarske opravdanosti koju je u sklopu svoje ponude županiji predala pobjednička tvrtka Sport B u vlasništvu Davora Matijevića iz Zagreba. Iz nje bi se, naime, trebala moći iščitati vizija pobjedničke tvrtke za upravljanje Zlatnim ratom, no  privremeni pročelnik Upravnog odjela za turizam županije Stipe Čogelj tvrdi da nam zahtjev ne mogu ispuniti “jer nemamo svojstvo stranke u predmetnom postupku”. Iz Ministarstva prometa su poručili da će dokumentacija biti javna jednom kad odluka o dodjeli koncesije postane pravomoćna. Kako nam je u kratkom telefonskom razgovoru pojasnio predstavnik tvrtke Kamen sreće koja je na natječaju odbijena zbog “neadekvatnih vizuala ležaljki”, oni tu obavijest još nisu zaprimili, no čim stigne - poslat će žalbu.  Ževrnja: Riječ je o prvoaprilskoj šaliRekao bih da su te prvoaprilske, prvotravanjske šale daleko iza nas i zaista je smiješno i nedopustivo od gospodina Grmoje da se miješa u tuđe stvari - rekao je Ževrnja za Hinu, odgovorivši na izjave Nikole Grmoje koji je javno rekao da se priča da HDZ odustaje od svog kandidata zbog Zlatnog rata. Plenković: 'Meni je najvažnije da riješimo situaciju s Bolom'Predsjednik HDZ-a Andrej Plenković je u petak u Slavonskome Brodu na novinarska pitanja o koncesiji za Zlatni rat i može li se dogoditi da HDZ odustane od kandidature Zlatka Ževrnje za splitsko-dalmatinskog župana, kao što je to rekao Nikola Grmoja, odgovorio da ne bi komentirao izjave drugih političara te da je njemu najvažnije da se riješi "situacija s Bolom." "Ne bih se upuštao u komentare drugih političara, ono što je važno je da sam naložio upravni nadzor Ministarstvu mora, prometa i infrastrukture da se vidi kako je proveden taj natječaj i sama odluka s tim u vezi koju je donijela županijska skupština.  Brač, Bol, Zlatni rat zaslužuju transparentan proces i to je na čemu i inzistiram. Vidjet ćemo kada povjerenstvo koje radi vrlo intenzivno u ministarstvu i donese svoju odluku kako ćemo dalje", rekao je Plenković odgovarajući na pitanje o zahtjevu Mosta da se preispita davanje bolske plaže Zlatnog rata na 15-godišnje gospodarenje zagrebačkoj tvrtki "Sport B" d.o.o .  Na dodatno novinarsko pitanje može li se zbog "bolskog slučaja" dogoditi da HDZ odustane od kandidature Zlatka Ževrnje za splitsko-dalmatinskog župana, kao što je danas u Hrvatskome saboru rekao Nikola Grmoja, Plenković je odgovorio: " Meni je najvažnije da riješimo situaciju s Bolom."