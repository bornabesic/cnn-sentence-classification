Nakon što je Dragan Lozančić podnio ostavku na mjesto ravnatelja Sigurnosno-obavještajne agencije, potpuno su nestali razlozi zbog kojih je predsjednica Kolinda Grabar-Kitarović potpisala njegovu smjenu. Nakon sjednice saborskog Odbora za unutarnju politiku i nacionalnu sigurnost, njegov predsjednik Ranko Ostojić rekao je da Lozančić odlazi na novu dužnost bez mrlje u karijeri. No treba podsjetiti da se u priopćenju Ureda predsjednice u kojem se obrazlaže zašto je predsjednica potpisala njegovu smjenu navodi da je Lozančić povrijedio Zakon o sigurnosno-obavještajnom sustavu. Ta teška optužba je Lozančićevom ostavkom naprosto izbrisana. No, može li se povreda zakona samo tako izbrisati i zbog čega predsjednica ništa nije poduzela ako je imala saznanja da je šef SOA-e kršio zakon? Vlatko Cvrtila, stručnjak za sigurnosnu politiku, smatra da je morala od Ureda Vijeća za nacionalnu sigurnost ili Odbora za nacionalnu sigurnost zatražiti nadzor rada službe ili, ako je smatrala da je bilo elemenata kaznenog djela, Lozančića prijaviti Državnom odvjetništvu. “Neprijavljivanje kršenja zakona također je kršenje zakona”, naglašava Cvrtila. Naši drugi sugovornici tvrde da predsjednica u tom trenutku nije mogla zatražiti nadzor UNVS-a jer je istodobno smijenila ravnatelja Ureda Ivicu Panenića. Smatrala ga je odgovornim da je, iako je znao da Lozančić krši zakon, ništa nije poduzeo i tako ga štitio. No, pošto je krajem mjeseca na mjesto ravnatelja UNVS-a došao novi ravnatelj Pjer Šimunović, mogla je od njega zatražiti da krene u nadzor rada, naglašavaju naši sugovornici. Bivši premijer i predsjednik SDP-a Zoran Milanović rekao je da je predsjedničino ponašanje neozbiljno i neodgovorno.Kako neslužbeno doznajemo, predsjednica Lozančiću stavlja na teret uspostavljanje suradnje s jednom stranom obavještajnom službom a da o tome nije obavijestio VNS, zataškavanje informacija koje je davao bivšem premijeru Milanoviću te curenje podataka o djelatniku SOA-e Mariju Maliću.