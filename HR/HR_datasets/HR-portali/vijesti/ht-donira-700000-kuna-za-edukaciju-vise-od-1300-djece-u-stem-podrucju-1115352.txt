Hrvatski Telekom predstavio je projekte koji su u sklopu ovogodišnjeg jedanaestog natječaja „Zajedno smo jači“ osvojili donacije u iznosu od po 350.000 kuna. Riječ je o projektima „Internet of Things u hrvatskim osnovnim školama 2016.” i “Campus”, zahvaljujući kojima će čak 1300 djece imati priliku educirati se u STEM području (znanost, tehnologija, inženjerstvo i matematika). Ove je godine ukupan iznos donacije od 700.000 kuna podijeljen na dvije kategorije – Nove tehnologije i Znanost. U svakoj je izabran po jedan pobjednički projekt koji će zahvaljujući  dodijeljenoj donaciji moći realizirati niz aktivnosti za djecu i mlade, kako bi ih se kroz igru uvelo u svijet znanosti. Projektima će svoj doprinos u vidu znanja i iskustva dati i sami zaposlenici HT-a. “HT je jedan od ključnih pokretača hrvatske ekonomije, svojim poslovanjem podržavamo više od 27 tisuća radnih mjesta u Hrvatskoj i ostvarujemo gotovo 60% ukupnog izvoza hrvatskog ICT sektora. Time doprinosimo većoj kvaliteti ljudskog kapitala, jer je olakšana komunikacija, a informacije i nove metode učenja su sve dostupnije. Ulaganje u STEM edukaciju mladih stručnjaka dio je naše dugoročne strategije razvoja, jer je upravo pravilno i svrhovito obrazovanje sadašnjih i budućih naraštaja preduvjet za razvoj cjelokupnog društva i ekonomije“, rekao je na predstavljanju predsjednik Uprave Hrvatskog Telekoma Davor Tomašković. Pored ulaganja kroz program „Zajedno smo jači“, HT kao tržišni lider i tehnološka kompanija i inače kontinuirano surađuje s akademskom zajednicom i studentima kroz stipendije te uključivanjem zaposlenika u STEM aktivnosti. 850 djece učit će Logo programiranje i primjenu IoT tehnologija Projekt „Internet of Things u hrvatskim osnovnim školama 2016.” Omogućit će razvijanje učeničkog i nastavničkog potencijala u području robotike kroz prethodno utemeljenu Croatian Makers robotičku ligu, a njegov nositelj je udruga Institut za razvoj i inovativnost mladih. Provodi se u dvije faze: u prvoj se radi izravno s ukupno 55 osnovnih škola i oko 550 učenika, dok će u drugoj fazi desetak najboljih mentora iz tih škola postati ambasadori projekta i provoditi dodatne radionice s još oko 300 učenika koji nisu bili uključeni u prvu fazu. “Izrazito smo sretni što nas je HT odabrao kao partnera u projektu Zajedno smo jači u području STEM, koliko zbog značajne financijske potpore, toliko i opće važnosti HT-a kao partnera koji s nama dijeli razumijevanje značaja STEM edukacije. Ona je jezgra svakog suvremenog kurikuluma. U hrvatskom slučaju, iskorak djece u suvremenost koju tehnologije u STEM edukaciji nude jako je bitna, jer usmjerava na budućnost, umjesto na prošlost”, pojasnio je Nenad Bakić, osnivač Instituta za razvoj i inovativnost mladih. Starije dobne skupine djece u sklopu ovoga projekta moći će se kreativno izraziti kroz konkretnu primjenu tehnologije Internet of Things (Internet stvari), kojom se uređaji za svakodnevnu uporabu povezuju u pametne mreže i tako rješavaju konkretni problemi poput automatizacije kuće i poslovnih prostora, pomoći osobama s invaliditetom, očuvanja energije i slično. Mlađoj djeci namijenjen je drugi dio projekta u kojem će kroz interaktivnu implementaciju učiti Logo programiranje. Radionice projekta“Campus” moći će pohađati čak trostruko više djece Zahvaljujući HT-ovoj donaciji projektu „Campus”, Astronomsko društvo Višnjan kao nositelj projekta moći će opremiti svoj interdisciplinarni Laboratorij za biologiju, kemiju i astrobiologiju  (LABOS) te čak utrostručiti broj učenika osnovnih škola koji će pohađati radionice i škole u kampu. Tako će se u kampu ubuduće moći educirati i do 450 djece, kao i nastavnici, mentori, asistenti i volonteri koji se bave radom s mladima u STEM područjima. Projekt je razvijen u sklopu Znanstveno-edukacijskog centra Višnjan. „Dobrobit našeg društva ovisi o tehnologiji i znanosti, a mi koji se bavimo edukacijom svjedočimo kako za ta područja itekako postoji interes djece. Ovom su donacijom djeca, njihovi roditelji, mentori i volonteri pronašli partnera u Hrvatskom Telekomu, tehnološkog lidera koji razumije važnost tehnološke i znanstvene izvrsnosti za razvoj zajednice. Naši programi trebali bi biti okosnica razvoja sustava u kojem bi se svakom zainteresiranom djetetu omogućilo da pokuša biti znanstvenik ili tehnolog te potom donese odluku o odabiru karijere u tom području“, rekao je osnivač Astronomskog društva Višnjan Korado Korlević. U dosadašnjih jedanaest godina Hrvatski Telekom je natječajem “Zajedno smo jači” s više od devet milijuna kuna podržao 240 vrijednih projekata. U sklopu ovogodišnjeg natječaja „Zajedno smo jači“ zaprimljeno je čak 39 prijava u dvije navedene kategorije, a među njima su se tražili oni koji na najbolji način promiču STEM edukaciju među osnovnoškolcima. Zaposlenici HT Grupe internom selekcijom odabrali su po pet finalista iz svake kategorije, a konačne pobjednike odabrao je stručni žiri koji su činili predstavnici Hrvatskog Telekoma te stručnjaci iz nadležnih institucija i udruga. Za više informacija posjetite službene stranice natječaja: www.zajednosmojaci.hr >> Rotary klub Zagreb Centar pomaže Glini   