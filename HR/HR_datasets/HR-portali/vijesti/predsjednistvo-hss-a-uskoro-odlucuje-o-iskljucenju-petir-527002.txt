Hrvatska zastupnica u Europskom parlamentu HSS-ova Marijana Petir mogla bi uskoro biti isključena iz stranke, a odluku o tome donijet će stranačko Predsjedništvo na svojoj sljedećoj sjednici, doznaje Hina u četvrtak u Hrvatskoj seljačkoj stranci (HSS). Glavni tajnik HSS-a Ilija Ćorić rekao je da će stranačko Predsjedništvo na sljedećoj sjednici raspravljati i o mogućnosti isključenja Marijane Petir iz HSS-a. Kada će biti sjednica Predsjedništva HSS-a još se ne zna, jer ju predsjednik stranke Krešo Beljak još nije sazvao, kaže Ćorić.    Podsjetio je da Petir nije poštovala odluku Glavnog odbora stranke koja se odnosila na prošle parlamentarne izbore, kada je odlučeno da HSS na izbore izađe s Narodnom koalicijom (SDP, HNS, HSS i HSU).