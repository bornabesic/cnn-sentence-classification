Odvjetnik Luka Mišetić, koji je u Haagu od optužbi za ratne zločine branio hrvatskog generala Antu Gotovinu u subotu se na Twitteru upustio u žustru debatu s novinarom Dragom Pilselom. Nakon što je napisao da je Pilsel 2004. godine 'dezinformirao javnost da je ICTY optužnica za Mrkonjić Grad stigla u Zagreb' dodao je da su optužbe o masakru u Mrkonjiću toliko neutemeljene da ih ICTY nije samo odbio procesuirati, nego nije ni sudovima u BiH dostavio materijale za istraživanje. - Oni koji optužuju da se masakr dogodio u Mrkonjiću nek konačno dostave dokaze. Onda ćemo vidjeti tko se treba sramiti kao u slučaju Gotovina, napisao je Mišetić koji je zatim dodao poveznicu na Pilselovu objavu na Twitteru u kojoj ovaj navodi kako se nalazi u posjetu groblju u Mrkonjić Gradu te da vodi razgovor s obiteljima žrtava masakra iz listopada 1995. godine. - Sramite se vi koji zločin negirate. Hoćemo pravdu, naveo je Pilsel koji je u sljedećoj objavi Mišetiću odgovorio na njegove prethodne navode kratkom rečenicom: 'Vi ste, Mišetiću, gnjida'. - Možete me bombardirati uvredama kao što ste bombardirali sinagogu Molotovljevim koktelom. Ali opet ću inzistirati na dokaze, uzvratio je Pilselu Mišetić. U nastavku donosimo rekonstrukciju ostatka burnog dijaloga s Twittera. Pilsel: Fakat ste budala samo vi bulaznite o Molotovljevim koktelima. To je vaš nivo znanja i dokaza. Jadniče, dvostruka ste gnjida. Mišetić: U autoriziranom govoru u Mostaru 2007 g. sami ste tvrdili da ste bacali Molotovljev koktel na sinagogu. Pilsel: Kamen, budalo, ne Molotovljev koktel. Mišetić: Pitanje za Vas g. Pilsel: jeste li lagali u Mostaru? Ili lažete sada? I kako čovjek može znati kada lažete i kad ne? Citiram vas: "One time we threw Molotov cocktails." Hoćete reći da se "Molotov cocktails" treba prevesti na hrvatski kao "kamen", jel? Pilsel: Majmune, nikada nisam bacio km. Mišetić: Dakle, u Mostaru lagali ste da ste bacali Molotovljeve koktele. Ponavljam pitanje: kako čovjek može znati kada lažete i kad ne?. Pilsel: Nikada to nisam rekao. Koji je vama kurac? Mišetić: Autorizirali ste transkript govora pred skupom u Mostaru u kojem piše da jeste. Kako Vas nije bilo sram lagati pred ljudima? Pilsel: Lagali ste o meni na haškom tribunalu. Niječete divljačke zločine u Mrkonjić Gradu, nikakav tekst iz Mostara ja nisam autorizirao. Vi ste idiot. Mišetić: Nisam "nijekao" zločine nego tražio dokaze za Vaše tvrdnje. ICTY nije utvrdio zločin, niti tražio da BiH nastavi s istragom, što objektivno ukazuje na nedostatak dokaza. Onaj tko optužuje, nek dokaže. Laži više neće proći. Tu je diskusija stala, a nedugo potom Mišetić je svoje pratitelje na Twitteru izvijestio da ga je Pilsel, kojega je nakon svega nazvao 'finim gospodinom', na toj društvenoj mreži blokirao.