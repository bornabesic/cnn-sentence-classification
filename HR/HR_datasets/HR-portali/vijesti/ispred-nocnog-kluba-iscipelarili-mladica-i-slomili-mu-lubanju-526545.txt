L. M. (20) nalazi se na Klinici za kirurgiju lica, čeljusti i usta KB Dubrava u Zagrebu s vrlo teškim i ozbiljnim ozljedama. Kako doznajemo, ima frakturu lubanje na čeonom dijelu, te, iako mu život nije direktno ugrožen, čeka ga teška operacija lica. Teško ozlijeđenog mladića pronašli su u nedjelju oko 1 sat ispred kluba Aquarius na zagrebačkom Jarunu. Vozilom Hitne pomoći prvo su ga prevezli u KBC Zagreb, no zbog prirode njegovih ozljeda ubrzo su ga prebacili u KB Dubrava, koja ima najbolji centar za maksilofacijalnu kirurgiju. I dok policija istražuje tko je i zašto pretukao mladića iz Zagreba, njegova prijateljica javnosti je putem Facebooka uputila apel. - Možda ovo nije mjesto za ovakve stvari. Ali dragi sugrađani i sugrađanke, molila bih vas za pomoć. U noći na nedjelju ispred kluba Aqauriusa na Adidas partiju napadnut je moj prijatelj bez imalo povoda jer se našao na krivom mjestu u krivo vrijeme. Dečko je odvezen sa hitnom u kritičnom stanju radi smrskane lubanje. Trenutno se nalazi u teškom stanju na traumatologiji te ide na operaciju. Molila bih sve koji su se u subotu nalazili u Aquariusu ili u tom trenutku prolazili, a imaju neke informacije o tome tko su osobe koje su mu nanijele teške tjelesne ozljede da se sa svim informacijama jave u inbox - napisala je u grupi Zakaj volim Zagreb. Napomenula je da je u pitanju život nečijeg sina, prijatelja i općenito ljudski život te zahvalila svima na pomoći. Iz policije nisu željeli davati druge informacije o događaju budući da obrada još traje.