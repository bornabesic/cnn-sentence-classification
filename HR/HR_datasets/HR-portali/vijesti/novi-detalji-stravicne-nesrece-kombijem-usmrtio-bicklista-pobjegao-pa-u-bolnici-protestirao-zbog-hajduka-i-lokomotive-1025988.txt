Vozač, koji je sinoć pritvoren nakon vađenja krvi u dubrovačkoj Općoj bolnici i davanja iskaza, je 1994. godine imao prometnu nesreću također sa smrtnim posljedicama, a u međuvremenu je imao još jednu nezgodu gdje su sudionici zadobili teške tjelesne povrede. Nakon prometne nesreće sa smrtnim posljedicama koja se dogodila jučer u popodnevnim satima na Vidikovcu iznad Dubrovnika, ne prestaju u javnosti izlaziti detalji o vozaču kamiona, zaposlenom kod tvrtke Georad iz Makarske, donosi Dubrovački dnevnik. Kako Dubrovački dnevnik neslužbeno doznaje, vozač kamiona je imao 1,18 promila alkohola u krvi, a ovo nije njegova prva prometna nesreća sa smrtnim posljedicama. Vozač, koji je sinoć pritvoren nakon vađenja krvi u dubrovačkoj Općoj bolnici i davanja iskaza, je 1994. godine imao prometnu nesreću također sa smrtnim posljedicama, a u međuvremenu je imao još jednu nezgodu gdje su sudionici zadobili teške tjelesne povrede. ‘Štooo, Hajduk je s Lokomotivom igrao samo jedan prema jedan,’ zapitao se pijani vozač u bolnici, koji je samo par sati ranije prednjim dijelom kamiona bezobzirno zgazio kanadskog 66-godišnjeg državljanina. Nakon tog stravičnog događaja njegov komentar je sablaznio i djelatnike Bolnice, ali i službenike Policije koji su ga u službenom automobilu dopratili na vađenje krvi i urina. Podsjetimo, vozač kamiona je nakon prometne nesreće pobjegao u nepoznatom pravcu, a policija je uputila molbu građanima da dojave ako vide crveni kamion makarskih registarskih tablica. Vozač je zaustavljen u blizini Slanog, te odveden u postaju Prometne policije u Dubrovniku gdje je nakon redovne procedure i zadržan. Makarska tvrtka Georad, čiji je zaposlenik uzrokovao nesreću, obavlja poslove iskopa na par dubrovačkih gradilišta, a prema informacijama kojima raspolaže Dubrovački dnevnik, upravo je vozač kamiona završio s poslom i krenuo s kamionom prema Makarskoj. Danas u popodnevnim satima, okrivljeni bi trebao biti odveden pred sud koji će dalje odlučiti o daljnjim mjerama. 