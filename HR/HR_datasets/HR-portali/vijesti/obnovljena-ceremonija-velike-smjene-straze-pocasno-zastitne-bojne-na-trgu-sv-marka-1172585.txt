Nakon 17 godina obnovljena je ceremonija Velike smjene straže koju su pripadnici Počasno-zaštitne bojne Oružanih snaga Republike Hrvatske izveli u subotu na Trgu sv. Marka pred Banskim dvorima, u sklopu programa obilježavanja Dana Oružanih snaga Republike Hrvatske, Dana Hrvatske kopnene vojske te 26. obljetnice utemeljenja Oružanih snaga Republike Hrvatske. Uz mnoštvo ljudi na Markovu trgu te u nazočnosti izaslanice predsjednice Republike i vrhovne zapovjednice OS RH Natalije Hmeline, predsjednika Hrvatskog sabora Gordana Jandrokovića, predsjednika Vlade Andreja Plenkovića, potpredsjednika Vlade i ministra obrane Damira Krstičevića, načelnika Glavnog stožera OS RH generala zbora Mirka Šundova te drugih visokih vojnih i civilnih uzvanika obnovljen je ceremonijal velike smjene straže. Pucanj topa s kule Lotrščak označio je početak ceremonije Velike smjene straže. Ona je prvi puta  izvedena 30. svibnja 1991. i redovno se izvodila sve do 1. listopada  2000. kada su je tadašnje vlasti ukinule.  Nakon sedamnaestogodišnje stanke tradicija se vraća na Trg sv. Marka gdje će se točno u podne izvoditi svake subote i blagdanima u razdoblju od 27. svibnja do 1. listopada. Uz glazbenu pratnju, smjene straže kreću iz prostora Banskih dvora i Kuševićeve ulice, a zatim nastavljaju Ćirilo-Metodskom ulicom.U ceremoniji koja traje petnaestak minuta sudjeluju tri časnika u crno-bijelim povijesnim odorama te 26 vojnika i dočasnika u crveno-crnim povijesnim odorama. Počasna postrojba odjevena je u svečane povijesne odore koje su zamišljene kao originalna kreacija po uzoru na svečanu magnatsku nošnju hrvatskih velikaša i virilista Hrvatskog sabora iz doba Banske Hrvatske, te odore hrvatskog nacionalnog i kulturnog pokreta iz 19. stoljeća.  Crvena boja odore za vojnike i dočasnike predstavlja tradicionalnu hrvatsku boju koju su hrvatske postrojbe nosile još u vrijeme pružanja otpora turskim osvajačima. Ceremonija Velike smjene straže prikazuje dnevnu smjenu stražarske posade koja se događala u vrijeme neposredno prije II. svjetskog rata, u doba Banovine Hrvatske. Odluku o ustrojavanju Počasne straže, kako je prozvana u vremenu stvaranja, donio je prvi hrvatski predsjednik dr. Franjo Tuđman. Zamišljena je kao počasna postrojba koja bi izvršavala protokolarne radnje za potrebe državnog vrha mlade, novonastale hrvatske države.  Prvo predstavljanje počasne postrojbe koju su prozvali Počasnom predsjedničkom gardom bilo je 28. svibnja 1991. u okviru postrojavanja postrojbi Zbora narodne garde na stadionu NK „Zagreb” u Kranjčevićevoj ulici, a 30. svibnja 1991. izvedena je prva ceremonija Velika smjena straže na Markovom trgu zagrebačkog Gornjeg grada. Postrojba koja sada izvodi ovu ceremoniju je Počasno-zaštitna bojna, pristožerna postrojba Glavnog stožera OS RH zadužena za izvršavanje protokolarnih i ceremonijalnih zadaća za potrebe državnog i vojnog vrha - Predsjednice Republike Hrvatske, Vlade Republike Hrvatske, Ministarstva obrane Republike Hrvatske, te zadaća zaštite i osiguranja vrhovne zapovjednice Oružanih snaga RH. Počasno-zaštitna bojna nastala je iz dijela 1. hrvatskog gardijskog zbora, a smještena je u vojarni "Tuškanac" u Zagrebu. Zapovjednik Počasno zaštitne bojne brigadir Elvis Burčul istaknuo je nakon smjene straže kako se ponovnim uvođenjem ove povijesne ceremonije vraćamo tradiciji. Naglasio je kako je riječ o najelitnijim i posebno izabranim pripadnicima OS RH, s posebno određenim karakteristikama koji su morali proći zahtjevne treninge i psihofizičke pripreme kako bi bili dio ove posebne postrojbe, koja obavlja ovako specifične zadaće.Pripadnici Počasno zaštitne bojne su i pred velikim brojem gledatelja na Trgu bana Jelačića održali vojno-akrobatsku vježbu kojom su prikazali niz ceremonijalnih radnji što su kombinacija počasnih i vježbovnih postupaka. Na predstavljanju prikazane su vojničke radnje i postupci, demonstrirana je psihofizička spremnost, vojnički izgled i držanje, te ujednačenost u postupcima pripadnika oružanih snaga RH.Vojno  akrobatska vježba za 2017. godinu sastoji se od 8 međusobno povezanih cjelina, a prvi put je vježba provedena 2006. godine na međunarodnoj smotri počasnih postrojbi u Miškolcu u Mađarskoj.  Vježbu izvode pripadnici Počasne satnije koji su izuzetno psihofizički pripremljeni, imaju visok stupanj koordinacije pokreta, brzinu, snagu i osjećaj za ritam. Visoki su od 183 do 187 cm i uzornog su vojničkog izgleda i držanja. Zapovjednik vojno akrobatske skupine izdaje zapovjedi glasom i dogovorenim signalima sabljom. Postupci se provode na dva načina, ujednačeno ili periodičnim slijedom. Osim vizualnog, vojno akrobatska vježba pruža i akustični doživljaj koji se postiže ujednačenim udarcima rukom po naoružanju ili naoružanjem u podlogu.