– U Hrvatskoj je trenutačno malo izbjeglica, koja tisuća, mi to rješavamo vrlo učinkovito – rekao je u intervjuu za RTL Danas premijer Zoran Milanović. – Nismo htjeli dizati paniku, znali smo što radimo, ima tko je zadužen za dizanje panike i histerije u državi. Nitko nije povrijeđen, ništa nije ukradeno, građani su pošteđeni, ja sam ponosan kako to radimo, Hrvatska je danas zemlja s ugledom u svijetu, prepoznati smo kao zemlja koja je moderna, civilizirana, humana, a bogami i dobro organizirana. I o tome sam spreman razgovarati sa svakim, pa i s onim koji ne želi izaći na debatu – rekao je. Na pitanje je li se trebalo reagirati prije, premijer je rekao kako se nije moglo znati kada će val izbjeglica krenuti i da sada vidimo da Mađarska ipak pušta ljude u svoju zemlju. – Ne znamo imena svih izbjeglica, to ne možemo znati. Mađarska je godinu dana puštala ljude koji nisu registrirani. Kada vam dođe 20.000 ljudi u dva dana to je puno, mnogi nemaju dokumente, ljudi pružaju otpor, sad je mnogo manje ljudi, sad ih popisujemo. Lako se Sloveniji hvaliti kada mi radimo svoj posao – rekao je. Kaže kako je Hrvatska pokazala da se bez problema nosi s krizom. – Srbija mjesecima ne kontrolira svoju granicu, ali da mi netko drugi iz Beograda dijeli savjete, a godinu dana ne funkcionira kao država, neću dopustiti – kazao je premijer. – Mađarska je mjesecima gradila jedan grozan zid, mi imamo srce, ali nismo glupi – dodao je. Premijer će u srijedu biti na sastanku Europskog vijeća. – U stalnom sam kontaktu s Angelom Merkel, austrijskim kancelarom Wernerom Faymannom i Mirom Cerarom, u nekim stvarima se potpuno slažemo, a u ostalim gotovo potpuno – rekao je. Na pitanje ne boji li se da Hrvatsku neće primiti u Schengen, premijer kaže kako nam ovakav Schengen ne treba jer država koja je u Schengenu, Grčka, uopće ne funkcionira. – Njemačka je najugroženija zemlja, Austrija čak i više, kad govorimo o krizi u Siriji postoje puno odgovornije države od Njemačke. Grčka ne želi raditi svoj posao, mogla bi slobodno kontrolirati svoju granicu, a ne želi. U Turskoj je dva milijuna ljudi, Turskoj treba dati novca koji ima, milijardu, pet milijardi, to je ništa za problem koji Njemačka ima. Treba ih tretirati malo dostojanstvenije, ne moramo se slagati s njima u svemu, ali oni su članica NATO-a. Ako se novčanik ne otvori, ovo će se nastaviti – rekao je i istaknuo kako Grčka mora kontrolirati svoje granice na otocima. – Baš to sam rekao Angeli Merkel. Dajte Turskoj 3,4,5 milijardi eura. Njemačka će to zaustaviti jer je to u njezinu interesu – kaže Milanović. Na pitanje je li Angela Merkel od Hrvatske tražila da uspori priljev izbjeglica u Njemačku, rekao je kako jest, ali da na to ne može pristati. – Merkel je tražila, ali ja na to ne mogu pristati. Ona zna da je to nemoguće, ljudi ne žele ostati, spremni su proći i kroz Mađarsku. Politički ne razumijem tu ukočenost koju pokazuju mađarski ljudi. Nisam razgovarao s Orbanom, ali čini se da s njim ne razgovara nitko – dodao je premijer. Na pitanje što će biti s hrvatskim vlakom koji je još u Mađarskoj, kaže: – Kad su nam uzeli Inu, neka im ostane i vlak. – To što je rekla predsjednica o 40.000 izbjeglica za vikend je netočno, neodgovorno i to se tako ne radi. Ako misle da bi u krizi bolje upravljali Karamarko, Vaso i Šuker bolje od mene, Ranka i Kotromanovića, neka to kažu. Ne mislim da je ovo nešto dobro i da ja mogu politički profitirati, ali reputacija Hrvatske u Europi i svijetu je bolja nego ikad. Prvi put imamo reputaciju, reputacija nisu turisti, prvi put se pozicioniramo kao zemlja zapadne Europe, ne Balkan u koji nas gura Karamarko – rekao je. Premijer je komentirao i potpisivanje "domoljubne koalicije" u Vukovaru. – Mi smo domoljubna koalicija, mi smo Hrvati, oni se ne ponašaju kao Hrvati, kada su u pitanju banke i franak, natjerao sam ih kao Mađare da prihvate rješenje koje je dobro za građane. Jučer je je Mario Draghi napisao da je to rješenje bezopasno za Hrvatsku – rekao je. Na pitanje kada će biti izbori, rekao je da o tome odlučuje predsjednica. Vodit će, kaže, srčanu kampanju kojom će ići po pobjedu. – Ostvarili smo gospodarski rast, nezaposlenost je niža nego ikad, imamo plan za dalje, a koalicija koja nudi dolinu suza i bolne rezove i skriva svoj program ima neke planove prema kojima treba biti skeptičan – rekao je. – Vjerujem u pobjedu, ali nisam tako bahat kao Karamarko. Tu ima i manjih stranaka, ja ne mogu te ljude napadati i neću, ali moram upozoriti da svaki glas koji ljudi ne odluče dati našoj koaliciji može biti glas domoljubnoj koaliciji – dodao je. Spomenuo se opet i Trga sv. Marka i odgovorio Tomislavu Karamarku da Titov trg preimenuje u Tuđmanov. – Tito je prevažan za Hrvatsku i njegov trg će ostati, ali Tuđman je još više važan, no o tome odlučuje Grad Zagreb – rekao je. Premijer je komentirao i izbor novog trenera Hrvatske nogometne reprezentacije, Ante Čačića. – Niko Kovač je čovjek koji se bio angažirao za Ivu Sanadera, smijenjen je kao da nikad ništa nije radio. Upravljački mi je to neshvatljivo da ga smijenite jer je izgubio dvije utakmice. Vodio je reprezentaciju protiv Italije, bili smo bolji, sad ga maknete jer je izgubio. Takav savez i ljudi koji ga vode ne valja. I Čačića će maknuti kao zadnjeg pučkoškolca – rekao je. Sve priče o izbjeglicama čitajte u našem specijalu Izbjeglička kriza >> Ostojić: Otvorit ćemo granicu sa Srbijom tek kad prestanu usmjerivati izbjeglice samo u Hrvatsku 