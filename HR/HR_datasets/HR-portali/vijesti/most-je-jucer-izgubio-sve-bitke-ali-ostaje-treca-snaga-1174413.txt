Most je u drugom izbornom krugu izgubio sve bitke. Mandat župana nisu uspjeli osvojiti ni Miro Bulj ni Nikola Grmoja ni Tomislav Panenić. Najbolniji za tu stranku-platformu ipak je gubitak Metkovića, grada iz kojeg su krenuli u okrupnjavanje nezavisnih lista i borbu za vlast na nacionalnoj razini. Boži Petrovu za utjehu ostaje činjenica da je njegova kandidatkinja Katarina Ujdur grad izgubila za samo 130 glasova, što je za Most uspjeh s obzirom na činjenicu da je HDZ sve snage angažirao kako bi dojučerašnjeg partnera, a sada ljutog neprijatelja, udario tamo gdje ga najviše boli. Vjerojatno ima nešto istine i u Mostovim tvrdnjama da su presudili birači iz obližnje Hercegovine, no to ne mijenja činjenicu da je utakmica izgubljena. Da je Petrov na čelu bilo koje duge stranke, danas bi se vjerojatno postavilo pitanje njegove odgovornosti i tražila bi se njegova glava. Ovdje je, međutim, riječ o Mostu, stranci koja broji tek 400-tinjak članova, dok neki od najuglednijih mostovaca uopće nisu u stranci. Hoće li Petrov zbog gubitka Metkovića steći status gubitnika i hoće li nezavisne liste početi napuštati Mostovu platformu, ovisit će, prije svega, o razvoju situacije na nacionalnoj razini, odnosno o tome hoće li premijer Andrej Plenković uspjeti “skrpati” većinu u Saboru ili će se ići na prijevremene parlamentarne izbore. Jučerašnji je dan, naime, pokazao da je Most, iako nije uspio uzdrmati HDZ ni u jednoj njegovoj utvrdi i unatoč gubitku Metkovića, ipak uspio privući dobar dio birača. Pritom je najbolje prošao njihov kandidat za splitsko-dalmatinskog župana Miro Bulj, koji je kampanju gradio na prilično tvrdoj retorici prema HDZ-u i njegovoj ulozi u krizi u Agrokoru te rušenju vlade HDZ-a i Mosta. Njegov je rezultat pokazao kako je riječ o temama na kojima Most, bude li uskoro izbora, može mobilizirati dobar dio birača te kako i dalje može računati na poziciju treće političke snage u državi. Sve o lokalnim izborima čitajte OVDJE.