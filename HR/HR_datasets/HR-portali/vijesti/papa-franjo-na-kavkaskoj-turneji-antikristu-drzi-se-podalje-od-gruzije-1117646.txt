Papa Franjo doputovao je u petak u Gruziju, prvu etapu trodnevne kavkaske turneje na kojoj će, kako se očekuje, osuditi vjersku nesnošljivost i nasilje koje vlada u toj post-sovjetskoj regiji. U zračnoj luci u Tbilisiju, poglavara Katoličke Crkve dočekao je gruzijski predsjednik Giorgi Margverlašvili i poglavar Gruzijske Pravoslavne Crkve patrijarh Ilija II. Papi je priređen počasni doček, a uz manju skupinu ljudi koji su mu klicali u zračnoj luci, Svetog Oca su dočekali i prosvjednici. Izvan zračne luke nekoliko desetaka civila i pravoslavnih svećenika nosili su transparente na kojima je pisalo: "Antikristu, drži se podalje od Gruzije" i "Vatikan je duhovni agresor". Papa će u Tbilisiju razgovarati s patrijarhom Ilijom II. te će nakon toga s pripadnicima asirske i kaldejske katoličke zajednice moliti za mir u Iraku i Siriji. Među njima će biti i 13 kaldejskih biskupa iz iračkog Erbila. U Gruziji katolici čine tek 2,5 posto stanovništva, dok su ostali većinom pravoslavni kršćani. Papa Franjo će u nedjelju posjetiti Azerbajdžan. >> Papa Franjo: Svijet je u patnji, ne postoji Bog rata 