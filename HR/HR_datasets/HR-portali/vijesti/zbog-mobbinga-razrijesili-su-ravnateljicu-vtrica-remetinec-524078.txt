Ovdje smo da kažemo stop mobbingu i podržimo sve kolegice koje se još trebaju ohrabriti - rekla je Nives Petrić, odgajateljica u zagrebačkom dječjem vrtiću Remetinec i sindikalna povjerenica njegovih zaposlenika. Pedesetak odgajateljica vrtića prosvjedovalo je u četvrtak u poslijepodnevnim satima na zagrebačkom Trgu bana Jelačića. Prosvjed odgajateljica zagrebačkih vrtića: 'Želimo raditi s osmjehom, a ne s grčem' Reporter: Denis Gaščić Podršku su im pružili i roditelji čija djeca polaze vrtiće. Razlog prosvjeda je, navode odgajateljice, zlostavljanje koje svakodnevno proživljavaju na poslu. - Svašta smo prolazile. Zatvaranje, razgovore u četiri oka, zastrašivanje gubitkom posla... Nazivaju nas infantilnim odgajateljima, ravnateljica je kolegici rekla 'ja sam te stvorila' - prepričala nam je Petrić. Povod za organizaciju prosvjeda bio je otkaz psihologici Sanji Jomić u Dječjem vrtiću Remetinec.  - Bio je to otkaz nakon 22 godine rada za koji ni ja, kao sindikalni povjerenik nisam znala, to je strašno i banalno. Bila je to kap koja je prelila čašu - zaključila je Petrić. Na temelju prijedloga Upravnog vijeća, zagrebački gradonačelnik Milan Bandić donio je u četvrtak rješenje o razrješenju ravnateljice Dječjeg vrtića Remetinec Merice Matijević, a na mjesto v. d. ravnateljice imenovana je Snježana Mutak, pedagoginja u tom vrtiću, priopćeno je u četvrtak iz zagrebačkog Gradskog ureda obrazovanje kulturu i sport. Upravno vijeće Dječjeg vrtića Remetinec jednoglasno je donijelo odluku o razrješenju Matijević s mjesta ravnateljice prije isteka vremena na koje je imenovana, obzirom da nije ispunjavala zakonom i drugim propisima ili općim aktima Vrtića utvrđene obveze, stoji u priopćenju. Smjenu ravnateljice zbog navodnog mobbinga nad zaposlenicima vrtića u više su navrata tražili iz Sindikata obrazovanja, medija i kulture, a za četvrtak su najavili i prosvjed na glavnom zagrebačkom trgu kojim opetovano traže smjenu, sada već razriješene ravnateljice Remetinca, humano radno okruženje, rad u dostojanstvenom uvjetima i poštivanje svakog radnika, a protiv straha na radnom mjestu, mobbinga i strahovlade pojedinih ravnatelja. 