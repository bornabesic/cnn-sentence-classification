Ako iz nekog razloga države članice Europske unije ne mogu zbrinuti tražitelje azila po kvotama, plaćanje 250.000 eura po svakoj nezbrinutoj osobi iz kvote “način je da pokažu solidarnost”, rekao je prvi potpredsjednik Europske komisije Frans Timmermans predstavljajući novi prijedlog revizije zajedničke europske azilantske politike, u sklopu kojega je predložena ideja o 250.000 eura za svakog izbjeglicu kojeg neka država ima obvezu zbrinuti, ali to odbija. – Ne postoji à la carte solidarnost u Europskoj uniji. Ne možete birati (kao na jelovniku, nap. a.) kada želite biti dijelom Unije, a kada ne želite – poručio je Timmermans. – Kad se jedna država članica nađe pod prevelikim opterećenjem, moramo solidarno i pošteno podijeliti odgovornost unutar EU – dodao je prvi potpredsjednik Europske komisije. Bit će velikih rasprava Prijedlog Komisije kojim se revidiraju tzv. dublinska pravila zapravo pokušava uvesti stalne kvote za premještanje izbjeglica i migranata u cijeloj Uniji. Taj prijedlog predviđa da granične zemlje, prve članice EU u koje uđe neki tražitelj azila, i dalje budu obvezne registrirati i zaprimiti zahtjev za azil, kao što je pravilo i sada, no novost je da bi se, čim broj takvih tražitelja azila prijeđe određenu razinu podnošljivu za konkretnu graničnu zemlju, automatski pokretalo premještanje tražitelja azila po drugim zemljama EU po sustavu kvota. To znači da bi, hipotetski, u slučaju dolaska većeg broja ukrajinskih izbjeglica u Poljsku, iz Poljske premještali izbjeglice u ostale zemlje EU, pa i u Hrvatsku. Države članice koje bi odbijale zbrinuti svoj dio takvih izbjeglica morale bi platiti po 250.000 eura za svakoga koga odbiju zbrinuti. Očekuje se da će prijedlog Komisije izazvati velike rasprave i suprotna mišljenja u Vijeću EU, gdje o usvajanju prijedloga odlučuje 28 država članica, te u Europskom parlamentu. Turci i Kosovari bez vize? Komisija je jučer također predložila da se građanima Turske i Kosova omogući bezvizni režim za putovanje u schengensku zonu, što je također kontroverzan prijedlog s obzirom na to da postoje ozbiljne sumnje je li Turska zaista ispunila stroge uvjete za ukidanje viza ili joj Komisija jednostavno daje popust zbog toga što je Turska postala strateški partner EU u pokušajima zaustavljanja migrantske krize. •      >> Dvije varijante promjena Dublinskog sporazuma >> Neutemeljene tvrdnje azilanata o manjkavostima opskrbe u prihvatilištu 