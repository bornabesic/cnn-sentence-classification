Hrvatska i Kosovo žele proširiti svoju gospodarsku suradnju, složili su se u četvrtak u Zagrebu predsjednici tih dviju država, Kolinda Grabar-Kitarović i Hashim Thaci, naglašavajući povijesno prijateljske odnose Zagreba i Prištine kao i potporu Hrvatske na kosovskom putu euroatlantskih integracija. "Kada je riječ o bilateralnim odnosima, oni su vrlo dobri i prijateljski, ali svakako želimo širiti gospodarsku suradnju s Kosovom. Iako Hrvatska ima snažan suficit kad je riječ o trgovini s Kosovom, držim da možemo učiniti puno više, ne samo u prodaji naših proizvoda i usluga već i puno većoj nazočnosti hrvatskih tvrtki na Kosovu kad je riječ o investicijama i daljnjem poslovanju", rekla je na zajedničkoj konferenciji za novinare nakon susreta na Pantovčaku hrvatska predsjednica, dodajući da je zamolila svog kosovskog kolegu da se u tom smislu osobno uključi. Hrvatska i Kosovo imaju povijesno prijateljske odnose, naglasio je Thaci, ali je također naglasio kako bi gospodarski odnosi mogli biti bolji jer "Hrvatska ima veliki potencijal za ulaganja u sva područja od zajedničkog interesa". Hrvatska je predsjednica spomenula kako interes imaju tvrtke iz područja energetike kada je riječ o izgradnji dalekovoda i iskorištavanju izvora obnovljive energije, IGH kada je riječ o cestogradnji i graditeljstvu, u proizvodnji željezničkih vozila Gredelj kao jedna od najkonkurentnijih "europskih i svjetskih tvrtki", a u području elektroničke industrije KING ICT. "Govorili smo i o pitanju INA-e, o svim onim problemima s kojima se INA susreće kao posljedica raspada bivše države i prijenosa imovine, kao i nastojanjima INA-e da se riješe neka tekuća pitanja njihove nazočnosti i proširenja njihove suradnje", rekla je Grabar-Kitarović. Kosovski predsjednik koji je na tu dužnost prisegnuo prošle godine u travnju, zahvalio je hrvatskoj kolegici po dužnosti što je bila na njegovoj inauguraciji, ali i za to što je Hrvatska "bila među prvim zemljama koje su priznale Kosovo". Hrvatska je jedna od 114 država koje su priznale Republiku Kosovo i ona podupire tu zemlju, kako je rekla hrvatska predsjednica, "na putu njenih integracija ne samo u EU i NATO već i u članstvo drugih organizacija i instutucija". Kosovo, zemlja s 1,8 milijuna stanovnika, pretežito Albanaca muslimanske vjeroispovijesti, proglasilo je neovisnost 2008. a do danas ga je priznalo 114 zemalja među kojima i SAD i velika većina zemalja EU-a. Među onima koje i dalje odbijaju priznati tu zemlju su osim Srbije i Rusija i Kina, a među zemljama EU-a Grčka, Cipar, Španjolska, Rumunjska i Slovačka. Hrvatska će nastaviti podupirati Kosovo i kad je riječ o u ulasku u A5, inicijativu za političko-sigurnosnu suradnju u jugoistočnoj Europi, a i pri transformaciji kosovskih sigurnosnih snaga u kosovske oružane snage, najavila je Grabar-Kitarović, dodajući da Zagreb stoji Prištini na raspolaganju i kada je riječ o daljnjoj razmjeni iskustava i znanja na putu integracija. Iako su putem nacionalnih manjina Hrvatska i Kosovo dobro povezani, Grabar-Kitarović je kazala kako bi Hrvatska voljela vidjeti poboljšanje statusa hrvatske zajednice na Kosovu. "Albanska manjina s Kosova je izvrsno integrirana u hrvatsko društvo, uz saborsku predstavnicu koju imaju s punim pravom glasa.. Voljeli bismo vidjeti poboljšanje statusa hrvatske zajednice na Kosovu posebno u Janjevu i Letnici gdje živi najveći broj pripadnika hrvatske manjine", naglasila je Grabar Kitarović. Rekavši kako je posjetio hrvatsku manjinu u Janjevu i Letnicu, Thaci je obećao da će se zalagati da predstavnik hrvatske manjine dobije mjesto u parlamentu. Kosovski je predsjednik također zahvalio Hrvatskoj za "potporu koju daje u snagama KFOR-a ali i drugim međunarodnim institucijama prisutnim na Kosovu". Hrvatska sudjeluje u KFOR-u trenutno s 33 pripadnika, a Grabar-Kitarović najavila je da će se nazočnost nešto i povećati ove godine, "u skladu s našom željom da se stabilizira stanje na Kosovu". Na pitanje da komentira izjavu novog srbijanskog predsjednika Aleksandra Vučića na prisegi u srijedu u Beogradu da je Kosovo nedjeljivi dio Srbije, Thaci je rekao da se radi o "izjavi za unutarnju uporabu". "To nije ništa novo od strane Beograda. Mi smo dvije neovisne države. Predsjednik Srbije dobro zna da je Kosovo neovisna država priznata od 114 zemalja u svijetu. Mi ćemo se nastojati i dalje angažirati na priznavanju i nastaviti s dijalogom", kazao je Thaci. "To je bila izjava za unutarnju uporabu", kazao je. Na svečanoj sjednici Narodne skupštine u Beogradu Vučić je nad Ustavom prisegnuo da će “sve svoje snage posvetiti očuvanju suverenosti i cjeline teritorija Republike Srbije, uključujući i Kosovo i Metohiju kao njen sastavni dio".