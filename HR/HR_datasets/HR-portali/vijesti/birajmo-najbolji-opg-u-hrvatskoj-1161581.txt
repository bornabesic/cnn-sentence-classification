Večernji list i Ministarstvo poljoprivrede nastavljaju svoju tradicionalnu akciju Zlata vrijedan, izbor najboljeg OPG-a u Hrvatskoj, a finale četvrtog izbora je 8. lipnja u Ivanić-Gradu. Najavljeno je to na konferenciji za novinare na kojoj su sudjelovali glavni urednik Večernjeg lista Dražen Klarić, ministar poljoprivrede Tomislav Tolušić i rukovoditelj Produkcijskoga odjela Zabava na HRT-u Mario Sedmak. Sve županije i Grad Zagreb dostavile su svoje nominacije, a prema kriterijima, svaka može nominirati 4 OPG-a sa svog područja te jednoga mladog poljoprivrednika za nagradu Mlada nada. Kako se nose sa svijetom Dosad je stiglo više od 60 prijava za najbolji OPG i više od 16 za Mladu nadu. Među prijavljenima pokrivena su sva područja, od ratarstva, stočarstva, proizvodnje mlijeka, voćarstva, povrtlarstva, ekološke poljoprivrede... – Ponosni smo što se ova naša zajednička akcija provodi već 4. godinu, što pokazuje da cilj izbora, a to je promocija pozitivnih priča iz poljoprivrede, ima smisla i da u Hrvatskoj postoje vrijedni, radišni ljudi koji proizvode za tržište i uspijevaju se nositi s globalnom konkurencijom na hrvatskom tržištu – kazao je Dražen Klarić, glavni urednik Večernjeg lista. – Projekt Zlata vrijedan pokrenut je u 2014., međunarodnoj godini OPG-ova koju je proglasio UN. Njime se želi promovirati poljoprivreda i proizvodnja hrane te o najboljim proizvođačima iz Hrvatske ispričati priče zašto su najuspješniji – kazao je ministar Tomislav Tolušić. Žiri će idući tjedan između nominiranih izabrati po jedan OPG iz svake županije i 3 Mlade nade. Potom će se priče o njima objavljivati od ponedjeljka do subote u Večernjem listu, te na HRT-u u emisiji Dobro jutro Hrvatska. Snimka prijenosa dodjele nagrada na HTV-u će se prikazati 11. lipnja u nedjelju od 18 sati. Dosad tri pobjednika U protekle tri godine na izboru za Zlata vrijedan prve nagrade za Agro Oskar dobili su OPG Sever – ekološki proizvođač, OPG Goran Jančo, proizvođač svinja iz Punitovca kod Đakova, te Umihana Šahdanović iz Kršana, koja se bavi uzgojem krava i ima svoju mini siranu.     >>Izabrani najbolji OPG-ovi: Pobjednici Umihdani Šahdanović nagrada Zlata vrijedan Stručni žiri izbora Zlata vrijedan čine Stjepan Blažević, zamjenik glavnog urednika Večernjeg lista, predsjednik žirija, Leticija Hrenković, glasnogovornica Ministarstva poljoprivrede, Mirjana Žižić, pomoćnica glavnog urednika Večernjeg lista, Vlatko Grgurić, urednik Plodova zemlje na HRT-u, Miroslav Kuskunović, novinar Večernjeg lista i urednik portala Agrobiz.hr, Zdravko Tušek, ravnatelj Savjetodavne službe, Jan Marinac, predsjednik Hrvatske udruge mladih poljoprivrednika – HUMP Agro, Matija Brlošić, predsjednik Hrvatske poljoprivredne komore. U žiriju je i Umihana Šahdanović.