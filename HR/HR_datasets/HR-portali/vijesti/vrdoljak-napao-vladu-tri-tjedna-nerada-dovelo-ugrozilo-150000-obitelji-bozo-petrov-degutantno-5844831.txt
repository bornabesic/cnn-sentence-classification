Saborski zastupnik i predsjednik HNS-a Ivan Vrdoljak komentirao je u petak nakon sastanka s premijerom Andrejem Plenkovićem u Banskim dvorima, na kojem je oporbi predstavljen prijedlog zakona o sistemskim tvrtkama, da je tri tjedna nerada dovelo do pada dionica i blokade tvrtke te ugrozilo 150.000 obitelji, poručivši da je to cijena za neodlučnost i slanja nejasne poruke. "Doveli smo se zbog tri tjedna nerada u situaciju u kojoj nam padaju dionice, tvrtka je blokirana te je ugroženo 150.000 obitelji. Prvo treba reći koliko nas je koštalo zadnjih 15 dana neznanja i čekanja i slanja nejasne poruke -  to da dionice Jamnice, Leda i Belja u zadnjih deset dana izgledaju ovako. I to je cijena kada si neodlučan i ne znaš poslati poruku što želiš", komentirao je Vrdoljak. Rekao je da u HNS-u još nisu vidjeli tekst zakona, a nakon što ga vide uputit će u saborsku proceduru svoje amandmane koji će jasno izraziti njihovo stajalište. "Ključno je da cijeli sustav mora biti održiv i da se svi dionici moraju naći u procesu stabilizacije restrukturiranja, a to su dobavljači, partneri i vjerovnici koji trebaju prihvatiti plan, kao i financijski plan", poručio je predsjednik HNS-a. Vrdoljak je kazao da po informacijama koje dobivaju, o dogovoru između vjerovnika i dobavljača, zakon uopće neće trebati aktivirati. "Ako se dogovore, ovaj zakon je nepotreban", ustvrdio je. No, dobro je da postoji barem draft, pa se u slučaju potrebe može reagirati, kaže Vrdoljak koji žali što to nije napravljeno prije 20 dana, jer se ne bi doveli u situaciju blokade i gubitka vrijednosti u dionicama. Ne misli da država treba preuzeti vlasništvo, jer će onda preuzeti i obaveze, a građani će plaćati tuđe dugove. Država, ističe Vrdoljak, mora pratiti je li sve zakonito i čuvati zaposlenost, proizvodnju, imati prijedlog zakona koji će se na ovaj ili onaj način aktivirati. Potez predsjednika Sabora Bože Petrova, koji je kao građanin kazneno prijavio vlasnika Agrokora Ivicu Todorića, Vrdoljak je ocijenio kao degutantni populizam za lokalne izbore. "To je degutantni populizam za lokalne izbore u vrlo ozbiljnom trenutku kada treba dati drugo rješenje", rekao je.