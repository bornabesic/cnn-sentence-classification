Iračke elitne postrojbe ušle su u petak prvi put u ulice jedne četvrti na istoku Mosula ali ih je "silovit otpor" pripadnika Islamske države (IS) prisilio na djelomično povlačenje. Vojni dužnosnik izjavio je novinarki France pressea uz rub grada da su elitne protuterorističke snage ušle u Al-Karamu s oklopnim vozilima i buldožerima pod neprekidnom vatrom džihadista koji su postavili prepreke i bombe na ulice. No, neka oklopna vozila povukla su se nakon nekoliko sati. "Nismo očekivali takav otpor, džihadisti su blokirali sve ceste", rekao je neimenovani časnik elitnih snaga. "Džihadisti su jako brojni. Bilo je bolje da se povučemo i razradimo novi plan", kazao je dok vojni dužnosnici razmatraju novi proboj u Mosul. Pokušaj ulaska u Mosul, prvi od početka ofenzive za zauzimanje drugog najvećeg iračkog grada 17. listopada, ostvario je "mosulski odred" elitnih postrojbi, posljednjih iračkih snaga koje su napustile grad u lipnju 2014. u kratkoj ofenzivi džihadista. Prve snage koje su ušle u Mosul odmah su naišle na "silovit otpor" IS-a, kazao je Muntadhar Salem, zapovjednik elitnih postrojbi. Mosul je u rukama IS-a od lipnja 2014. i glavni je grad njihova samoproglašenog kalifata na golemim predjelima Iraka i Sirije. Reuters javlja kako džihadisti ubijaju sve pred sobom. U ponedjeljak su pogubili 50 vlastitih članova zbog dezerterstva, dok su u srijedu ubili 180 ljudi prilikom povlačenja iz Kokjalija. Također, oteli su i oko 1600 civila iz grada Hammam al-Alila, koje će vjerojatno koristiti za ljudski štit. Glasnogovornica UN-a, Ravina Shamdasani, priopćila je kako su sela oko Mosula u općem strahu od džihadista. 'Dolaze ljudima na vrata i uzimaju im mušku djecu. Ukoliko obitelj ima dečkića starijeg od devet godina, borci IS-a ga otimaju i šalju u kamp za dječake-vojnike', kaže Shamadasani.