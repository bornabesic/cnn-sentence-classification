Kada su ljudi – Ljudi, u svakom čovjeku vide – Čovjeka. S njim se vrlo brzo razumiju i pronalaze u sličnostima, a s dobrohotnom znatiželjom, mudrom zrelošću i tankoćutnim divljenjem prihvaćaju njegove različitosti. Takvim Ljudima različitosti drugih nisu nepremostivi zidovi, opasne oštrice ni prijeteći ubodi, već su to mostovi koji pozivaju da ih se prijeđe ne bi li se upoznalo i razumjelo karaktere, osjećaje, ambicije, iskustva, strahove, brige, ljubavi, nade, želje, snove, živote... – drugih, možda i drugačijih. Tko tako gleda i vidi ljude oko sebe, zna da je mjera za život – Čovjek, svaki čovjek, a ne neki određeni pojedinac ili uskogrudna grupa kojoj su dometi razmišljanja omeđeni kalupi. U vremenima u kojima živimo moglo bi se očekivati da nas povezuju solidarnost, razumijevanje, empatija, uvažavanje i brižnost jednih za druge pa da nitko zato što je u bilo čemu drugačiji ne mora strahovati da će samo to što je drugačiji nekome biti povod za mržnju i nasilje. Jadno je, ako se na to spalo. Jer to znači da smo ljudsko dostojanstvo i svačije pravo na život srozali i ponizili do besmisla, da iz pogrešaka tijekom povijesti nismo ništa naučili, da bez savjesti i nepromišljeno grabimo kroz sadašnjost ne razmišljajući kakve tragove i ožiljke ostavljamo iza sebe. A ovih dana je tih kobnih tragova i ožiljaka sve više. Na svojim ih tijelima i dušama nose oni koji su k nama pristigli iz trenutačno najopasnijih dijelova svijeta spašavajući goli izbjeglički život u nadi da su pronašli siguran kutak u kojem će barem malo odahnuti i smoći snage da nasilno iskorijenjeni iz vlastita tla nastave mirno disati. Peče i svježina ožiljaka od suzavaca bačenih u jedan zagrebački klub samo zato što je ondje LGBT zajednica održavala tematsku večer, a neki su se – oni iz čijih je gnjevnih ruku taj suzavac i poletio – drznuli uzeti sebe kao mjeru za život. Kojim pravom?! Baš zato što ga nemaju i baš zato što to ne shvaćaju vrlo jasno trebamo reagirati svi. Kada se drugome nanose patnja i bol nema okretanja glave.  >> Održan prosvjed Zagreb Pridea: 'Ne dopustimo da nam ekstremisti preotmu domovinu' >> Zagreb Pride: Podignut ćemo 11 kaznenih prijava. Predsjednica Grabar-Kitarović: Osuđujem svaki oblik nasilja i nesnošljivosti