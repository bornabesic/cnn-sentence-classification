U sjedištu Bjelovarsko-križevačke biskupije održana je sjednica biskupa Zagrebačke crkvene pokrajine, a nadbiskup i metropolit zagrebački, kardinal Josip Bozanić, istaknuo je kako je susret u ozračju nedavne proslave blagdana blaženoga Alojzija Stepinca, dodavši da je Stepinac orijentir u svem djelovanju Katoličke crkve u Hrvatskoj. Na zasjedanju zagrebačkih biskupa, pod predsjedanjem kardinala Bozanića, sudjelovali su svi biskupi zagrebačke Metropolije - mons. Josip Mrzljak, biskup varaždinski, mons. Vlado Košić, biskup sisački, mons. Nikola Kekić, vladika križevački, mons. Vjekoslav Huzjak, biskup bjelovarsko-križevački te pomoćni zagrebački biskupi: mons. Valentin Pozaić, mons. Ivan Šaško i mons. Mijo Gorski. Nakon pozdravnih riječi mons. Huzjaka, domaćina sjednice, kardinal Bozanić osvrnuo se na, kako je istaknuo,  velik odaziv vjernika na ovogodišnju proslavu Stepinčeva, 10. velječe u zagrebačkoj katedrali,  i na ljepotu slavlja blagdana blagdana  Alojzija Stepinca, koji, rekao je, "ostaje orijentirom za život Crkve", priopćeno je iz Zagrebačke nadbiskupije.   Zagrebački biskupi razmotrili su teme vezane uz pastoral ovogodišnjeg korizmenoga vremena. Korizmeno pismo s naglaskom na dar Božjega milosrđa u sakramentu pomirenja  Nakon što su se složili oko sadržaja, a potaknuti apostolskim pismom pape Franje 'Misericordia et misera', pripremili su svoje Korizmeno pismo, s posebnim naglaskom na dar Božjega milosrđa u sakramentu pomirenja.  "Budući da se u hrvatskoj javnosti pojavljuju razna pogrješna tumačenja, u Pismu se posebna pozornost posvećuje odredbama o vršenju sakramentalne vlasti službenika sakramenta svete ispovijedi, naročito glede odrješenja od kazne koja je vezana uz grijeh pobačaja. Nakana je biskupâ da se, brižno čuvajući katolički nauk, i svećenicima i vjernicima pomogne otkrivati neiscrpnu sakramentalnu blagodat svete Ispovjedi koja preobražava osobni život, život obitelji, Crkve i društva", navodi sse u priopćenju. Biskupe posebno raduje odaziv mladih vjernika i supružnika koji pristupaju tomu sakramentu oslobođenja od grijeha i ozdravljenja duše, dodaje se. Iz Zagrebačke nadbiskupije podsjećaju da se ove godine Hrvatska spominje "znakovitoga događaja, kada je prije 330 godina Hrvatski sabor u tadašnjim zahtjevnim povijesnim okolnostima izabrao svetog Josipa za nebeskoga zaštitnika Hrvatskoga Kraljevstva, a u novije vrijeme Hrvatska biskupska konferencija (HBK) ga proglasila zaštitnikom Hrvatske". Biskupi su zato pozvali vjernike i vjerničke zajednice da se upute na hodočašće u Nacionalno svetište sv. Josipa u Karlovcu. Središnje će slavlje biti u subotu, 10. lipnja 2017., a predvodit će ga kardinal Bozanić. "Molitva za zagovor sv. Josipa, primjer njegova nesebičnoga života u brizi za dom i ljude, koji trebamo nasljedovati, dobar je put za suočavanje s poteškoćama u sadašnjemu vremenu u kojemu kao vjernici imamo veliku odgovornost", zaključuje se u priopćenju Zagrebačke nadbiskupije. >> Kardinal Bozanić: Stepinac smeta onima kojima je Hrvatska tek 'neželjena privremenost' 