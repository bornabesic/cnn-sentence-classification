Predsjednik SDP-a Davor Bernardić najavio je u ponedjeljak okupljanje stranaka ljevice i centra s kojima će u Koprivnici potpisati Deklaraciju o dobrom društvu. Uz Bernardića deklaraciju bi u utorak trebali potpisati i predsjednik HSS-a Krešo Beljak, HSU-a Silvano Hrelja, laburista David Bregovac i stranke Naprijed Hrvatska Ivo Josipović. Upitan za dosadašnjeg najvećeg SDP-ova partnera HNS, Bernardić je u izjhavi novinarima rekao kako "računaju na HNS i vjeruju u dogovor". "Svatko nam se može priključiti u dogovoru za novu platformu za Hrvatsku. Riječ je o viziji razvoja Hrvatske 21. stoljeća,  bez diskriminacije, nasilja i korupcije. O otvorenom društvu koje štiti prava radnika, pruža kvalitetno obrazovanje mladima, otvara radna mjesta i štiti dostojanstvo umirovljenika", poručio je predsjednik SDP-a. Ističe kako nije riječ o koalicijskom dokumentu uoči lokalnih izbora, jer neće uvjetovati međusobnu suradnju tih stranaka u pojedinim lokalnim sredinama. Riječ je, kaže, o platformi kojom se kreće u realizaciju vizije Hrvatske 21. stoljeća. "Idemo na okupljanje progresivnog saveza koji želi Hrvatsku 21. stoljeća, koja cijeni obrazovanje, štiti radnike i osigurava dostojanstvo umirovljenicima i što je najvažnije - koja zna kamo ide jer ova Vlada nema nikakvog plana za budućnost", ističe Bernardić. Predsjednik HNS-a Ivan Vrdoljak objavio je na facebooku kako "pozdravlja okupljanje manjih stranaka na ljevici jer Hrvatskoj treba jaka socijaldemokracija, kao što joj treba i snažan građansko-liberalni centar". "Na lokalnim izborima trebaju jaki kandidati i jaki programi. Bit će sve u redu", poručio je Vrdoljak na facebooku. Alen Prelec, SDP-ov načelnik općine Brdovec, mijenjat će u Saboru bivšeg premijera i predsjednika SDP-a Zorana Milanovića koji je s 1. ožujkom  stavio mandat saborskog zastupnika u mirovanje, odlučio je Bernardić. Bernardić je novinarima objasnio da je Preleca izabrao za Milanovićevu zamjenu jer je riječ o uspješnom načelniku općine, hrvatskom branitelju i ocu troje djece. "On je najbolji kandidat za zastupnika u Saboru koji ide u lokalne izbore i time ćemo povećati njegovu vidljivost", izjavio je Bernardić izrazivši uvjerenost da će Prelec pomoći SDP-u da bude jači i u parlamentu, ali i na terenu Zagrebačke županije.