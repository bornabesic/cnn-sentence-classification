Rajendra Sangani je kirurg iz Indije koji je odlučio zajedno sa svojom obitelji i prijateljima posjetiti Zagreb. Njih čak 14 ostat će u gradu tri dana, a ime hrvatske metropole prvi su put vidjeli u atlasu. - Bili smo u nekoliko europskih zemalja, od Britanije do Francuske, ali sada smo se odlučili za nešto novo. U jednoj agenciji smo saznali za Hrvatsku. Preko karte smo našli Zagreb, pogledali ga na internetu i jako nam se svidio - rekao je Sangani. Sami su organizirali put, a prva destinacija im je bio Gornji grad koji ih je u potpunosti oduševio. Posebno im se svidio Muzej prekinutih veza, a u planu im je posjetiti još nekoliko zagrebačkih znamenitosti i muzeja. Poslije Zagreba idu dalje do Plitvičkih jezera, Dubrovnika i kasnije Slovenije te Austrije. - Zagreb nam je prva postaja, ali imam osjećaj da ćemo se još jednom vratiti - kaže Sangani. Malo dalje u Tkalči dolazi još jedna grupica indijskih turista. Žure se da bi stigli na bus, ali svejedno uhvate malo vremena kako bi napravili koju fotografiju. - Prvi put smo ovdje i jako su mi se svidjeli ljudi. Svi su tako dragi, a i svi govore engleski - kaže Amita Mehta te dodaje kako će joj prva asocijacija na Zagreb biti glavni trg i kip bana Josipa Jelačića. Indijski turisti od 2011. godine rastu praktično po stopi od 100 posto godišnje, a brojke bi trebale biti još veće nakon 1. lipnja, kada će avioprijevoznik Emirates Zagreb povezivati s više od 80 svjetskih destinacija. Prosječni Indijci u Zagrebu borave obično dulje od dvije noći, sljedeća destinacija najčešće im je Dubrovnik, od mesa s menija najradije biraju ovčetinu i piceka, a obožavaju začine. Evo još brojki koje su nam pripremili u Turističkoj zajednici grada Zagreba. Prema njihovoj statistici, samo u 2016. godini broj indijskih posjetitelja, u odnosu na godinu ranije, narastao je 76 posto u dolascima te 47 posto u noćenjima pa je hrvatskom metropolom lani tako šetalo 8372 indijskih turista. Brojke su još veće kad ih usporedimo s 2011. godinom, kada je Zagreb posjetilo samo 1054 gosta iz Indije. Lani su ostvarili 16.471 noćenje, i to uglavnom kao posljedicu aktivnosti koje Turistička zajednica grada Zagreba godinama provodi na dalekoistočnim tržištima, nastupajući na specijaliziranim sajmovima. Kako je za Jutarnji list pojasnila direktorica TZ-a grada Zagreba Martina Bienenfeld, indijski turisti većinom se mogu podijeliti u dvije skupine - individualne goste i turističke grupe koje obilaze različite europske destinacije na kojima im je Zagreb jedna od stanica ili pak poslovne goste koji sudjeluju na konferencijama i incentive događajima. Oni svoj prvi boravak u metropoli rado kombiniraju s još jednim hrvatskim odredištem, najčešće Dubrovnikom za koji, pored njegovih ljepota, imaju i dodatnu motivaciju. Indijski gosti, naime, posebno zanimanje pokazuju za lokacije na kojima su snimani poznati bollywoodski filmovi, a s ovim se u Hrvatskoj zasad može pohvaliti isključivo Dubrovnik u kojem je u svibnju 2015. godine snimljen bollywoodski film 'Fan'. Osim toga, godinu dana kasnije Stari je grad poslužio i kao kulisa za indijski film 'Zatvorenik broj 150' u kojem je glavnu ulogu imao poznati glumac i pjevač, ali i bivši indijski ministar turizma umjetničkog imena Chiranjeevi. Kad je u pitanju Zagreb, indijske turiste, nastavlja Bienenfeld, ponajviše zanimaju kultura, noćni život i zabavni sadržaji. - Indijci se dobro pripremaju za svoja putovanja i jako dobro znaju što očekivati na pojedinoj lokaciji. Najčešće razgledavaju glavne gradske atrakcije kao što su Gornji grad, Dolac ili Mirogoj, a od izleta uglavnom odlaze na Plitvička jezera - pojašnjava Bienenfeld i dodaje kako specifičnost indijskih gostiju leži u činjenici da uglavnom zahtijevaju indijsku hranu. Kad jedu meso, na meniju su uglavnom ovčetina ili piletina, vole i ribu, no ugostitelji bi svakako u ponudi trebali imati vegetarijansku kuhinju te nekoliko osnovnih indijskih začina. - Srećom, u Zagrebu je to moguće dobiti u nekoliko vodećih hotela, a na Kaptolu postoji i indijski restoran - dodaje Bienenfeld. Zanimljivo, primijećen je u Zagrebu i značajan porast gostiju iz Australije koji su, od 2011. godine do danas, narasli 72 posto u noćenjima te 45 posto u dolascima. I Indijci i Australci za Zagreb su prilično zahvalni gosti s obzirom na to da u prosjeku ovdje borave nešto dulje (ostvaruju više od dva noćenja), a u glavnom gradu uglavnom borave u razdoblju od svibnja do kraja listopada. Na još veći rast gostiju iz Australije mogla bi utjecati i činjenica, najavljuju iz Turističke zajednice, da ona ove godine prvi put odlazi na sajam The Travel Industry Exhibition u Melbournu i Sydneyju, gdje će Australcima dodatno biti predstavljena vrijedna zagrebačka turistička ponuda.