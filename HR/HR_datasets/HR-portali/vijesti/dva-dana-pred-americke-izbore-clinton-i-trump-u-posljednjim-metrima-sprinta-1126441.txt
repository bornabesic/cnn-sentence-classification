Republikanski kandidat za američkog predsjednika Donald Trump i njegova demokratska suparnica Hillary Clinton pretrpali su svoje rasporede za nedjelju, dva dana pred izbore koji zaokupljaju ne samo američku, već i svjetsku javnost. Da bi očuvala vrlo tijesnu prednost Clinton se oslonila i na potporu zabavljačke industrije ugošćavajući koncerte s pop zvijezdama poput Katy Perry i Beyonce te zakazavši susret s predsjednikom Barackom Obamom.  Trump se pak posljednjih dana uputio na pravu odiseju, proputovavši kroz Iowu, Minnesotu, Michigan, Pennsylvaniju, Virginiju, Foridu, Sjevernu Carolinu i New Hamoshire, što je Clintoničin tabor ocijenio znakom panike koja je zahvatila 70-godišnjeg tajkuna. No, 69-godišnja bivša državna tajnica je također u posljednji čas u svoj raspored "ugurala" neplanirani posjet Michiganu, državi koju je Obama 2012. lako osvojio. Iz 48-satnog programa obiju strana vidljivo je da voditelji kampanja vjeruju da je utrka neizvjesnija nego što to žele priznati. Bez obzira na to osjeća li taj pritisak, populistička retorika građevinskog tajkuna i dalje je trijumfalistička. "Za tri dana osvojit ćemo veliku državu Colorado i ponovo ćemo zasjesti u Bijelu kuću", poručio je u subotu kasno navečer Trump svojim pristašama u Denveru. U govoru se usredotočio na svoje ključne teme: obećanje da će razvrgnuti sporazume o slobodnoj trgovini, izbaciti neregistrirane migrante, obnoviti navodno desetkovanu vojsku i očistiti Washington od korupcije. Voditelj Clintoničine kampanje Robby Mook umanjuje važnost Trumpove bjesomučne jurnjave diljem Amerike i ocjenjuje da "izgleda kao da želi biti svugdje u isto vrijeme". To je, kako tvrdi, "znak panike, jer se nije uspio probiti na teritoriji demokrata". Ali, mnogi su u nevjerici podigli obrve na odluku njegove šefice u posljednji čas da s Obamom u ponedjeljak posjeti Michigan te potom održi ponoćni skup u Sjevernoj Karolini u osvit izbornog dana. Mook odbacuje komentare da Clinton time nastoji osnažiti svoj "vatreni zid" na sjeveru te predviđa da će Clinton preokrenuti situaciju na Floridi, gdje Trump ima prednost. Na Floridi i u Nevadi su se, prema podacima prijevremenog glasovanja koje je dopušteno u nekim državama, u veliko mjeri odazvali latinoamerički glasači skloni Hillary Clinton. "Trump bi naprosto morao pobijediti u svim ključnim državama. Ako mi osvojimo Pennsylvaniju i Floridu, za njega nema šanse", kazao je Mook. Američka nesvakidašnja predsjednička kampanja prati se u cijelom svijetu, a američke saveznike brine što je kandidat koji prijeti da će dovesti u pitanje američka savezništva na korak od Bijele kuće. Tradicionalni američki neprijatelji poput Rusije i Irana ne kriju veselje zbog zbrke i meteža koji potresaju američku demokraciju. Najnovije ankete pokazuju da Clinton uživa prednost pred Trumpom u rasponu od dva do četiri postotna boda, no analitičari tvrde da će o pobjedi i porazu odlučivati izborni kolegij, a u igri je oko desetak država. SAD svog predsjednika ne bira izravno. Umjesto toga ustav propisuje da svaka od 50 saveznih država bira 'izbornike' koji će zapravo izabrati predsjednika, a svaka država u izborni kolegij delegira onoliko izbornika koliko joj pripada razmjerno broju stanovnika. Izbornika je ukupno 538, što je broj koji odgovara broju kongresnika i senatora u američkom parlamentu. Kalifornija je najmnogoljudnija američka država i ima najviše elektora (55), a slijede je Teksas (38) te New York i Florida (po 29). Ako je povijest pokazatelj onda je put do Bijele kuće lakši za demokratsku kandidatkinju Hillary Clinton. To je zato jer je 18 država s ukupno 242 elektora na šest uzastopnih izbora glasalo za demokrate. Istodobno je 13 država, ali sa samo 102 izbornika, šest puta za redom glasalo za republikance. Još šest država, koje su u povijesti znale katkad glasati za demokrate, ovaj put su čvrsto na Trumpovoj strani. Neizvjesnost se stoga svodi na tucet 'klackalica' (swing states), država koje od izbora do izbora mijenjaju stranu. Što više izbornika ima, to je država za kandidate važnija pa ne čudi što Trump i Clinton svako malo posjećuju Floridu (29 glasova), Pennsylvaniju (20), Ohio (18) ili Sjevernu Karolinu (15). >> Panika na predizbornom skupu: Trump evakuiran s pozornice 