Dan nakon francuskih regionalnih izbora sasvim je jasno da su teroristički napadi u Parizu prije tri tjedna potpuno pomaknuli francusku političku scenu udesno. Ekstremno desno. Dok je još prije mjesec dana Nicolas Sarkozy regionalne izbore držao prilikom za veliki povratak na političku pozornicu, situacija je danas potpuno drugačija. Za dobar dio francuskih birača Sarkozy i njegovi republikanci sada su previše “mekani” i liberalni pa je relativnu većinu u čak šest od 13 francuskih regija, odnosno 30 posto glasova, dobila ultradesna Nacionalna fronta Marine Le Pen. Prelijevanje rezultata Gledajući na razini cijele Francuske, drugi su po izbornom rezultatu Sarkozyjevi republikanci sa oko 27 posto glasova, dok su Hollandeovi socijalisti dobili povjerenje tek nešto više od 22 posto birača. Ovo je užasan pad za socijaliste koji su do sada, prije nego što je provedena reforma i smanjen broj regija, vladali u 21 od ukupno 22 francuske regije. U ovome trenutku Hollande i socijalisti važu hoće li se uopće pojaviti na biralištima u drugom krugu, u onim regijama u kojima su u njega ušli, ili će se potpuno povući iz izborne utrke i tako sačuvati bar malo političkog obraza. Apetiti Marine Le Pen su narasli, liderica desnice već najavljuje da će upravo jedna od francuskih regija biti njena baza za pohod na Elizejsku palaču na predsjedničkim izborima u svibnju 2017. godine. Stanje na francuskoj političkoj sceni vrlo bi se lako moglo u sljedećih godinu ili dvije preliti i na ostale zemlje zapadne Europe koje se osjećaju ugrožene pred velikim priljevom imigranata, ali i pred opasnošću od terorističkih napada. Već je sada gotovo izvjesno kako je desnica u Belgiji znatno ojačala u posljednjih mjesec dana, posebno u vrijeme dok se glavni grad Bruxelles nalazio u izvanrednom stanju najvišeg stupnja. Izbori u ovoj zemlji su, doduše, još daleko, tek 2019., no sigurno je da bi desnica danas dobila znatno više zastupnika nego što ih sada ima. Slično je i u Velikoj Britaniji u kojoj bi puno veću zastupljenost mogao imati UKIP. Ipak, najveće je pitanje kako će se sve veće i češće prijetnje terorističkim napadima na području Europe, ali i imigrantska kriza koja je doseljenicima s Bliskog istoka preplavila Stari kontinent, odraziti na političku scenu u Njemačkoj. Kancelarka Angela Merkel već je sada na meti prilično velikih kritika ne samo iz opozicije nego i iz redova vlastite stranke CDU da je olako otvorila granice imigrantima za koje sada Njemačka, ali i Europa općenito nemaju pravog rješenja.. Zlatno doba desnice U isto vrijeme Nacionalna fronta slavi ne samo Marine Le Pen, već i novu zvijezdu svoje stranke, 25-godišnju Marion Marechal Le Pen, predsjedničinu nećakinju koja je “pomela” protivnike na regionalnim izborima u regiji Provence-Alpec-Cote d Azur, jednom od najbogatijih dijelova Francuske. Tamo je osvojila nešto više od 40 posto glasova i pokazala kako Nacionalna fronta nije više stranka za koju glasaju gotovo isključivo siromašni i neobrazovani, već stranka koja se ustoličila kao jedna od ravnopravnih snaga na francuskoj političkoj pozornici. Svima je jasno da ovo mogu zahvaliti islamistima i bujajućem strahu od terorističkih napada. Ne samo u Francuskoj nego i u ostatku Europe. A upravo to je voda na mlin cijelog niza desnih stranaka u Europi koje smatraju da njihovo vrijeme, zlatno doba desnice na Starom kontinentu, tek dolazi te da će prisutnost desno orjentiranih stranaka u parlamentima u sljedećih godinu ili dvije biti znatno veća nego sada. 