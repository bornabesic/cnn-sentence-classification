 Čim je otvorena afera Dnevnice, bilo je jasno da u lancu korupcije nije mogla sudjelovati samo jedna osoba. Dakle, uhićenjem Tomislava Sauche, kako ne bi utjecao na svjedoke, nije se spriječilo da se od dokaza u Vladi i Uredu za opće poslove Vlade i Sabora udalje svi ljudi iz tog lanca. Vlada je tek prekjučer premjestila, dakle niti suspendirala (!), Sandru Zeljko, tajnicu iz Ureda premijera koja je bila tajnica i Sauchi i za koju je bilo jasno, ne prejudicirajući krivnju, da je sudjelovala u priči s putnim nalozima jer joj je to bilo u opisu posla. Osim nje, u toj je ekipi po prirodi posla i Terezija Matić, v.d. šefa Ureda za opće poslove Vlade i Sabora (UZOP), koja je u mandatu Kukuriku Vlade bila šefica računovodstva u tom uredu. Preko tog ureda ide obrada i isplata dnevnica za Vladu, Sabor i Ured predsjednice. Dakle, ekipa kroz čije su ruke prolazili putni nalozi uredno je radila na svojim radnim mjestima! Terezija Matić tek je jučer razriješena s pozicije v.d. šefa tog ureda. A zašto je to tako? Zato što je riječ o državnim službenicima, rijetko zaštićenoj kasti, pravim administrativnim vladarima, koji su nesmjenjivi. Nemoguće ih je suspendirati, nemoguće im je dati otkaz, pozavidjeli bi im i lički medvjedi. Ali medo nije sindikalno organiziran. Apsurdno je što je Vlada toliko čekala da Zeljko i Matić makar premjesti na novo radno mjesto, ali svaki raniji upit Vladi – je li Zeljko suspendirana – završavao je odgovorom: ali ona je državna službenica. Saucha je mogao sjediti u Remetincu, ali službenicu poslodavac ne smije ni suspendirati, ne zato što bi time poručio da je krala dnevnice, nego zato što do kraja postupka nema što tražiti na izvoru svih dokaza. Apsurd broj 2: poželi li premijer zaposliti novu tajnicu, a tajnice bi trebale biti osobe od povjerenja, mora raspisati natječaj. Stvar je zeznuo Ustavni sud, uz pomoć sindikata, kad je ukinuo “revolving door”, mogućnost da dužnosnici dovedu najbliži tim bez natječaja koji zajedno s njima odlaze iz sustava po isteku mandata. Ovako se premijeri mijenjaju, a tajnice “vladaju” u svim kombinacijama. >> Sandra Zeljko premještena iz Vlade u Ured za razminiranje      >> Terezija Matić smijenjena s funkcije šefice Ureda za opće poslove Vlade i Sabora 