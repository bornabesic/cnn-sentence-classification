Od 1. srpnja, kad Hrvatska postaje članicom EU, svi hrvatski državljani postaju i građani Europske unije. Što nam to donosi? O tomu je u HAZU na predavanju “Pravo građana Europske unije” nedavno govorila dr. sc. Iris Goldner Lang s katedre za europsko javno pravo Pravnog fakulteta u Zagrebu. Tri su temeljna prava koja nam donosi europsko građanstvo: 1. pravo slobode kretanja u državama članicama EU 2. pravo glasati i biti biran za Europski parlament te na lokalnim izborima u državama članicama EU (ali ne i na izborima na državnoj razini) 3. pravo na diplomatsku i konzularnu zaštitu. Nađemo li se od 1. srpnja u državi koja nije članica EU, a Hrvatska tamo nema svoje diplomatsko ili konzularno predstavništvo, zaštitu možemo potražiti u bilo kojoj diplomatskoj ili konzularnoj misiji neke od 27 preostalih država članica EU i tamo nam je moraju dati. Najvažnije presude Imamo pravo podnositi peticije Europskom parlamentu, obraćati se europskom pravobranitelju te najvažnijim institucijama i savjetodavnim tijelima EU, kao i od njih dobiti odgovor, na hrvatskom jeziku. Ostalim organima EU moći ćemo se obratiti najčešće na engleskom, francuskom ili njemačkom. Ideja slobode kretanja jedna je od temeljnih ideja EU razrađivana u nizu europskih dokumenata i presuda Europskog suda u Luksemburgu. Dr. Goldner Lang predstavila je najvažnije presude koje se tiču slobode kretanja i prava boravka. Belgijski nogometaš Jean-Marc Bosman izborio se za pravo europskih građana da izlaze iz države podrijetla kako bi ušli na teritorij druge države članice i tamo boravili radi obavljanja gospodarske djelatnosti. On je na Europskom sudu “srušio” pravila Fife i Uefe na području EU o najviše tri stranca u nacionalnim klubovima i plaćanja velikih naknada za transfere. Drugi Belgijac, Antonissen, kad je uhićen s drogom, izbjegavao je deportaciju iz Velike Britanije tvrdeći da traži posao i da stoga ima pravo boravka. Ali nije mogao unedogled tamo boraviti i stoga je deportiran, no Europski sud je rekao da su i osobe koje traže zaposlenje obuhvaćene definicijom pojma radnik jer bi inače ideja slobode kretanja radnika bila uzaludna. Slučaj Ruiz Zambrano možda je i najznačajnija presuda posljednjih 10 godina. Dvoje Kolumbijaca tražio je azil u Belgiji. Dok su trajali procesi, u Belgiji im se rodilo dvoje djece koja su ih, kao europski državljani koji se ne mogu brinuti za sebe, spasila od deportacije. Ali tzv. pravo na spajanje obitelji ne bi ostvarili da su bili punoljetni i neovisni, kako je u drugim slučajevima presuđivano. Zdravstvena skrb je izvan nadležnosti EU, ali Europski sud je ušao i u to područje odredbama o unutarnjem tržištu i slobodi kretanja. Slučaj irskog studenta Grogana koji je protiv njega pokrenula udruga za zaštitu nerođene djece zbog irskim Ustavom zabranjenog abortusa, što uključuje zabranu odlaska radi abortusa u druge zemlje kao i dijeljenje informacija o abortusu. Student je kolegama dijelio letke o klinikama u Velikoj Britaniji koje obavljaju abortus te se pozvao na europsko pravo pružanja usluga informiranja građana o zdravstvenim uslugama koje su legalne u Velikoj Britaniji. Presuđeno je da to nema veze s pružanjem usluga jer Grogana britanske klinike nisu angažirale. Slučaj Watts ključni je predmet u području prekograničnih zdravstvenih usluga. Ta Engleskinja trebala je operirati kuk, ali trpjela je prevelike bolove da bi čekala šest mjeseci na operaciju pa se stoga operirala u Francuskoj. Kad se vratila, tražila je povrat novca i dobila je spor na Europskom sudu. Unatoč favoriziranju slobode kretanja, svega je dva do tri posto građana EU odlučilo migrirati, što govori da je ta ideja dovedena u pitanje. – Kretanja su povezana s kulturološkim, povijesnim i jezičnim sličnostima. Rumunji su najviše otišli u Španjolsku i Portugal, a ne u Njemačku. Kod migracija ne uzimaju se u obzir samo posao i plaća, nego i jezik, kultura, klima... Kad bi kretanje bolje funkcioniralo u Europi, do današnje financijske krize ne bi došlo. Jer krizu se može riješiti mobilnošću radne snage koja se u Europi ne događa, ili financijskim transferima, koji se i događaju. Jako puno Poljaka, koji su nakon pristupanja EU napustili zemlju, nakon nekoliko godina vratilo se u Poljsku koja se u međuvremenu oporavila. U EU se pokazalo da najviše migrira nekvalificirana i visokokvalificirana radna snaga – kazala je dr. Goldner Lang koja smatra da će i kod nas biti najviše migracije te radne snage. Dodala je da se ne moramo bojati navale Rumunja, nego se trebamo “bojati” odlaska naših mladih visokokvalificiranih ljudi. Zdravstveni turizam Predsjednik HAZU Zvonko Kusić ustvrdio je da će ideja EU dovesti do koncentracije moći kod jakih zemalja, koje će uzimati one najsposobnije, dok će one slabe biti još slabije. – Onaj tko je krenuo s idejom stvaranja Europe, taj je radio potpuno za sebe. Nisu to Nijemci radili da bi mi svi od toga dobro živjeli, već da bi dugoročno oni od toga imali koristi – ustvrdio je akademik Kusić dodavši da u malim zemljama mogu profitirati sposobni. Naše tvrtke kratkoročno se neće dobro provesti zbog povećane konkurencije, ali potrošačima će biti bolje. Ali naš zdravstveni turizam mogao bi profitirati od tzv. prava na prekograničnu zdravstvenu uslugu, zaključeno je. – Zvuči predobro da bi potrajalo – u šali je dodao akademik Kusić. >> U Europskoj uniji hrvatskom sportu može biti samo bolje! >> Pogled iz Bruxellesa: \'Ulazite u krizi, ali na vrijeme\' Bezuvjetno u zemljama EU do tri mjeseca Od 1. srpnja imamo pravo do tri mjeseca boraviti na teritoriju bilo koje druge države članice EU. Za to vrijeme nitko nam ne može postavljati bilo kakve uvjete ili tražiti ispunjavanje formalnosti, jedino moramo posjedovati valjanu osobnu ili putovnicu. Pravo na stalni boravak nakon pet godina U zemljama članicama Europske unije možemo boraviti i dulje od tri mjeseca. To ovisi o statusu koji imamo, ali i tada se može tražiti da ispunjavamo određene formalnosti. S pet godina legalnog boravka u nekoj državi stječe se pravo stalnog boravka. Smijete ostati u zemlji i ako dobijete otkaz Dok tražite posao u nekoj zemlji možete biti najdulje tri mjeseca. Može i dulje ako dokažete da imate šanse dobiti posao. U tom periodu nemate pravo na socijalnu pomoć. Boravišne dozvole mogu se tražiti, ali ako to netko nije ispunio, ne može ga se deportirati, već samo kazniti. Tri mjeseca boravka dok tražite posao Pravo boravka radnika obuhvaća četiri prava: prihvaćanja stvarnih ponuda za zaposlenje, slobode kretanja, boravka i ostanka u državi članici nakon prestanka zaposlenja (bez obzira na to je li poduzeće propalo ili ste dobili otkaz, ne mogu vas odmah deportirati). Bez odobrenja za izvanbolničko liječenje Najkasnije do 25. listopada za izvanbolničko liječenje u zemlji članici nećete trebati odobrenje. Trošak zahvata naknadno će se pokriti u Hrvatskoj u visini cijene tog zahvata u nas. Ako bi zahvat bio skuplji, sami snosite razliku. Troškove puta i boravka sami snosite.