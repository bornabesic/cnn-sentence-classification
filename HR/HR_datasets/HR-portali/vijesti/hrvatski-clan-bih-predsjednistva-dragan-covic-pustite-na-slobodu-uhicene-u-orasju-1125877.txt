Hrvatski član BiH Predsjedništva Dragan Čović izrazio je negodovanje zbog uhićenja bivših časnika i pripadnika Hrvatskoga vijeća obrane u Orašju u vrijeme katoličkih svetkovina i nakon posjeta hrvatskog premijera Andreja Plenkovića, te je pozvao na njihovo puštanje na slobodu tvrdeći da ne postoje razlozi za njihovo zadržavanje u pritvoru. "Želim iskazati krajnje negodovanje, jer ne vidim ni jedan razlog da ijedna osoba koja odgovara zakonima danas, nakon dvadeset godina, bude zatvorena zbog tobožnjeg utjecaja na svjedoke. Dogodilo se to na praznik Svih svetih, nakon posjeta najviših dužnosnika vlade Hrvatske", rekao je Čović na konferenciji za novinare u Sarajevu. "Uznemirili smo jedan dio bosanskohercegovačke javnosti" Pri tome je rekao kako ne želi utjecati na rad pravosuđa, ali je upozorio kako je uhićenje desetorice bivših hrvatskih časnika i vojnika došlo u vrlo osjetljivo vrijeme. "Uznemirili smo jedan dio bosanskohercegovačke javnosti. Ne govorim o tome je li netko napravio kazneno djelo ili nije. Ne vidim razlog da u jednoj maloj sredini na blagdane odvedete deset ljudi iz domova. Svi su se odazivali na pozive institucija, a sada su otvorili sto pitanja koja nam nisu trebala u ovom trenutku", dodao je Čović. On je dodao da se kod ovakvih odluka mora biti krajnje obazriv, pogotovo takve trebaju biti institucije koje ih donose. Dodao je da je o slučaju danas razgovarao s članovima Predsjedništva uz međusobno uvažavanje. Odvjetnik Almin Dautbegović koji zastupa prvoosumnjičenog generala HVO-a Đuru Matuzovića rekao je u četvrtak za Hinu da ne postoji nijedan razlog za zadržavanje njegova klijenta u pritvoru te je potvrdio da piše žalbu na jučerašnje rješenje Suda BiH. Najavio je da će sutra uložiti žalbu Sudu BiH. Naveo je nevjerodostojnim objašnjenja da bi, ako se puste na slobodu, osumnjičeni mogli pobjeći u Hrvatsku i da bi mogli utjecati na svjedoke budući da su od navodnih zločina protekle 23 godine. >>Hrvati iz BiH žrtve politike bez strategije Zagreba 