Foto: Nova TV  KOLIKO je predsjednica odvojena od hrvatske stvarnosti, moglo se vidjeti jučer u intervjuu kojeg je dala Mislavu Bagi.  >> Kolinda na pitanje znači li joj više za hrvatsku znanost Đikić ili Barišić: "To je irelevantno"  >> Kolinda: Ja sam u zadnje dvije godine bila jamac sigurnosti. Moj glas se čuje, moj glas se sluša  Kolinda je, naime, jučer dala intervju iz kojeg je savršeno vidljivo da predsjednica živi u nekoj posve drugoj stvarnosti od ostatka građana. Naime, iako su se samo u zadnja dva tjedna dogodila četiri napada na pripadnike manjina, Kolinda je uvjerena da u Hrvatskoj nije došlo do porasta netolerancije.  Napadi zbog srpskih tablica na automobilima u centru Zagreba  Podsjetimo, u zadnja dva tjedna napadnuti su pripadnici LGBT zajednice, na koje je još uvijek nepoznati napadač bacio suzavac u klubu Super Super, a nekoliko dana kasnije u centru Zagreba napadnut je Dušan Kovačević, osnivač i organizator festivala Exit. Razlog? Sa ženom i dvije male bebe stajao je pokraj svog automobila koji ima srpske registarske tablice.  Istog dana u drugom dijelu Zagreba napadnuta je i jedna Kovačićeva kolegica i to iz istog razloga - srpskih tablica na automobilu. Da stvar bude još strašnija, i ona je u trenutku napada u naručju držala malo dijete.   U petak navečer došlo je do još jednog napada - desetak maskiranih divljaka naoružanih palicama upalo je u prostorije Društva prijatelja Hajduka na zagrebačkoj Trešnjevci.  "Napadi na navijače Hajduka koji su u Zagrebu manjina slična su pojava kao napadi na etničke manjine, Srbe i Rome, ili LGBT zajednicu", rekao je sociolog Dražen Lalić komentirajući taj napad za Index.  Odvratni rasizam u Dubrovniku  Da napadi na manjine ne budu ograničeni samo na Zagreb, pobrinulo se nekoliko divljaka koji su se rasističkim povicima i teškim uvredama okomili na glumca Jamiea Foxxa, koji u Dubrovniku snima film "Robin Hood: Origins".  Kako nakon četiri napada na manjine u samo dva tjedna reagira Kolinda Grabar Kitarović na pitanje o očiglednom porastu netolerancije u Hrvatskoj? Otprilike kao Donald Trump - guranjem glave duboko u pijesak.  "Ne bih rekla da je došlo do porasta netolerancije, upravo suprotno", ustvrdila je lakonski Kolinda u razgovoru za Novu TV. Za nju se taj navodni porast tolerancije očituje u tezi da "postoji veće poštovanje prema institucijama", što god to značilo. U Hrvatskoj se, doduše, u isto vrijeme otvoreno napada gejeve, Srbe, navijače Hajduka i crnce, ali to se vjerojatno ne vidi s visina Pantovčaka.