Nadam se da će ova priča o SOA-i konačno doći do kraja. Što se tiče Daniela Markića, predsjednica i ja smo izabrali sposobnu i kvalitetnu osobu. Njegov životopis priča sam za sebe. Bio je u ratu, branitelj je, već ima iskustvo u SOA-i i to su veliki plusevi za njega. Saborski odbor mu je dao podršku sa 6 naprama 4 glasa. U ovom slučaju HDZ nije bio za, ali dobro, to je demokracija. Gospodin Markić sada je ravnatelj SOA-e i ja se nadam da će svoj posao dobro raditi – izjavio je premijer Tihomir Orešković, u Splitu gdje se nalazi u dvodnevnoj posjeti povodom Dana grada i blagdana Svetog Duje. Novinare je zanimalo zbog čega je u svom najnovijem intervjuu istaknuo podršku stranih veleposlanika i je li to uplitanje u suverenost Hrvatske, ali on kaže da je „možda krivo izašlo“ jer on je htio reći kako smo mi dio NATO pakta, a od ostalih članica dobio je pozitivnu povratnu informaciju o suradnji sa SOA-om na globalnom nivou. – Nisu se oni miješali. Htio sam reći da smo dobili pozitivan feedback da SOA u NATO-u dobro surađuje i dobro radimo posao. Što se tiče Dragana Lozančića, predsjednica je jasno rekla svoju poziciju, koju neću komentirati, ali mi smo riješili i tu situaciju. Ja nisam htio Lozančića ostaviti na cesti. Zavrijedio je više, naći ćemo mu poziciju u nekoj javnoj firmi. Ne znam još u kojoj, ali ima iskustva u menadžmentu i vjerujem da će im dobro doći – poručio je Orešković koji kaže da „ništa nije vidio“ na pitanje je li Lozančić radio nezakonito i bio privatni obavještajac Zoranu Milanoviću, kao što je rekla predsjednica. Na pitanje o odnosima između Mosta i Domoljubne koalicije rekao je da su u njegovom fokusu ciljevi koje je na početku predstavio. – Prošlog tjedna smo predstavili nacionalni program reformi, ovih 100-200 milijuna, i mogu reći da na tome surađujemo, podrška postoji i od Tomislava Karamarka i Bože Petrova. Vlada zna što treba napraviti i mi smo krenuli. Mislim da ćete vrlo brzo vidjeti rezultati. Sve ovo drugo jesu malo tenzije, ali i probni baloni. Da vam pravo kažem ja se i sam pitam kada čitam novine od kud ti komentari i ideje. Mislim da je bitno reći u javnosti da ova Vlada zna što treba napraviti, pokrenut ćemo Hrvatsku, vidjet ćete rezultate jer na kraju oni su ti koji najglasnije govore – rekao je Orešković nakon sastanka sa Zlatkom Ževrnjom, splitsko dalmatinskim županom kojega je pohvalio i rekao da ima viziju jer je u Dugopolju vidio sjajne rezultate, što se od praznog i pustog zemljišta može napraviti. – Danas sam tu da poslušam, upoznam ovu Županiju i vidim kako Vlada može pomoći. Glavni izazovi na kojima ova Vlada mora raditi su 800 milijuna kuna u europskim fondovima koji čekaju i koje mi moramo povući. Trebamo smanjiti administraciju i birokarciju, a treće je problem s neiskorištenom državnom imovinom. Imamo 32 vojne nekretnine u ovoj županiji od 3 milijuna kvadratnih metara zemljišta za koje trebamo naći način kako ga aktivirati – poručio je premijer. S obzirom da se za vrijeme kada je Orešković bio na sastanku u Županiji održavala svečana sjednica Gradskog vijeća Splita, na kojoj nije bio osobno već je poslao izaslanika, ministra Vlahu Orepića, novinari su ga zamolili za komentar izjave gradonačelnika Ive Baldasara koji ga je prozvao da omalovažava Splićane. – I u Slavoniji sam prvo upoznao stanje u županiji pa mi je to i danas prioritet. Gradonačelnika ću vidjeti i danas i u sutra kada ćemo biti zajedno i bit će dovoljno vremena da možemo popričati – rekao je Orešković. Danas je posjetio Sveučilište, razgovarao s rektorom Šimunom Anđelinovićem, susreo se sa studentima i ručao u njihovoj menzi. Poslije podne bilo je rezervirano az sastanak s nadbiskupom Marinom Barišićem. U subotu će, zajedno s potpredsjednikom Vlade Božom Petrovim sudjelovati na procesiji i svetoj misi povodom blagdana sv. Dujma. >> Pad izborne podrške: Živi zid pretekao Most, HDZ i SDP gotovo izjednačeni >> 'Orešković nema pojma o politici, vrijeme mu je da se vrati u Kanadu' 