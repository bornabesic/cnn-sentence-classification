Optužen sam kao osoba “koja je javno lagala, lažno se predstavljala, čak pisala plagijate i tim se plagijatima javljala na raspravu o kurikularnoj reformi”. Optužen sam da sam “izmanipulirao ljude”, autore recenzija Cjelovite kurikularne reforme, kao jedan od “predvodnika stalnih napada na strategiju i na kurikularnu reformu”, optužen sam kao plagijator i kao takav nedostojan svega onog što HAZU danas znači”. To je u pismu koje je poslao predsjednici države, predsjednicima Sabora i Vlade te potpredsjednicima Sabora i ministru obrazovanja napisao akademik Vladimir Paar, jedan od najžešćih kritičara kurikularne reforme. Prisutna jedna strana Za sve navedeno optužio ga je, kako kaže, na sjednici Sabora 14. prosinca prošle godine saborski zastupnik i bivši SDP-ov ministar znanosti i obrazovanja Željko Jovanović. – Nisam se lažno predstavljalo, akademik sam 24 godine, predsjednik sam u HAZU Znanstvenog vijeća za obrazovanje i školstvo, autor sam 245 znanstvenih publikacija uključenih u najpoznatiju svjetsku bazu znanstvenih publikacija, i od ministra Šuvara zalažem se za moderan razvoj hrvatskog školstva – odgovorio je u pismu akademik Paar. Akademik Paar sa skupinom akademika i stručnjaka s PMF-a od početka je kritizirao prijedlog kurikularne reforme kakav je ponudila Ekspertna radna skupina kojoj se na čelu nalazio dr Boris Jokić. – Otvoreno govoreći, stvorena je atmosfera da treba u potpunosti spriječiti utjecaj recenzija naših stručnjaka na obrazovnu politiku. U javnosti je prisutna samo jedna strana i samo ona može objašnjavati što su predložili i zašto. Dakako, mislim na one koji su vodili Cjelovitu kurikularnu reformu i ljude koji su se okupili oko te interesne skupine. Ostali, koji su uočili posljedice koje bi se pojavile provođenjem kurikularne reforme nemaju priliku, bez obzira na svoje argumente, na to upozoriti javnost – ističe akademik Paar. Ističe da očekuje da se o školstvu konačno počne raspravljati na stručnim osnovama, a “ne na uvredama i diskvalifikacijama”. – Razgovarajmo argumentima. U javnosti se forsiraju svjetonazorske razlike onih koji su radili na kurikularnoj reformi i onih koji je kritiziraju. Ali to nije suština ni glavno pitanje. Ovdje je osnovno pitanje gospodarskog i društvenog razvoja Hrvatske i statusa STEM područja koje je kod nas marginalizirano, a svuda u svijetu je temelj razvoja – objašnjava akademik Paar svoje neslaganje s predloženom kurikularnom reformom. Ne shvaća da šteti! – Metodologija predložene kurikularne reforme neprovediva je u praksi, srozala bi kvalitetu znanja naših građana, a posljedice bi bile katastrofalne. Kad bi ih građani shvatili, na Jelačić-placu imali bismo 200 tisuća demonstranata i zato mislim da na to trebamo upozoriti – zaključuje Paar. Bivši SDP-ov ministar znanosti, obrazovanja i sporta Željko Jovanović jučer je kratko poručio kako istupe akademika Vladimira Paara, u novije vrijeme, ne smatra vrijednim reagiranja. – Akademik Paar šteti i ugledu akademije i svemu što je nekada radio, kao i budućnosti hrvatskog obrazovanja. Loše je kad ljudi ne shvaćaju da svojim potezima čine štetu – kaže Jovanović. Dodaje i da je sve što je kazao u Saboru o akademiku Paaru točno te kako osim plagijatora ministra Pave Barišića sad imamo i plagijatora akademika. – Poručujem akademiku Paaru da uživa u svojoj zasluženoj mirovini i da puti da se hrvatski obrazovni sustav razvija na jedan moderniji način – dodao je za kraj SDP-ov saborski zastupnik Željko Jovanović.      >> Ministar Barišić govorio o reformi obrazovanja: 'Ona uopće nije zaustavljena, prvi korak u nastavku je donošenje akcijskog plana' >> Hrvatski đaci ništa ne znaju o biosferi, pticama... 