Nakon što su korisnici Autonomnog kulturnog centra Medika jučer obavijestili medije kako su dobili rok do utorka da napuste prostor u Pierottijevoj ulici i predaju ključeve, iz Grada su to danas demantirali. Naime, iz Ureda gradonačelnika Milana Bandića su nam odgovorili da su, nakon upozorenja Inspekcije zaštite od požara Ministarstvu unutarnjih poslova, kao vlasnik prostora, prije svega radi sigurnosti korisnika u prostorima Medike i radi provođenja mjera zaštite od požara, zatražili od korisnika da napuste prostor kako bi se moglo detaljno pregledati instalacije, instalirati sustave protupožarne zaštite te izvršiti druge potrebne radove na objektu. - Jučer, u poslijepodnevnim satima, zaprimljen je dopis udruge Attack koja djeluje na tim prostorima te je odmah danas po nalogu gradonačelnika Bandića održan sastanak u gradskoj upravi s korisnicima prostora iz udruge Attack te smo u pozitivnom ozračju dogovorili da ćemo prostor sanirati etapno kako korisnici ne bi nužno morali napuštati prostor. Već danas je u dogovoru s korisnicima prostora poslana ekipa u Mediku da započne sa pregledima kako bi se mogao izraditi projekti te izveli potrebni radovi radi zaštite sigurnosti - poručili su iz Grada. Napomenuli su, također, da je Turistička zajednica Grada Zagreba 2005. godine provela arhitektonski natječaj za izgradnju Kongresnog centra na tom prostoru. No, odluka o izgradnji Kongresnog centra, tvrde, još nije donesena. Što će na tom prostoru u konačnici biti znat će se do kraja tekuće godine. - U svakom slučaju, kada za to dođe vrijeme, za postojeće korisnike prostora naći će se adekvatan smještaj na nekoj drugoj lokaciji - najavili su iz Ureda gradonačelnika.