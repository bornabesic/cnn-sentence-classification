Među dramatičnim događajima koji su ovih dana potresali svijet, ali i političkim pregovorima tko će s kim, koji se logično, nalaze u središtu zanimanja medija, Večernji list nametnuo je temu koja se izravno tiče budućnosti naše djece, ali i budućnosti ove zemlje, njezina gospodarskog, znanstvenog, obrazovnog ili, kraće rečeno, svekolikog razvoja i konkurentnosti na svjetskim tržištima. Riječ je, dakako, o učenju informatike, odnosno programiranja, kodiranja i izrade aplikacija od prvog razreda osnovne škole. Učenje tih sadržaja od najranije dobi neće od djece stvoriti programere, ali će im potaknuti razvoj logičkog razmišljanja i naučiti ih rješavanju problema. Uvođenjem obvezne informatike od prvog razreda osnovne škole za petnaestak godina imat ćemo mlade ljude koji će se, bez obzira na razinu i smjer svoje obrazovanosti, bez problema nositi s razvojem tehnologija, s novim uređajima koje svakodnevno koristimo ili ćemo tek početi koristiti, sa sofisticiranim kompjutorskim rješenjima koja postaju sastavni dio naših automobila, radnih mjesta i domova. Veseli nas što je nakon naše inicijative da se informatika uvede kao obvezan predmet od prvog razreda osnovne škole krenulo potpisivanje peticije da se to dogodi što prije. Važno je što su ICT industrija, brojne stručne udruge i pojedinci ponudili svoju pomoć da se s edukacijom učenika, u školama gdje je to moguće, krene možda već od idućeg polugodišta, ili sljedeće školske godine. No, ono na čemu roditelji učenika, a i društvo u cjelini, trebaju inzistirati jest da se stvore uvjeti u svakoj školi za učenje informatike kao posebnog predmeta. Izgovor da za to nema novca ili nastavnika ne stoji, odnosno ne smije biti zapreka. Prema nekim istraživanjima, u Hrvatskoj na jednog nastavnika dolazi 12 učenika, a pedagoški standard predviđa dvostruko više. Dakle, nastavnika ima, samo ih treba educirati. U godinu dana to je moguće učiniti. Novac za to mora se pronaći. Mora ga naći neki novi, poduzetni i uporni ministar školstva.  >> Informatika u osnovne škole treba odmah, ne za šest godina