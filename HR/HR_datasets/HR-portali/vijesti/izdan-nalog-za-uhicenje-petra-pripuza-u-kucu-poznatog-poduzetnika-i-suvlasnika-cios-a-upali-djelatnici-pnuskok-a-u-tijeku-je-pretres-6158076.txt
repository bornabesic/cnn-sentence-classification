Službenici Policijskog nacionalnog ureda za suzbijanje korupcije i organiziranog kriminaliteta (PNUSKOK-a) od ranog jutra, uz odgovarajuće naloge suca istrage županijskog suda, provode pretrese u kući suvlasnika CIOS-a Petra Pripuza, uredima tvrtke, te u kućama još nekolicine odgovornih osoba te tvrtke i uredima tvrtki koje su s njom poslovale. Potvrdio nam je to Pripuzov odvjetnik Anto Nobilo. Prema njegovim riječima, policija istražuje određene porezne predmete kako bi se rasvjetlile moguće nepravilnosti u poslovanju CIOS-a i s njim povezanih tvrtki. Zahtjev za uhićenjem Pripuzu je uručen u 6 ujutro u bolnici, gdje se nalazi nakon nedavne operacije srca. Zbog zdravstvenog stanja uhićenje nije provedeno, te se Pripuz i dalje nalazi na bolničkom liječenju, potvrdio je Nobilo. Podsjetimo, Petar Pripuz, zagrebački poduzetnik i suvlasnik CIOS-a, najveće tvrtke za otkupljivanje i preradu otpada u Hrvatskoj i vlasnik sličnih tvrtki i na području BiH, Crne Gore, Srbije, Kosova, Makedonije i Albanije čiji se promet godišnje mjeri u milijardama kuna, uhićen je i 2014. godine u sklopu operacije Agram. No, iako je od tog uhićenja prošlo oko dvije i pol godine, za taj slučaj još uvijek nije podignuta pravomoćna optužnica. Balkanski kralj smeća, kako su ga nazivali neki mediji, ponudio je tada jamčevinu od visokih 7,7 milijuna kuna, pa je pušten da se brani sa slobode. Pripuz se od izlaska iz pritvora, 31. listopada, tvrde njegovi odvjetnici, povukao u vilu na Pantovčaku, imanje koje u glasi na suprugu Miru Pripuz. Sve poslove preuzela su djeca, najviše Iva Pripuz Špekuljuk, koja je i dotad vodila značajan segment poslovanja. Petar Pripuz karijeru je počeo u financijskoj službi Industrogradnje gdje je radio šest godina. U biznis s recikliranjem ušao je 1985., prvo kao zaposlenik, a kasnije je 90-ih osnovao vlastitu tvrtku. Od 1994. godine njegova grupacija je partner s njemačkom Scholz grupom, drugom najvećom svjetskom grupacijom u segmentu recikliranja metalnog otpada. Pripuzove tvrtke zapošljavaju više od dvije tisuće ljudi, a suvlasnici su mu njemačke i japanske multinacionalne kompanije.