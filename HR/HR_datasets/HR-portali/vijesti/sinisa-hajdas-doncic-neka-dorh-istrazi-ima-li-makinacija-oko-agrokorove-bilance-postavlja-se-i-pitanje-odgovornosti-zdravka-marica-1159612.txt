Predsjednik SDP-a Davor Bernardić poručio je nakon sjednice stranačkog Predsjedništva u srijedu navečer da Agrokorov dug ne smije postati dug hrvatskih građana i nestabilnost Hrvatske. Ako Vlada razmišlja o donošenju takvog zakona (kojim bi pomogla Agrokoru) treba dobiti suglasnost Europske komisije, poručio je. SDP poziva nadležne institucije u Hrvatskoj - Poreznu upravu, DORH i HANFA-u - da istraže postoje li kakve financijske makinacije oko Agrokorovih bilanci, izjavio je nakon sjednice član SDP-ovog Predsjedništva Siniša Hajdaš Dončić. Dodao je kako se, nažalost,  u posljednje vrijeme pojavljuje sve više takvih informacija koje će u konačnici šteti zaposlenicima i dobavljačima, posebice onima u trećem krugu koji sa svojim prihodima ovise s više od 80 posto, ne isključivo o Agrokoru, nego o tvrtkama koje su najviše izložene njegovu poslovanju. Agrokorov dug prema bankama i dobavljačima je isti - oko 16 milijardi kuna - i naša jasna poruka je da Vlada RH ne smije donositi zakon koji ide isključivo u korist jednog poduzeća. To je u suprotnosti s europskim pravom, što u konačnici može skupo koštati građane RH. To je iznos od oko 6-7 milijardi kuna koliko mogu biti odštete bude li država na taj način, što je nepoznato u europskoj praksi - preuzela upravljanje Agrokorom, upozorio je Hajdaš Dončić.  To može biti kratkoročno, što povezujem s lokalnim izborima i smirivanjem situacije, ali ne srednjoročno i dugoročno, jer nam se to može "obiti svima o glavu". Hrvatski porezni obveznici i proračun umjesto da ulažu u obrazovanje, što je SDP-ova proklamirana politika, ili u zdravstvo i zdravlje, u budućnosti mogli bi zbog tužbi  banaka i fondova za koje je mjerodavno nizozemsko pravo plaćati penale zbog takvog odnosa vjerovnicima Agrokora. To je nedopustivo i suprotno interesima RH, poručio Hajdaš Dončić. Odgovarajući na novinarski upit, Dončić je rekao kako je vrlo velika odgovornost ministra financija Zdravka Marića koji je bio zadužen za financije u Agrokoru i ako se dokaže da postoje određene financijske makinacije oko friziranja Agrokorovih bilanci, postavlja se pitanje njegove odgovornosti i to ne samo zbog Agrokora. Sjetite se što je bilo u Grčkoj nakon friziranja bilanci i ne bih htio da se to dogodi u Hrvatskoj i da imamo takvog čovjeka u Vladi, ako se to pokaže točnim i da se netko može igrati s hrvatskim proračunom, rekao je Hajdaš Dončić. Upitan o stranačkim kandidaturama i koalicijama na lokalnim izborima, predsjednik SDP-a Bernardić kratko je odgovorio kako očekuje bolji rezultat te da je na lokalnim organizacijama lokalna odgovornost.  Na sjednici Predsjedništva bilo je riječi o obrazovanju o čemu je Bernardić rekao kako su SDP-ovi ciljevi dobar život za svu djecu i jednake mogućnosti za sve neovisno o imovinskom statusu i žive li u razvijenim ili nerazvijenim krajevima zemlje. To je naš program od kojeg nećemo odustati s konkretnim mjerama koje ćemo napraviti na svim razinama, istaknuo je. Na pitanje podupire li kandidate kao primjerice Vladu Iljkića koji je svojedobno prosvjedovao protiv SDP-ove politike i Vlade, Bernardić je ponovio da je lokalna organizacija - lokalna odgovornost. >> Moody's snizio kreditni rejting Agrokora. Iz tvrtke poslali kratku izjavu medijima >> Plenković: Napravit ćemo sve da 'Lex Agrokor' bude u skladu s Ustavom 