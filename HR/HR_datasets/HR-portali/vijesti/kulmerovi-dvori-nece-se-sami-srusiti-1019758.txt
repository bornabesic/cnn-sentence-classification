Proći će tako i zakon o nekretninama, neće srušiti ovršni zakon, a Todorić će i dalje biti najbogatiji čovjek u državi, zaštićeni medvjed kojem neće pasti dlaka s glave. Trebalo bi otvoriti ministarstvo mrtvih. Jer s mrtvima se, za razliku od živih, može mnogo toga. Može im se povećati ili smanjiti broj, mijenjati lokaciju i uzrok smrti. S mrtvima se može svašta, a sa živima ništa osim da ih se pošalje u smrt. Idealni ministar ministarstva mrtvih bio bi Milorad Pupovac. On je najbolji stručnjak za poginule, ubijene i preminule u državi. On zna čije smrti treba oplakivati, a koje slaviti. Kao i drug Stjepan Mesić koji bi se odlično snašao u ulozi savjetnika ministra mrtvih, ima sposobnost da pronikne u dušu i srce ubijenih, i tada vidi tko je nevin, ali i tko je zaslužio najgoru smrt. Kako bi se lakše snalazio, vjerojatno ima aplikaciju s kalendarom mrtvim. Velik je to i mučan posao. Treba obići sva ta stvarna, a još više i lažna mjesta stradanja s uvijek istim izrazom lica. Nije Miloradu Pupovcu lagan ovaj posao i uistinu bi mu država morala osigurati neku logističku pomoć. Jer što ako se dogodi da u jednom danu mora biti na više grobišta u isto vrijeme? Možda da mu Todorić posudi helikopter? Crni humor na stranu Pupovac nije jedini koji u ovoj zemlji jako dobro živi od smrti. I koliko god bih volio tvrditi da je glavni motiv takvom radu i razmišljanju isključivo njegovo velikosrpstvo, mislim kako se radi o drugačijoj vrsti zavjere. Izvrtite film nekoliko tjedana unazad i sjetite se, koliko se gorčine i bijesa skupilo u našem narodu kada smo shvatili kako Ivica Todorić neće biti uhićen radi izvlačenja milijardi kuna iz Agrokora, čije je dugove prepustio državi, odnosno nama svima da ih otplatimo. Bombardirali su nas različitim vijestima i rješenjima a onda su krenule druge velike priče. Prvo,  afera s davanjem koncesije plaže Zlatni Rat na Braču, zatim Frljić i naravno Jasenovac i sve to kroz histerične medijske istupe, prosvjede civilnog društva, hajke, galamu…. I gdje smo sad? Naš bijes se rasuo na više strana. Malo po županijskom vijeću koje je provodilo natječaj za davanje plaže u koncesiju, dio na Frljića, Pupovca i slične. Normalno, osobe lijeve političke orijentacije svoje frustracije usmjerit će u kontra smjeru i opet imamo standardnu situaciju, binarni sustav, crno-bijeli svijet, polarizaciju društva u kojem možeš stajati samo s jedne ili druge strane, ali nikako rame uz rame s onim tko se politički ne slaže s tobom. Zar smo uistinu toliko slijepi da ne vidimo kako je Miro Bulj, obični populist, a možda i korumpirani političar koji se upleo u javni natječaj o kojem nema nikakvih informacija, niti potrebnih znanja? Iz kojeg interesa, nitko ga ne pita, jer i on valjda igra neku svoju ulogu. Da će Frljić nastupiti znalo se sigurno mjesecima, ali tek je sada to izašlo u javnost.  O Pupovcu ne treba trošiti riječi. On je ključna figura u skretanju pozornosti. Kad god treba nešto prikriti, Pupovac da izjavu kojom mobilizira domoljube i svi ubrzo zaborave, na primjer, stotinu ili dvije stotine milijuna kuna pokradenih iz Poštanske banke. Inače, i taj Protega je na slobodi, šeće, putuje Europom i pun je kao brod. Tu su i komunističke snage Savice koji ne žele imati multi-funkcionalni park pa zatrpavaju rupe koje su iskopali bageri. A svu tu rulju, dirigira uvijek netko iz pozadine, političari i predsjednici raznih udruga koji se inače jako dobro slažu, neovisno o tome što javno govore. Ukratko, prave od nas budale. Proći će tako i zakon o nekretninama, neće srušiti ovršni zakon, a Todorić će i dalje biti najbogatiji čovjek u državi, zaštićeni medvjed kojem neće pasti dlaka s glave. Ej ljudi, zar smo toliki kreteni da ne shvaćamo tko su naši najveći neprijatelji u ovoj državi, te kako je sve ovo što se zbiva samo predstava? A kad ovakvih događaja nema, onda znate što rade? Napiju ili drogiraju neku pjevačicu, voditeljicu i starletu, slože grupnjak i izbace snimku u javnost. I onda mi kreteni pričamo o tome tjedan dana. Halo, ima koga? Kulmerovi dvori neće se sami srušiti. Okovi na našim rukama neće sami puknuti. Pokraden novac, neće se moljenjem vratiti. Uključimo malo mozgove. Kako sada stvari stoje, nemamo se kome rugati niti s kime sprdati. Jer Severinu, Tinu Katanić i ostale su javno seksualno iskoristili jednom, a nama to čine svaki dan! 