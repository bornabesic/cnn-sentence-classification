Nebom lete šišmiši i vrane, al je sokol za njih previsoko, piše na profilnoj fotografiji uz sliku sokola na Facebook stranici Zlatka Hasanbegovića, uz napomenu da je riječ o službenoj stranici ministra kulture Republike Hrvatske. Ni to, međutim, nije službena Hasanbegovićeva stranica, kao ni druga dva profila koja su pod njegovim imenom otvorena na najpopularnijoj svjetskoj društvenoj mreži na kojoj je 1,8 milijuna Hrvata. Naime, kako doznajemo u Ministarstvu kulture, ova posljednja stranica pod lažnom egidom “službena” već je treći pokušaj da se netko na Facebooku predstavi kao ministar kulture i ponovno je prije koji dan prijavljena tehničkoj službi Facebooka kao lažna. - Zlatko Hasanbegović nikada nije niti će u budućnosti imati službeni ili privatni profil na Facebooku, kao ni službenu stranicu kao ministar. Iako je prilično popularan i sve što u medijima kaže ili se o njegovim potezima prenese, ima veliki broj komentara i dijeljenja, on ne želi aktivno sudjelovati na društvenim mrežama - kažu Jutarnjem u Ministarstvu kulture. Dosad su već dva puta davali službene obavijesti za medije u kojima su to naglašavali, a svaki put su lažni profili ili stranice prijavljivani Facebook tehničkoj službi, ali i Agenciji za zaštitu osobnih podataka. Međutim, netko je uporan i stalno otvara nove profile, trenutačno na Facebooku postoje dva, kao i jedna službena stranica (sa sokolom na profilnoj fotografiji) koja je jučer imala 833 likea. Iako na spornoj stranici nema uvredljivih ni provokativnih objava, nego je uređivana više kao fan page, u Ministarstvu ne misle da je riječ o šali pa su stranice prijavljene zbog lažnog predstavljanja i krađe identiteta. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!