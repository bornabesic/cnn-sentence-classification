Najmanje 188 civila poginulo je u američkim zračnim napadima na Islamsku državu u Iraku i Siriji od početka operacije 2014., objavila je u ponedjeljak američka vojska. Kombinirana zajednička borbena grupa, u svojoj mjesečnoj procjeni civilnih žrtava u operacijama međunarodne koalicije predvođene SAD-om, navodi da još obrađuje pet izvješća o nenamjernim smrtima u četiri napada 2016. i jednom 2015. Procjena američke vojske daleko je manja od procjena drugih organizacija, primjerice organizacije Air Wars, koja prati stradanja civila u međunarodnim zračnim napadima u regiji. Ta je skupina procijenila da je u Iraku i Siriji od početka kampanje poginulo 2100 civila. Američki vojni dužnosnici izrazili su žaljenje zbog civilnih žrtava. "Premda koalicija poduzima iznimne napore kako bi napadala vojne mete na način koji minimizira rizik od civilnih žrtava, u nekim incidentima žrtve su neizbježne", navodi se u priopćenju borbene grupe. SAD i njegovi koalicijski partneri izveli su 17.005 napada na Islamsku državu zaključno s 30. prosinca, od čega 10.738 u Iraku i 6267 u Siriji, po američkim vojnim podacima. Operacija protiv Islamske države u Iraku i Siriji stajala je 10 milijardi dolara od 2014. godine. >> Ne prestaju strahote u Siriji: U zračnom napadu poginuli školarci