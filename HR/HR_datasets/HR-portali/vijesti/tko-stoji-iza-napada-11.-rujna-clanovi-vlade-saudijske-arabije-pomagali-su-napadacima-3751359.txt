Bivši član neovisne komisije koja je istraživala teroristički napad na SAD 11. rujna 2001. godine tvrdi da su članovi vlasti Saudijske Arabije pomagali napadačima, piše britanski Independent. John F Lehman bio je član komisije od 2003. do 2004. godine, a po njegovom mišljenju ima mnogo čvrstih dokaza koji impliciraju da je nekoliko zaposlenika saudijskog Ministarstva islamskih poslova pomagalo napadačima: - Mnogo Saudijaca je pomagalo napadačima, a neki od njih su radili za tadašnju vlast Saudijske Arabije. Izvještaj Komisije nikada nije trebao služiti tome da se isključi odgovornost Saudijske Arabije - kazao je Lehman za Guardian. O navodnim vezama vodstva Saudijske Arabije s napadačima iz najgoreg terorističkog napada u povijesti SAD-a, mnogo se govorilo, pogotovo s obzirom na činjenicu da je 15 od 18 terorista imalo saudijsko državljanstvo, uključujući i danas pokojnog šefa al-Qa'ide Osame bin Ladena, čija obitelj vodi najmoćniju građevinsku tvrtku u državi, Bin Laden group. No, Komisija koja je prvoela istragu u svojem je izvješću 2004. godine zaključila da nema dokaza koji povezuju Rijad i terorističku grupu:   - Saudijska Arabija se dugo vremena smatra primarnim izvorom financiranja al-Qa'ide, ali nismo pronašli dokaze da su saudijska vlast ili pojedinci unutar nje financirali organizaciju - stoji u tom izvješću. Pitanje odgovornosti Saudijske Arabije poteže se i dalje, pogotovo s obzirom na činjenicu da 28 stranica izvješća o napadu koje je napravio Američki kongres nikada nisu otkrivene javnosti, te se još uvijek vode pod oznakom "povjerljivo". Bivši predsjednik SAD George W. Bush tvrdio je da bi objava famoznih "28 stranica" ugrozila sigurnost SAD-a time što bi otkrila "izvore i metode zbog kojih bi nam bilo znatno teže pobijediti u ratu protiv terora", dok je bivši predsjednik Komisije za 11. rujna tvrdio da bi "nepročišćeni" materijal iz izvješća mogao naštetiti nevinim ljudima.   S druge strane, obitelji 2977 žrtava već duže vrijeme traže objavu dokumenata, a pri tom imaju potporu i nekoliko važnih političkih figura, među prvima gradonačelnika New Yorka u vrijeme napada, Rudija Giulianija. Njihovu objavu traži i gore spomenuti John F Lehman, koji usprkos tome što vjeruje da su u napad bili upleteni pojedinci iz saudijske vlasti, smatra da među njima ipak nije bilo članova kraljevske obitelji iz Rijada ili najviše pozicioniranih članova saudijskog vodstva. Izvješće koje o napadu napravio glavni inspektor CIA-e prošle godine, također je na tom tragu - u njemu se tvrdi da je u napadu bili saudijskog sudjelovanja, ali da se vjerojatno radi o disidentima unutar vlasti koji su možda pomagali al-Qaidi. Saudijska Arabija pak cijelo vrijeme tvrdi da su optužbe njihovog sudjelovanja u napadu "neosnovane i morbidne".