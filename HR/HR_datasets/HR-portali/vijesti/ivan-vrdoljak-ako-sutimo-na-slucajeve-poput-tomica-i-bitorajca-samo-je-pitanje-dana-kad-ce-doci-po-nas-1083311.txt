– Izvršna vlast mora početi vladati i reagirati, posebno na ekstremne pojave u hrvatskom društvu. Nisu dovoljne deklarativne poruke, nemojte podcjenjivati inteligenciju hrvatskih građana. Imate vlast u rukama, poštuje zakone i Ustav, pokrenite istrage i kažnjavajte one koji krše zakon – poručio je Vladi i predsjednici predsjednik HNS-a i saborski zastupnik Ivan Vrdoljak s konferencije u Rijeci u sklopu obilaska županijskih organizacija HNS-a, priopćio je HNS.  Time je još jednom izrazio zabrinutost HNS-a i upozorio na dva ozbiljna problema u hrvatskom društvu – jačanje ekstremizama i dovođenje u pitanje sekularnosti države.  – Ne smijemo šutjeti. Ako šutimo na slučajeve poput Mirjane Rakić, Ante Tomića, Renea Bitorajca, samo je pitanje dana kada će doći po nas, a onda neće biti nikoga da nas brani – rekao je Vrdoljak. – Ni predsjednica RH Kolinda Grabar-Kitarović, ni predsjednik Vlade Tihomir Orešković, ni potpredsjednici Tomislav Karamarko i Božo Petrov u opisu svog posla nemaju praštanje. U opisu posla imaju poštivanje i provođenje hrvatskih zakona i Ustava, a zakon kaže da se na govor mržnje i netrpeljivost odgovara istragom. Neka počnu raditi svoj posao jer je nužno spasiti hrvatske građane od ovakvog poniženja i u Hrvatskoj, i u međunarodnoj zajednici. Moramo zaštititi građane, prije svega mlade, od suštinskih laži, obmana i veličanja zla – rekao je Vrdoljak.  – Radite svoj posao i čuvajte ovu zemlju i građane braneći Ustav i zakone, ovo mora prestati – poručio je također Vrdoljak. >> 'Karamarko treba dati ostavku ako je istina da je njegova supruga dobila pola milijuna kuna od lobista MOL-a' >> 'Pokazalo se da nas eksperiment Most sada košta' 