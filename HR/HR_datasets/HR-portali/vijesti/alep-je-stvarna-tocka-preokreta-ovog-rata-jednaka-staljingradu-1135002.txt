Pad Alepa bio bi ključan za rat u Siriji jer bi njime snage sirijskog režima bile ohrabrene za pokušaj vraćanja kontrole nad cijelom državom, a ustanici će primiti udarac od kojeg se neće moći oporaviti, piše agencija France presse u ponedjeljak kada sirijski režim drži pod kontrolom devedeset posto istočnog, pobunjeničkog Alepa.  Kako piše agencija Reuters, snage sirijskog predsjednika Bashara al-Assada u ponedjeljak ujutro osvojile su četvrt Šejk Said gdje se snažne borbe odvijaju od nedjelje popodne. – Vojska sada kontrolira čitav Šejk Said – rekao je direktor Sirijskog opservatorija za ljudska prava (SOHR) Rami Abdel Rahman, dodajući da snage režima sada kontroliraju 90 posto istočnog Alepa koji je još donedavno bio utvrda pobunjenika. Bombardiranja istočnog Alepa tijekom noći i ujutro bila su najintenzivnija u posljednjih nekoliko dana, kažu svjedoci. Ruska strana priopćila je da je kroz posljednja 24 sata 13.346 civila pobjeglo iz istočnog Alepa, a da je 728 pobunjenika položilo oružje i prešlo u zapadni dio grada. Analitičari smatraju da će praktički neizbježna pobjeda vladinih snaga u najmnogoljudnijem gradu te države dati ogromnu prednost predsjedniku Basharu al-Assadu, piše France presse.  Alep je Staljingrad sirijskog rata – Alep je stvarna točka preokreta ovog rata, jednaka Staljingradu –  tvrdi stručnjak za tu bliskoistočnu državu Fabrice Balanche, referirajući se na pobjedu Sovjetskog Saveza nad nacistima, bitku koja je promijenila tijek Drugog svjetskog rata.  – Asad je bez Alepa bio polupredsjednik – ističe Balanche, analitičar Washington Instituta za politiku Bliskog istoka, dodajući kako se Asad "ovom pobjedom može predstaviti kao predsjednik cijele Sirije". Ustanici su Alep zauzeli sredinom 2012., samo godinu dana nakon što su diljem zemlje izbili prosvjedi. Istočni dio tog grada postao je snažan simbol otpora Assadovu režimu Tamošnje vlasti izdržale su godine žestokog bombardiranja i opsadu koja je pokrenuta u srpnju ove godine. Kad je sirijska vojska sredinom studenog započela masovni napad uz podršku artiljerije i ruskih zračnih snaga, gotovo sve istočne četvrti doživjele su slom.  Snage vlade i njihove savezničke milicije sada kontroliraju 90 posto nekad oporbenog uporišta.   – Gotov je mit o umjerenoj oporbi u Alepu koja može predstavljati političku i vojnu alternativu sirijskom režimu – zaključuje Balanche.  Yezid Sayigh, viši suradnik na bliskoistočnom Carnegie centru u Bejrutu, također smatra kako će pobjeda sirijske vojske u Alepu preokrenuti putanju rata.  – Prešli smo točku nakon koje opozicija može imati neku nadu u preokret – tvrdi Sayigh. Oslobađanje Alepa iznimno je politički važno za sirijsku vladu koja je opozicijske vlasti u istočnim dijelovima tog grada vidjela kao velik izazov za svoj legitimitet. "Asad će slomiti kralježnicu naoružanoj opoziciji, a ideja da se režim može vojno pobijediti rasplinut će se", dodaje Sayigh.  Pobunjenici će nakon gubitka Alepa biti ograničeni na sjeverozapadni Idlib i male enklave unutar provincija Damask i Dara, te se ne mogu nadati podršci svojih turskih, zapadnih ili zaljevskih saveznika.  Kurdske snage držat će dijelove sjeverne i sjeveroistočne Sirije, tzv. Islamska država će braniti svoje teritorije na sjeveru i istoku, a Asad će kontrolirati tri najvažnija grada – Alep, Damask i Homs. Pod svojom kontrolom će imati i gotovo sve najnapučenije dijelove države, većinu zračnih luka i granicu s Libanonom. No analitičari smatraju da se vlada neće zaustaviti na tome.  – Zauzimanje Alepa će omogućiti da se 30 tisuća vojnika sirijske vojske rasporedi drugdje – pojašnjava Balanche.  Jedna od izglednih meta je istočna Guta, ključna pobunjenička enklava istočno od Damaska.  Duma, tamošnji najveći grad, "ne želi doživjeti istu sudbinu kao Alep", ističe Balanche.  Sirijska vojska mogla bi napasti i Al-Bab, grad u rukama tzv. Islamske države koji se nalazi na ključnoj ruti između Alepa i granice s Turskom. Turske snage već napreduju prema tom gradu, no Damask si ne smije dopustiti da izgubi tu utrku.  Sayigh naglašava kako bi sirijska vlada sada mogla raditi na osiguravanju cijelog zapada države, od turske granice na sjeveru, do Jordana na jugu. Osim toga, postoje još dvije mogućnosti. Jedna je da će se režim okrenuti istoku, prema Raki, kako bi se pokazao ključnim partnerom protiv Islamske države, tvrdi stručnjak iz Bejruta, te kaže da je drugi scenarij da se usredotoči na osiguravanje Alepa, "zadržavanje opozicije u Idlibu i zatim da otkida dio po dio" neprijateljskog teritorija, dodaje Sayigh.  >> Guverner provincije Homs potvrdio za Večernji: Islamska država ponovno zauzela Palmiru >> Rat je gotov – o budućnosti Sirije odlučit će prije svih Abu Ali Putin 