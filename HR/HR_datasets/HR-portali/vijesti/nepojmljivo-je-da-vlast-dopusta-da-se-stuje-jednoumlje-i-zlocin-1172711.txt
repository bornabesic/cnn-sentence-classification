-Najoštrije osuđujemo govore pojedinaca u Kumrovcu te očekujemo reakciju resornog ministarstva, ali i zabranu skupova na kojima se koriste simboli totalitarnih režima, stoji u priopćenju za javnost predsjednika Hrvatske konzervativne stranke (HKS) Marijana Pavličeka u kojem se reagira na okupljanje simpatizera povodom obilježavanja 125-te obljetnice rođenja Josipa Broza Tita. Pavliček navodi kako je nepojmljivo da u današnje vrijeme postoje pojedinci i udruge koje štuju lik i djelo najvećeg krvnika hrvatskog naroda Josipa Broza, odgovornog za stotine tisuća poubijanih Hrvata na Bleiburgu i Križnom putu kao i desetke tisuća neistomišljenika koji su tijekom njegova vladanja završili na Golom otoku. -Nepojmljivo je i da hrvatska državna vlast dopušta i ne reagira na ovakva okupljanja gdje se negira ustavnopravni poredak Republike Hrvatske te štuje jednoumlje i zločin. S obzirom na to da živimo u slobodnoj državi okupljenima na ovome skupu poručujemo, da ukoliko Hrvatsku ne mogu poštivati, imaju slobodu napustiti istu i otići živjeti u one države gdje još uvijek vladaju komunističke partije te tamo slobodno slaviti kult ličnosti Josipa Broza, ističe Pavliček.