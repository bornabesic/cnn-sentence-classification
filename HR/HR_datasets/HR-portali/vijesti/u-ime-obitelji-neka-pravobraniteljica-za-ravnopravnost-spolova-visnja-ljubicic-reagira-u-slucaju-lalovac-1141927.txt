Udruga U ime obitelji zatražila je od pravobraniteljice za ravnopravnost spolova Višnje Ljubičić da od dužnosnika SDP-a, DORH-a i udruge B.a.B.e. zatraži očitovanje o tome što su poduzeli u vezi s tvrdnjama Tončike Anastasije Lalovac da ju je suprug Boris Lalovac zlostavljao nakon što ih je o tome izvijestila i zatražila pomoć. Udruga U ime obitelji u pismu pravobraniteljici Ljubičić, koje je proslijedila i medijima, podsjeća na izjave Tončike Anastasije Lalovac u emisiji "Bujica" da ju je suprug verbalno, fizički i na druge načine zlostavljao, da je o tome izvijestila visoke dužnosnike SDP-a, policiju i DORH te anonimno udrugu B.a.B.e., ali da su reakcije izostale. Slijedom tog iskaza, U ime obitelji poziva pravobraniteljicu da od dužnosnika SDP-a zatraži da "navedu što su učinili kako bi istražili slučaj, te utjecali na sprječavanje daljnjeg obiteljskog nasilja". Od pravobraniteljice očekuje da od DORH-a zatraži izvješće o istrazi tog slučaja, prijavljenog prije četiri mjeseca, kako bi se utvrdilo "je li zbog visoke političke pozicije njezinog supruga izostala zaštita gospođe Lalovac". Udruga traži da pravobraniteljica zatraži i očitovanje udruge B.a.B.e., financirane javnim novcem, o protokolima postupanja u slučaju anonimnih prijava te da objasni "kakav oblik suradnje imaju s odvjetnicom Natašom Pećarević i drugim odvjetnicima" i napominje da je Anastasija Lalovac rekla da Pećarević u brakorazvodnom sporu zastupa Borisa Lalovca. Državno odvjetništvo izvijestilo je danas da provjerava vjerodostojnost navoda o obiteljskom nasilju iz kaznene prijave protiv Lalovca. Bivši ministar financija i saborski zastupnik SDP-a Boris Lalovac odbacio je optužbe da je obiteljski nasilnik i najavio da o toj temi više neće javno istupati. SDP je priopćio da najoštrije osuđuje nasilje nad ženama, da tešku obiteljsku situaciju Lalovca i njegove supruge ne može komentirati, ali mjerodavne institucije poziva da taj slučaj što prije istraže. >> Lalovac: Navodi moje supruge potpuna su neistina, zbog djeteta neću više o tome javno pričati 