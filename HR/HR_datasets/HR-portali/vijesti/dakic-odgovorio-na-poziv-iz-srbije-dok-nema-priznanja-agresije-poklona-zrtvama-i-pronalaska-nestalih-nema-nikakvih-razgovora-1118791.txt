Invalidi Domovinskoga rata ne prihvaćaju nikakve razgovore sa srbijanskim ratnim veteranima sve dok Srbija ne prizna da je izvršila agresiju na Hrvatsku i pokloni se žrtvama, te dok se ne pronađu nestali, izjavio je danas Hini predsjednik HVIDR-e Josip Đakić. "Dok nema priznanja agresije, poklona žrtvama i pronalaska nestalih nema nikakvih razgovora", rekao je Đakić te naglasio da o tome sa srbijanskom stranom trebaju razgovarati službene hrvatske vlasti, a ne branitelji. "Službene vlasti prvo neka ishode sve što trebaju priznati srpske vlasti", dodao je. Klemm ne govori u ime invalida Domovinskog rata Upitan za komentar inicijative iz Srbije za sastankom njihovih veterana i branitelja iz Hrvatske, te izjave predsjednika Udruge specijalne policije iz Domovinskog rata Josipa Klemma da će do takvog sastanka sigurno u budućnosti doći, Đakić odgovara kako Klemm ne govori u ime invalida Domovinskog rata. "Ne znam s kime je Klemm to dogovarao, ne znam koga on zastupa i u čije ime govori. U ime 37.000 invalida Domovinskog rata, koje ja zastupam, to sigurno ne stoji“, rekao je Đakić. Smatra da je politika Srbije i srbijanskih veterana i danas jednaka onoj iz vremena kada su bili agresori na Hrvatsku. "Ti veterani su bili sastavni dio srbijanskih vlasti u vremenu paravojnih formacija i agresije na Hrvatsku, zajedno sa sadašnjim predsjednikom Srbije Tomislavom Nikolićem i premijerom Aleksandrom Vučićem. Jednako su četnici i jedni i drugi", ustvrdio je Đakić. U petak se u Poreču održavaju Sportske igre u organizaciji HVIDR-e na kojima će biti tisuću sudionika i tamo će se HVIDR-a jasno očitovati o prijedlozima koje ne prihvaća, najavio je Đakić. 