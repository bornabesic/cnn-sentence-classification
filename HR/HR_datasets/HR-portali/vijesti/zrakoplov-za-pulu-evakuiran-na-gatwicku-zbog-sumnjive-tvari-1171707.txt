Zrakoplov za Pulu evakuiran je u britanskoj zračnoj luci Gatwick nakon što je na njemu pronađena sumnjiva tvar. Kako piše Express, prema nepotvrđenim navodima na letu EasyJeta EZY8909 pronađen je sumnjivi bijeli prašak. Incident se dogodio nakon današnjeg terorističkog napada u Manchesteru, u kojemu je poginulo 22 ljudi. Let koji je trebao krenuti u 10.15 sati po lokalnom vremenu na kraju je odgođen za četiri sata i pet minuta. Policija je na kraju utvrdila da je tvar bezopasna. EasyJet je priopćio da su putnici napustili zrakoplov te da su im u terminalu ponuđena osvježenja. - Sigurnost naših putnika i osoblja naš je najviši prioritet - poručili su uz isprike. Zabrinuti rođaci i prijatelji na Twitteru su komentirali incident. - Očekujem svoju sestru, ali je došlo do nekih problema i moraju napustiti zrakoplov. Policija je intervenirala. To je sve što mi je rekla - napisala je na Twitteru Kristina LleshiGrbac.