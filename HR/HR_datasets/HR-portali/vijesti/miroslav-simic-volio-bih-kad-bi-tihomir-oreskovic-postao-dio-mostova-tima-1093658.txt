Lider Mosta Božo Petrov, njegovih šest ministara i 12 saborskih zastupnika ostali su do kraja uz premijera Tihomira Oreškovića, no Orešković je (a time i kompletna Vlada) srušen u Saboru voljom HDZ-a, Domoljubne koalicije i oporbenih zastupnika. Nakon toga, jučer su saborski zastupnici odlučili 15. srpnja raspustiti Sabor, stoga nam najvjerojatnije prve ili druge nedjelje u rujnu slijede prijevremeni parlamentarni izbori. Od svih stranaka vjerojatno je najzanimljivije kakvu će kampanju voditi Most i tko će mu se sve još pridružiti prije izbora. I dalje platforma – Dosad smo, sve do prije nekoliko dana, bili koncentrirani na očuvanje Vlade Tihomira Oreškovića. Sada, nakon raspuštanja Sabora, počet ćemo se pripremati za parlamentarne izbore. Pokazali smo svima da smo se spremni odreći takozvanih fotelja osjetimo li da su naši politički principi ugroženi. I to je dobar kapital za početak izborne kampanje. Naravno, neće samo to biti dovoljno za uspjeh. Ali polako, tek se počinjemo pripremati za kampanju – rekao nam je predsjednik Kluba zastupnika Mosta Miroslav Šimić. Iako je u Registar političkih stranaka Most upisan još od siječnja 2013. godine, oni na nacionalnoj razini i dalje ne djeluju kao jasno strukturirana politička stranka nego kao platforma koja oko sebe okuplja razne nezavisne liste i kandidate iz svih dijelova Hrvatske. Tako se nedavno Mostu nezavisnih lista pridružio još jedan gradonačelnik – gradonačelnik Novalje Ante Dabo, a u nedjelju je na lokalnim izborima u Vrgorcu pobijedio nezavisni gradonačelnički kandidat Ante Pranić, kojeg je podupirao upravo Most. Stoga smo Šimića pitali planira li Most postati prava, jasno pozicionirana i hijerarhijski strukturirana nacionalna politička stranka ili će i dalje djelovati kroz platformu nezavisnih lista. – U ovom trenutku ne planirano transformaciju u nacionalnu političku stranku. Nastavljamo djelovati kroz nacionalnu platformu nezavisnih lista – rekao nam je šef Kluba zastupnika Mosta. Šimić kaže da im se javlja jako puno ljudi u posljednje vrijeme, a bit će novih ljudi i u kampanji, ali ne želi za sada otkriti njihova imena. Kamo će Orešković? U tom kontekstu bit će najzanimljivije vidjeti hoće li se premijer na odlasku Tihomir Orešković vratiti biznisu ili će ostati u politici. Zagrebački politički i novinarski kuloari bruje kako ne bi bilo veliko iznenađenje da Orešković ostane u hrvatskoj politici i da na izvanrednim parlamentarnim izborima izađe u kombinaciji s Božom Petrovom i Mostom. Uostalom, u intervjuu za Večernji list prije nekoliko dana premijer Orešković rekao je da ostaje živjeti s obitelji u Hrvatskoj, a iz svega rečenoga iščitava se njegov interes da se nastavi baviti politikom. Hoće li se premijer Tihomir Orešković priključiti Mostu?, pitali smo Šimića. – Volio bih kada bi Tihomir Orešković bio dio Mostova tima. To je moje osobno mišljenje – poručio je šef Kluba zastupnika Mosta Miroslav Šimić. 