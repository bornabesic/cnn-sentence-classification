Najnoviji popis lektire, iz kojeg bi profesori trebali izabrati što će učenici čitati, mnoge je zaprepastio. Predsjednik Društva profesora hrvatskog jezika Srećko Listeš kaže da djeluje kao “rasuti teret”. – Književnost je rashrvaćena, osobito u srednjim školama, bila je i do sada, a sada je dvije trećine stranih autora. Situaciju mogu spasiti nastavnici ako za obradu izaberu više domaćih autora – naglašava Listeš i dodaje da je sreća što se kurikulum može mijenjati. – Ovakav kakav je ne može ići u školu, nikako bez stare hrvatske književnosti, ne može bez Zoranića, Kačića Miošića... Nema ni Mihanovića, a Mažuranića ima tek u tragovima, u osnovnoj školi je ostala Smrt Smail-age Čengića... – zaključuje Listeš i dodaje da će se kurikulum morati doraditi. Obvezna jezgra – Treba promijeniti sastav ekspertne radne skupine jer je većina njezinih članova došla iz jedne ustanove... Osim toga ključ obrazovanja je osnovna škola, a u ekspertnoj radnoj skupini nema nikog iz osnovne škole. Oni se zovu ekspertna radna skupina, a ja nisam našao nikakvu poveznicu sa stručnošću. Možda su stručni za neka druga područja, ali ne i za ovo što su radili – kaže Listeš. Srednjoškolska profesorica Marina Čubrić također je nezadovoljna lektirnim popisom, a u obrazloženja autora kurikuluma hrvatskog jezika da će se izostavljeni autori i djela, primjerice Judita Marina Držića, Homer i Biblija, obrađivati – ne vjeruje. Kaže, nigdje se u ishodima učenja ne spominju. – U lektiri mora postojati obvezna jezgra u kojoj će biti temeljna djela i autori hrvatske književnosti – naglašava Čubrić. Nije joj jasno po kojim kriterijima su birana djela i autori, a onima koji tvrde kako djecu treba potaknuti na čitanje djelima koja su njima prihvatljiva odgovara: – Nije cilj nastave hrvatskog jezika isključivo zabava i poticanje čitanja. Zanimljivost nekog predmeta i književnog djela ovisi o profesoru. Profesor svako djelo može učiniti izrazito zanimljivim ili jako dosadnim – upozorava Čubrić dodajući da naučeni dobri metodički postupci, i dosadnom profesoru mogu pomoći i ohrabriti ga da svoja predavanja učini zanimljivima. “Rokerski” naslovi I književnica Milana Vuković Runjić sigurna je da zanimljivost svakog predmeta pa i hrvatskog jezika i književnosti ovisi o profesoru. “Projekt nove lektire” djeluje joj smušeno. – Razumijem naum koji iza toga stoji, da se mladima literatura učini bliskijom nekim “rokerskim” naslovima, no to se ne može postići time da profesori javno progovore o tome kako je Homer dosadan. Jer ako je njima dosadan, kako onda očekuju da djeci ne bude – pita Vuković Runjić. Priznaje da je u svijetu lektire uvijek bilo puno švercanja i da je razumljivo da su lektirne liste većini nedostižni ideal. – No, dođe li do konsenzusa profesora i učenika da ne valja čitati prašnjave, stare, debele knjige, odgojit ćemo generaciju mladih koja će možda znati za Homera Simpsona, ali ne i za Homera. Premda se to nekome može činiti bezopasnim, narod koji zaboravlja vlastitu kulturnu povijest i zanemaruje svjetsku, osuđen je na izumiranje – upozorava Milana Vuković Runjić. >> Mogu izanalizirati Homera na tri jezika, ali ne znam izračunati koliko košta majica koja je s 50 eura snižena 70 posto >> Štulić: Ne želim da moja djela postanu lektira, ne volim škole i protiv sam kićenja tuđim perjem Neka od novouvrštenih djela u osnovnoj školi: B. Ćopić “Ježeva kućica”, S. Polak “Morski dnevnik Pauline P.”, B. Primorac “Zvonka”, M. Gavran “Zaboravljeni sin” i još tri naslova, J.R.R.Tolkien “Hobit”, S. Townsend “Tajni dnevnik Adriana Molea” S popisa lektire za osnovne škole izbačeni su između ostalih: V. Nazor “Bijeli jelen”, F. L. Baum “Čarobnjak iz Oza”, S. Mihalić “Petrica Kerempuh”, F. Salten “Bambi”, I. Kušan “Koko i duhovi”, Charles Dickens “Oliver Twist” Neke od novosti u srednjoj školi: V. Woolf “Gospođa Dalloway”, M. Yourcenar “Hadrijanovi memoari”, B. Schlink “Žena kojoj sam čitao”, M. Selimović “Derviš i smrt”, B. Štulić Izbor iz poezije, J. Austen “Ponos i predrasude”, A. Miller “Smrt trgovačkog putnika” U srednjoj školi ispali su primjerice: Homer “Ilijada”, H. C. Andersen “Carevo novo ruho”, I. B. Mažuranić “Kako je Potjeh tražio istinu”, M. Marulić “Judita”, M. Cervantes “Don Quijote”, P. Zoranić “Planine”, I.G.Kovačić “Jama”... 