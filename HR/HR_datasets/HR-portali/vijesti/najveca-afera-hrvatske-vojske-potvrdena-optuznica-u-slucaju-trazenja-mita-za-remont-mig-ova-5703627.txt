Zagrebački Županijski sud u srijedu je potvrdio optužnicu protiv Josipa Čovića kojega Uskok tereti da je kao načelnik MORH-ovog Odjela održavanja i remonta Zrakoplovno-tehničkog zavoda tražio 50 tisuća eura mita od Ivice Josipovića, predstavnika ukrajinske tvrtke koja je napravila remont hrvatskih MIG-ova. Optužnicom podignutom krajem prošle godine Uskok Čovića tereti da je uoči odluke o javnoj nabavi od zastupnika dvaju inozemnih tvrtki "zatražio novčanu nagradu" kako bi zauzvrat, kao član povjerenstava Ministarstva obrane (MORH), bez obzira na stvarnu tehničku sposobnost potencijalnih izvršitelja, osigurao pozitivno mišljenje i prednost u remontu i nabavi dodatnih aviona MiG-21. Zastupnici jednog od društava nisu prihvatili Čovićev zahtjev da mu za pogodovanje isplate 50 tisuća eura, dok je suoptuženi zastupnik druge tvrtke taj zahtjev prihvatio i Čoviću obećao isplatu zatraženog iznosa. Nakon ugovaranja i realizacije posla, Čović je od zastupnika tvrtke u dva navrata tijekom siječnja i veljače 2016. preuzeo najmanje 10 tisuća eura, objavio je Uskok nakon podizanja optužnice 30. prosinca 2016. ne navodeći imena okrivljenih. Čović je optužen da je nedjelo počinio kao načelnik Odjela održavanja i remonta te kao voditelj Odjela za zrakoplovno-tehničke standarde Samostalne službe za vojni zračni promet MORH-a i kao stručna osoba voditelj stručnog tima MORH-a za provjeru i član tehničkog Povjerenstva MORH-a zadužen za utvrđivanje tehničke sposobnosti izvršenja remonta borbenih aviona MiG-21 u remontnim zavodima potencijalnih izvršitelja te član Povjerenstva za analizu izvodivosti i isplativosti remonta. Uskok je još u ožujku prošle godine potvrdio da provodi kriminalističko istraživanje remonta i nabave borbenih zrakoplova MiG-21, nakon napisa u medijima su od 12 zrakoplova koji su u srpnju 2015. došli s remonta u Ukrajini samo tri u funkciji. Mediji su tvrdili i da su na MIG-ovima koje je Hrvatska zaprimila od Ukrajine "prekucani" serijski brojevi jer ne odgovaraju dokumentaciji zrakoplova ni brojevima koji su navedeni u ugovoru o remontu, kao i da ugrađeni dijelovi zrakoplova ne odgovaraju pratećoj dokumentaciji.