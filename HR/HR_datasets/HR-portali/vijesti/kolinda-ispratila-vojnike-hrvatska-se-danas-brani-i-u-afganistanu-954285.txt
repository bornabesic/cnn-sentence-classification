Foto: Hina U PETAK navečer u Afganistan odlazi 6. hrvatski kontingent (HRVCON) s 91 pripadnikom Oružanih snaga te 22 pripadnika oružanih snaga partnerskih zemalja, a na svečanom ispraćaju u vojarni "Pukovnik Marko Živković“ na zagrebačkom Plesu predsjednica Republike i vrhovna zapovjednica Oružanih snaga Kolinda Grabar-Kitarović poručila im je da svojim radom i izvršavanjem zadaća budu "mali veleposlanici Hrvatske".   Poželjela im izlaganje pogibelji?  Predsjednica je u obraćanju 6. kontingentu HRVICON-a istaknula važnost dugogodišnjega i kontinuiranoga sudjelovanja pripadnika hrvatskih OS u međunarodnim misijama mira te napomenula kako njihovo sudjelovanje potvrđuje Hrvatsku kao odgovornoga i punopravnoga međunarodnog saveznika i pridonosi jačanju međunarodnoga ugleda zemlje te upozorila da se zbog promjena nastalih u međunarodnom sigurnosnom okruženju, Hrvatska danas brani i u Afganistanu.  "Svi smo svjedoci toga kako se međunarodno okružje mijenja, kako se prijetnje usložnjuju i Hrvatska se doista danas brani i u Afganistanu", rekla je te se obratila pripadnicima 6. HRVCON-a: "Od vas tražim predan rad i izvršavanje zadaća i misije, uzorno ponašanje, izlaganje pogibelji i preuzimanje uloge malih veleposlanika RH".  Kontingent kojim zapovijeda brigadir Dražen Čovran uključuje 91 pripadnika OS RH, od kojih su četiri žene te 22 pripadnika oružanih snaga partnerskih zemalja - 17 pripadnika Vojske Crne Gore, dva pripadnika OS Albanije, dva pripadnika OS Bosne i Hercegovine te jednog pripadnika Armije Makedonije.  Doprinos izgradnji mira  Svečanosti ispraćaja nazočili su i potpredsjednik Vlade i ministar obrane Damir Krstičević, načelnik Glavnog stožera Oružanih snaga RH general zbora Mirko Šundov, vojni izaslanici Albanije i SAD-a te članovi obitelji pripadnika kontingenta.  Ministar obrane Krističević uvjeren je da će pripadnici ovog, kao i svih prijašnjih kontingenata OSRH u misiji Resolute Support i operaciji ISAF, dati svoj vidljiv doprinos izgradnji mira i institucija Islamske Republike Afganistan te podsjeća na brojne dosadašnje pohvale zbog iskazane profesionalnosti i sposobnosti, kako od visokih dužnosnika misije tako i od državnih dužnosnika Afganistana. "Pronosite i u Afganistanu duh pobjedničke hrvatske vojske i budite u punom smislu predstavnici jedine nam domovine, Hrvatske“, poručio je pripadnicima kontingenta.  Pozitivan trag  I general zbora Šundov ističe da je svaki dosadašnji hrvatski kontingent ostavio u Afganistanu pozitivan trag te je uvjeren da će tako biti i sada s pripadnicima 6. HRVCON-a kojima je poručio da budu dostojni predstavnici svoj domovine i Oružanih snaga.  Zapovjednik kontingenta, brigadir Čovran, kojem je ovo prvi odlazak u Afganistan, naveo je da su svi pripadnici kontingenta prošli kroz zahtjevnu pripremu i obuku te da su dobar tim. "Tražim od vas da odgovorno i profesionalno obavljate svoje zadaće te da u Afganistanu ponosno nosite hrvatsku odoru i nacionalna obilježja", poručio je.  Pripadnici kontingenta savjetovat će Afganistanske nacionalne obrambene sigurnosne snage (ANDSF), bit će angažirani u snagama za zaštitu savjetničkih timova te na stožernim dužnostima u Regionalnom zapovjedništvu Sjever (TAAC-N) i NATO zapovjedništvu u Kabulu, gdje će preuzeti dužnosti od 5. hrvatskog kontingenta.  Misija Resolute Support započela je 1. siječnja 2015. godine, a primarni cilj joj je obuka i savjetovanje Afganistanskih sigurnosnih snaga. Početkom djelovanja misije Resolute Support završila je dotadašnja misija ISAF pod vodstvom NATO-a, u kojoj su pripadnici OS RH sudjelovali od veljače 2003. godine.