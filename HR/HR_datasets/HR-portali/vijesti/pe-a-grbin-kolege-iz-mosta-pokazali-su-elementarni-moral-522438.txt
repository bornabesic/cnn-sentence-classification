Potpredsjednik SDP-a Peđa Grbin gostovao je u nedjelju u HRT-ovoj emisiji Nedjeljom u dva gdje je komentirao SDP-ov zahtjev za razrješenje ministra Marića, kao i odnos prema Mostu te ostale aktualnosti na hrvatskoj političkoj sceni. Na konstataciju urednika Aleksandra Stankovića da SDP svojim potezom već drugi put izaziva potres na političkoj sceni iako mnogi kažu kako je stranka slaba, Grbin je odgovorio kako je njihova obveza upozoravati na ono što je nezakonito.  - Zato smo pokrenuli inicijativu opoziva ministra Zdravka Marića. Žao mi je što se ponavlja situacija od prošle godine, no krivi su oni kojima je interes pojedinca ispred interesa javnosti, rekao je Grbin. Na pitanje što misli o Mostu kazao je kako su kolege s Mostove političke platforme pokazali elementarni moral i odabrali ono što je ispravno. Podupire suradnju sa svima koji prihvaćaju SDP-ove temeljne vrijednosti. - Ako ne budu gurali populizam kakav vidimo u zadnjih godinu dana, spremni smo na suradnju s njima, dodao je. Ne čudi ga što je pukao i drugi brak HDZ-a i Mosta jer, kako je rekao, u HDZ-u je toliko sukoba interesa da brak mora puknuti. Smatra da u SDP-u sukoba interesa nema. Brak s Mostom je težak, ali svaka suradnja na političkoj sceni je takva, kazao je te potvrdio je da će SDP glasovati protiv smjene predsjednika Sabora Bože Petrova.  - Saborsku većinu nema nitko. Očekuje nas buran saborski tjedan, zaključio je Grbin.   