Nedostaje mu upravljanje automobilom, osjeća se kao da je u nekoj čahuri i iznenađen je u kolikoj je mjeri to naporan posao...., otkrio je u intervjuu za Reuters aktualni američki predsjednik Donald Trump, razmišljajući o svojih prvih stotinu dana u Bijeloj kući.  "Sviđao mi se moj nekadašnji način života. Zaokupljale su me brojne zanimljive stvari. Sada imam puno više posla nego tad. Zapravo sam mislio da će biti puno lakše i jednostavnije", iskreno je i s nostalgijom progovorio prvi čovjek Sjedinjenih Država.  Rekao je da je i tijekom "starog života" navikao na to da gotovo nigdje nema privatnosti, no iznenađen je, priznao je novinaru Reutersa, u kolikoj je mjeri ona sada još ograničenija.  Otkrio je i da se još uvijek navikava na dvadesetčetverosatnu zaštitu tajne službe i brojna ograničenja koja su mu kao predsjedniku Sjedinjenih Država nametnuta zbog sigurnosti.  "Uistinu ste u nekoj svojoj malenoj čahuri jer je oko vas takva zaštita da sami ne možete nikamo", rekao je, požalivši se da više ne može ni za volanom automobila biti sam, a "jako voli" voziti.  Sada Bijelu kuću napušta u nekoj od limuzina ili terenaca.  