Slovenski ministar vanjskih poslova Karl Erjavec izjavio je danas kako je zadovoljan slovenskim predmetom pred međunarodnim arbitrima u Haagu, ocijenivši da bi se taj proces mogao nastaviti iako je hrvatska strana iz njega izašla. – Zadovoljan sam što je do ovog ročišta došlo – kazao je Erjavec nakon što je u Haagu dao svoj iskaz o tome kako Slovenija gleda na arbitražu o graničnom prijeporu s Hrvatskom i odluku Hrvatske da u njoj više ne sudjeluje. – Žao mi je što  se Hrvatska nije odazvala na usmenu raspravu, dok smo mi odgovorili na sva pitanja i dali potrebnu argumentaciju. Smatramo da nije došlo do povrede arbitražnog postupka i da se on može nastaviti – kazao je Erjavec, dodavši da se na ročištu iza zatvorenih vrata uglavnom iznosilo pravne argumente i pitanja. Dodao je kako više od toga ne može reći zbog tajnosti, odnosno povjerljivosti procesa koja je određena arbitražnim sporazumom s Hrvatskom, ali da je oprezni optimist u pogledu ishoda arbitraže, odnosno slovenskih očekivanja. Prema najavama slovenskog šefa diplomacije, arbitri će za koji dan objaviti sažetak rasprave u kojoj je sudjelovao, a po njegovu mišljenju, "stvari idu u pravom smjeru". Slovenija očekuje da će arbitraža biti nastavljena unatoč tome što se Hrvatska nije odazvala pozivu suda da dodatno pojasni svoje stajalište o prekidu postupka, te smatra da je unatoč tome moguće donijeti pravomoćni pravorijek arbitara, navode slovenski mediji. Slovenski mediji navode, pozivajući se na stručnjake za međunarodno pravo koje je angažirala Slovenija, da su i oni uvjereni da bi Sloveniji trebalo dodijeliti teritorijalni izlaz na otvoreno more. Stalni arbitražni sud (PCA) sa sjedištem u Haagu u ponedjeljak je objavio da za 17. ožujka saziva novu usmenu raspravu u vezi s hrvatsko-slovenskim graničnim prijeporom na kopnu i moru. Ministar vanjskih poslova Miro Kovač istog je dana naglasio da je Hrvatska izišla iz arbitraže i da nije više strana u postupku te da se neće odazvati pozivu. Hrvatska je članicama UN-a podijelila stajalište o nepovratno kompromitiranom arbitražnom postupku sa Slovenijom i iskazala spremnost da se granični prijepor riješi bilateralno, priopćio je MVEP u četvrtak.  >> Hrvatska poslala odbijenicu Arbitražnom sudu: Okončajte svoj rad  >> Hrvatska pozvana na sud iako je izašla iz postupka arbitraže 