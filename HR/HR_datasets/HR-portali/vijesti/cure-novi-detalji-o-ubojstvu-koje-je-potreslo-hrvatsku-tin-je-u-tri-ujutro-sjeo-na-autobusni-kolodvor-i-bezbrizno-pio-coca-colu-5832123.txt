Tri dana nakon stravičnog i nezapamćenog zločina u Čistoj Velikoj u kojemu je Tin Šunjerga mučki ubio majku Silvanu i oca Marina na vidjelo izlaze novi detalji o 19-godišnjem ubojici nakon počinjenog ubojstva. U noći sa subote na nedjelju, tri sata iza ponoći, dakle, desetak sati nakon počinjenog ubojstva roditelja, mlađahni Šunjerga parkirao je svoj crni Mercedes na parkiralištu ispred Autobusnog kolodvora u Vodicama, doznajemo od našeg sugovornika, te je potom ušao u Fast Food koji se nalazi u sklopu kolodvora. - Sjeo je za stol, naručio Coca-Colu i lagano je pijuckao, te je kroz to vrijeme popušio tri cigarete. Društvo su mu pravila dva meni nepoznata mladića, otprilike Tinovih godina. Djelovao je posve normalno i razgovijetno je pričao o svakidašnjim mladenačkim temama. Ono što je posve sigurno, to je da nije bio u alkoholiziranom i ni bilo kakvom drugom omamljujućem stanju. Zadržao se nešto manje od sat vremena i napustio lokal. Ostao sam šokiran kada se doznalo za zločin i njegovog počinitelja. Nisam mogao vjerovati da je to mladić koji je noć prije sjedio u mojoj blizini u lokalu, ničim se nije moglo naslutiti da je mogao počiniti ovakav gnjusan zločin – ispričao nam je Vodičanin, koji se te noći zatekao na Autobusnom kolodvoru.