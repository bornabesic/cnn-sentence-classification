41 osoba, među kojima i stranci, ubijena je u trostrukom samoubilačkom atentatu izvedenom jučer navečer u međunarodnoj zračnoj luci Ataturk u Istanbulu, objavio je istanbulski guverner. Usto je ozlijeđeno 239 ljudi, od kojih je 109 pušteno iz bolnica. Turske obavještajne službe prije 20-ak dana poslale su pismo upozorenja državnim institucijama o potencijalnom napadu na Istanbul terorističke organizacije Islamska država, piše Hurriyet.  Novinarka Dogan TV-a Hande Fırat kazao je danas da su obavještajne službe poslale pismo upozorenja svim državnim institucijama o mogućem napadu u Istanbulu. Među mogućim mjestima napada u tom pismu je spomenuta i zračna luka u kojoj je jučer zaista i izveden napad. Premijer Binali Yildirim rekao je da "postoje inicijalni dokazi da se radi o Islamskoj državi". Ranjeno je blizu 150 ljudi, dodao je. Prema za sada dostupnim informacijama dobivenim od nadležnih tijela Republike Turske, u jučerašnjem terorističkom napadu u zračnoj luci Atatürk u Istanbulu među poginulima i ozlijeđenima nema hrvatskih državljana, kažu iz Ministarstva vanjskih i europskih poslova. Turski ministar pravosuđa Bekir Bozdağ rekao je za Hurriyet daily news da su militanti zapucali iz kalašnjikova na parkiralištu zračne luke nakon čega su se raznijeli unutar zračne luke. Trojica muškaraca napala su terminal za dolaske u utorak oko 9.30 sati. Trojica bombaša samoubojica otvorila su najprije nasumičnu vatru, a potom se raznijeli eksplozivom. Jedan od napadača eksploziv je aktivirao na sigurnosnoj kontroli unutar terminala, drugi ispred ulaza na terminal, a treći na parkiralištu. Do aerodroma su došli taksijima. Ministar pravosuđa rekao je da se radio o dobro usklađenom napadu. – Vidio sam kako je jedan terorist došao u zračnu luku, imao je AK47 i pucao je na civile... Turska policija pokušala ga je ubiti, a nakon toga sam čuo eksploziju bombe – rekao je prometni policajac Ahmed Furkan Gurtuna za RT. – Četvero mojih prijatelja izgubilo je živote. Puno je ranjenih – rekao je drugi svjedok, Hüseyin Tombul. Rihards Kalnins rekao je za BBC da je nastao kaos kad su ljudi potrčali prema hodniku za koji se ispostavilo da je slijepi put. Ubijeno 13 stranaca Među poginulima ima i 13 stranih državljana, petero iz Saudijske Arabije, dvoje iz Iraka te po jedan državljanin Tunisa, Uzbekistana, Kine, Irana, Ukrajine i Jordana. Turski predsjednik Tayyip Erdogan snažno je osudio teroristički napad u Istanbulu te zatražio odlučni globalni odgovor kada se radi o borbi protiv terorističkih skupina. – Jasno je da ovom napadu cilj nije bio postići nekakav rezultat, već samo stvoriti propagandni materijal protiv naše zemlje, koristeći krv i patnju nedužnih ljudi – rekao je Erdogan, dodajući da meta ovakvog napada može biti bilo koji aerodrom u svijetu. – Tražimo od svijeta, posebno zapadnih zemalja, da zauzmu čvrsto stajalište protiv terorizma – rekao je u priopćenju koje je objavio njegov ured za tisak. Napad na treći najprometniji aerodrom u Europi jedan je od najsmrtonosnijih u seriji samoubilačkih napada u Turskoj. – Postalo je jasno, ovim incidentom, da je terorizam globalna prijetnja. Ovaj napad čiji su cilj bili nedužni ljudi je podao, planirani teroristički čin – rekao je Yildirim novinarima u zračnoj luci. Zračna luka Mustafe Kemala Ataturka, najveća u regiji i veliko međunarodno prometno čvorište, bila je potpuno zatvorena nekoliko sati. Prvi međunarodni i domaći letovi Turkish Airlinesa krenuli su oko devet ujutro. Raspored letenja je, međutim, još uvijek kaotičan jer je nekoliko stotina letova otkazano. Brojni putnici blokirani su na aerodromu, javlja CNN Turk. Do eksplozija je došlo na terminalu za dolaske, a izazvali su ih bombaši samoubojice. Jedan od napadača navodno je aktivirao bombu netom nakon što je prošao sigurnosnu kontrolu. Iz policije su potvrdili da su ispalili nekoliko hitaca kako bi neutralizirali jednog od napadača.  Saldiri ani 2 pic.twitter.com/T5fAKKjv0Y Turski CNN javlja da su viđena četvorica muškaraca kako bježe s terminala nakon eksplozija. Veliki broj policajaca odmah je stigao na mjesto događaja s kojeg su taksisti odvozili ozlijeđene u napadu. Na terenu je bilo i više od 20-ak vozila hitne pomoći. Turski premijer Binali Yıldırım neposredno nakon eksplozije formirao je krizni stožer. Svi prilazi zračnoj luci su zatvoreni, a svi odlazni letovi odgođeni su do daljnjeg. Još prije službene potvrde policijski službenici bili su uvjereni da iza napada stoje borci tzv. Islamske države. Metode kojima je napad izveden te činjenica da su turisti mogli biti potencijalna meta, navode na trag da je u sve bio uključen ISIL – kazali su turski policajci.  Inače, istanbulski Ataturk jedan je od najprometnijih europskih aerodroma. Godišnje preveze više od 60 milijuna putnika, a po broju prevezenih putnika nalazi se odmah nakon londonskog aerodroma Heathrow i pariškog Charles De Gaulle. Podsjetimo, posljednjih mjeseci Turska je nekoliko puta bila na meti bombaških napada koji su bili povezani s kurdskim pobunjenicima, a, po svemu sudeći, Turska će prvo prstom uprijeti na Kurde kao krivce za taj teroristički čin s obzirom na to da su kurdski ekstremisti, koji su u veljači izvršili teroristički napad u Ankari u kojem je poginulo 28 i povrijeđeno više od 80 ljudi, još tada otvoreno upozorili strane turiste da nisu sigurni u Turskoj i bolje da ne dolaze jer je turski turizam meta koju žele uništiti. Napad na Ataturk izveden je identično kao i napad u Bruxellesu „Savjetujemo stranim i turskim turistima da ne posjećuju turistička područja", između ostalog stajalo je u upozorenju koje je uputila kurdska ekstremistička grupa Sokolovi za slobodu Kurdistana (KFF) te dodala da neće snositi odgovornosti za "one koji budu poginuli na tim područjima". Međutim, iako još nitko nije preuzeo odgovornost za taj teroristički napad, stručnjaci za terorističke organizacije uvjereni su kako, zbog načina na koji su izvedeni, identično kao i napadi na zračnu luku u Bruxellesu, iza njih stoji teroristička organizacija Islamska država. Poznato je kako je turska vojska u nekoliko navrata u Siriji napala položaje boraca terorističke organizacije Islamske države te diljem Turske izvela velike racije nakon kojih je ISIL zaprijetio odmazdom. İstanbul Valisi Şahin: 28 kişinin yaşamını yitirdiği saldırıyı üç canlı bomba gerçekleştirdihttps://t.co/8SdCzKg1Vg pic.twitter.com/BRCfSSQlWI Isto tako, glasnogovornik terorističke organizacije Islamske države, Abu Muhamed Al Adnani, zaprijetio je još na početku mjeseca ramazana  kako će ISIL izvoditi terorističke napade kako bi se osvetili svima koji sudjeluju u napadima na položaje njihovih boraca u Siriji i Iraku, pozivajući svoje pristaše da izvode terorističke napade za mjeseca ramazana jer će ih Alah dvostruko nagraditi.  Ono što nije jasno, kako su teroristi uspjeli, bez obzira na to tko bili, uči u Zračnu luku uz tolike mjere sigurnosti!?  Turskoj, koja je već dulje vrijeme u ratu i s Kurdima i s terorističkom organizacijom Islamskom državom te ima tako visoke mjere sigurnosti, takav propust mogao se dogoditi samo u slučaju da su teroristi imali pomagače unutar zračne luke koji su mogli unijeti oružje i eksploziv. To nije prvi napad na zračnu luku u Turskoj. Naime, u prosincu prošle godine, u drugoj zračnoj luci u Istanbulu, Sabiha, također se dogodio bombaški napad kada je poginuo čistač. Turska je posljednjih mjeseci često bila na udaru terorističkih napada koji se uglavnom povezuju s kurdskim ili terorističkom organizacijom Islamskom državom. Analitičari strahuju da Turska ne postane novi Pakistan koji je, zbog rata u Afganistanu, postao nestabilna zemlja u kojoj se često događaju teroristički napadi. >>Žena samoubojica raznijela se pred policijskom postajom u Istanbulu 