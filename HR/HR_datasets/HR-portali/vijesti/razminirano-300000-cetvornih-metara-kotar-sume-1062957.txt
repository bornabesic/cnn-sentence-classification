Razminirano je oko 300.000 kvadratnih metara Kotar šume, na granici između Petrinje i Siska, a koja se smatra minama najzagađenijim područjem Hrvatske. I najopasnijim, jer je na tom području stradalo do sada, u 19 incidenata, 33 osoba od kojih je 13 poginulo. Srećom, od travnja 2012. godine i zadnej pogibije na ovom području nije bilo novih stradavanja. Donacijom HEP-a razminirana su dva dijela Kotar šume, a na jednom od njih, veličine 65.000 kvadrata pronađeno je čak 270 raznih mina, što je najgušće minama zagađeno područje u povijesti Hrvatskog centra za razminiranje. Na drugoj lokaciji, na 230.000 kvadrata nađeno je 87 minsko ekslozivnih sredstava. – Drago mi je da smo HEP-ovu donaciju iskoristili upravo za Kotar šumu, koju zovemo šuma smrti. Svaka deveta mina pronađena u Hravskoj nađena je na ovom području – rekao je ravnatelj Hrvatskog centra za razminiranje Dražen Jakopec na predaji potvrda o razminiranosti ovih lokacija. Potvrde su uručene HEP-u koji je za razminiranje ovog područja odvojio 1,8 milijuna kuna, a ova je državna tvrtka, inače, najveći pojedinačni donator HCR-a. – Nakon rata HEP je, kako bi mogao djelovati, morao uložiti u razminiranje svojih infrastrukturnih objekata 65 milijuna kuna. No, i dalje smo nastavili biti društveno odgovorni te smo od 2011. najveći pojedinačni donator od domaćih pravnih osoba - rekao je Matija Horžić, direktor Termoelektrane-toplane Sisak. Ukupno je, od te 2011. pa do danas, HEP za razminiranje donirao 10,2 milijuna kuna. Sisačko-moslavačka županija je, nakon Ličko senjske, minski najzagađenija županija. Ukupno je 80,6 kvadratnih kilometara minski sumnjivog terena, a ove se godine planira razminirati 12 kilometara. Među njima je i dio Kotar šume, gdje će se preusmjeriti najavljena donacija Švicarske Vlade od 2,8 milijuna franaka. Plan je da u 2018. godini Sisačko-moslavačka županija bude bez mina, a rok za razminiranje kompletne Hrvatske je 1. ožujak 2019. godine. Od 1998. godine razminirana su ukupno 523,96 kvadratna kilometra minjski sumnjivog i miniranog terena, za što je utroošeno oko 4,7 milijardi kuna. Gotovo 80 posto tog novca bilo je iz državnog proračuna ili proračuna javnih tvrtki. Od 1996. pa do danas od mina je poginulo 200 osoba, od kojih je 35 pirotehničara te šest osoba mlađih od 18 godina. Ozlijeđeno je još 386 ljudi. Od tog broja u Sisačko-moslavačkoj županiji stradalo je 114 osoba, od kojih je njih 38 izgubilo svoje živote. >>  