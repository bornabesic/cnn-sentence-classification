Opomena pred isključenjem, tako bi se, u najkraćem, moglo opisati upozorenje koje je prije desetak dana – točnije 31. ožujka - Ministarstvo regionalnog razvoja i EU fondova, glavno tijelo odgovorno za povlačenje europskog novca, uputilo na adresu Ministarstva zaštite okoliša i energetike, piše Slobodna Dalmacija. U dokumentu koji je Slobodnoj Dalmaciji dan na uvid iz Ministarstva regionalnog razvoja, nabraja se niz propusta u resoru koji vodi Mostov ministar Slaven Dobrović, a zbog kojih Hrvatska još uvijek ne može početi koristiti gotovo dvije milijarde eura sredstava iz fondova Europske unije. Dokument nosi naziv „Upozorenje Upravljačkog tijela o neizvršavanju funkcija Posredničkog tijela razine 1 u pogledu kašnjenja u pripremi i provedbi postupka dodjele“, a osim Dobroviću, dostavljen je i premijeru Andreju Plenkoviću. U tekstu se tako navodi da je za ulaganja u poboljšanje vodoopskrbne mreže osigurana milijarda eura, no da je od deset planiranih velikih projekata za prvi kvartal ove godine odobren tek - jedan. Ministarstvo zaštite okoliša i energetike na raspolaganju ima 100 milijuna eura iz EU fondova za povećanje energetske učinkovitosti u proizvodnim industrijama, no još uvijek nije započelo niti jedan jedini postupak dodjele sredstava. Za ulaganja u sustav zaštite od poplava alocirano je 150 milijuna eura, no u ovom sektoru na djelu je, tvrdi se u Ministarstvu regionalnog razvoja, „alarmantni izostanak“ pravodobne pripreme projekata. Projekti u području poboljšanja mjera prilagodbe klimatskim promjenama, kojima je namijenjeno 50 milijuna eura, nalaze se, pak, u visokoj fazi pripremljenosti, ali je do sada odobren samo jedan. Ministrica Gabrijela Žalac također svojeg kolegu Dobrovića upozorava da je kašnjenje u provedbi projekata takvih razmjera da Hrvatskoj prijeti opasnost da ostane bez sredstava iz EU fondova. Ministarstvu zaštite okoliša, navodi nadalje ona, može biti oduzeta nadležnost nad povlačenjem sredstava iz fondova EU. Ako Dobrovićevo Ministarstvo ne ubrza postupak dodjele sredstava iz EU fondova i izvrši zadaće koje je preuzelo, može – poručuje se u upozorenju Ministarstva regionalnog razvoja – doći do suspenzije, čak i obustave korištenja europskog novca, njegove preraspodjele na druga ministarstva, pa čak i oduzimanja nadležnosti Ministarstva zaštite okoliša nad provođenjem ciljeva koji podbacuju ili kasne s provedbom! To je prvi put da Ministarstvo regionalnog razvoja upućuje ovako dramatičan apel nekom ministarstvu. Branko Grčić, bivši SDP-ov ministar regionalnog razvoja, tvrdi da tijekom njegova mandata Ministarstvo nije imalo takvih intervencija. – Toga nije bilo u našem razdoblju, iako je bilo određenih problema u sektorima prometa, a dijelom i u operativnom programu ljudskih resursa. No, to smo uspjeli u hodu riješiti i u pregovorima s Europskom komisijom sve probleme premostiti – ističe Grčić. – Uspjeli smo pokrenuti čitav niz velikih projekata, koji su i danas, godinu i pol dana kasnije, jedini koji se u javnosti spominju: prije svega projekti zračne luke Dubrovnik, čiovskog mosta, obilaznice oko Kaštela, pruge Dugo Selo - Križevci, Centara za gospodarenje otpadom Kaštjun i Marišćina, kao i ogroman broj projekata u obnovi vodoopskrbnih sustava i sustava odvodnje u Osijeku, Slavonskom Brodu, Vukovaru, Poreču, Čakovcu, Županji... Ostavili smo i veliki broj već pripremljenih projekata, i ne vidim nikakav razlog da se oni ne ugovore i da se ne krene s realizacijom – smatra Grčić, koji podsjeća da je razina ugovorenih poslova prije SDP-ove Vlade bila 200 milijuna eura, a u njihovu mandatu 1,5 milijardi eura. Najveća opasnost, prema njegovu sudu, prijeti u sektoru gospodarenja otpadom. – Tu su ogromni novci u igri i najveći penali ako Hrvatska ne ispoštuje rokove. U ostalim sektorima može se dogoditi samo opoziv sredstava, no ovdje će trebati platiti i penale – upozorava Grčić. Ako, naravno, Ministarstvo uskoro ne promijeni pristup i konačno ozbiljno ne prione poslu izvlačenja novca iz EU fondova. Izgubljeni novac: ENERGETSKA UČINKOVITOST 100 MILIJUNA EURA   UVOĐENJE NAPREDNIH MREŽA 20 MILIJUNA EURA   MJERE PRILAGODBE KLIMATSKIM PROMJENAMA 50 MILIJUNA EURA   SUSTAV UPRAVLJANJA KATASTROFAMA 215 MILIJUNA EURA   SMANJENJE KOLIČINE OTPADA NA ODLAGALIŠTIMA 475 MILIJUNA EURA   POBOLJŠANJE VODOOPSKRBNE MREŽE 1 MILIJARDA EURA   ULAGANJE U BIORAZNOLIKOST 125 MILIJUNA EURA Ministarstvo regionalnog razvoja upozorava ministra Slavena Dobrovića i da mora što prije donijeti Uredbu o komunalnom otpadu, odnosno Akcijski plan za provedbu Plana gospodarenja otpadom u 2017. godini, koje je Hrvatska trebala Komisiji dostaviti do 31. ožujka. Rok je pomaknut za 30. lipnja, a ako do tada Ministarstvo ne donese Uredbu i Akcijski plan, uslijedit će - suspenzija. - Ministarstvo regionalnog razvoja već je ranije upozoravalo da, u slučaju daljnjih kašnjenja, može doći do suspenzije alociranih sredstava za Prioritetnu os 6 Operativnog programa „Kohezija i koherentnost“. Na istu činjenicu Republika Hrvatska je bila pisano upozorena i od Europske komisije. Europska komisija također je upozorila da je daljnje revidiranje rokova neprihvatljivo, te da preostali uvjeti moraju biti ispunjeni najkasnije do lipnja 2017. U suprotnom, EK će pokrenuti suspenziju sredstava – navodi se u Upozorenju Ministarstva regionalnog razvoja Ministarstvu zaštite okoliša, kako piše Slobodna Dalmacija. 7 glavnih zamjerki  ENERGETSKA UČINKOVITOST U PROIZVODNIM INDUSTRIJAMA – „Ministarstvo zaštite bi trebalo osigurati odgovarajuću razinu kvalitete dokumentacije poziva, s ciljem izbjegavanja dugotrajnog procesa komentiranja i ispravljanja dokumentacije.“   POBOLJŠANJE SUSTAVA JAVNE RASVJETE – „Potrebno je pripremiti prijedlog Kriterija za odabir operacija“   UVOĐENJE NAPREDNIH MREŽA – „Do sada nije pripremljen ni pokrenut planirani postupak dodjele, iako su osnovni preduvjeti ispunjeni prije više od 5 mjeseci“.   MJERE PRILAGODBE KLIMATSKIM PROMJENAMA – Do sada je pripremljen jedan takav projekt, dok su za sve ostale identificirana kašnjenja kako projektne tako i natječajne dokumentacije“.   JAČANJE SUSTAVA UPRAVLJANJA KATASTROFAMA – „U dijelu namijenjenom ulaganjima u smanjenje rizika od poplava, nailazimo na alarmantan izostanak pravovremene pripreme projekata, odnosno kontinuirano dvogodišnje probijanje rokova te odstupanje od inicijalnih planova.... Imajući u vidu trenutnu situaciju, Upravljačko tijelo u ovom trenutku sada ne vidi način na koji je moguće ostvariti ciljeve postavljene u okviru uspješnosti za 2018.   GOSPODARENJE OTPADOM - Ističemo potrebu osiguravanja pripreme nacrta dokumentacije poziva, kako bi se izbjeglo trošenje ljudskih i vremenskih resursa na pregledavanje i ispravljanje dokumentacije“   POBOLJŠANJE VODOOPSKRBNE MREŽE – „Od ukupno planiranih 10 poziva pokrenut je samo jedan... Potrebno je značajno ne samo ubrzati pripremu projekata, već i poboljšati sustav planiranja“. Ministarstvo zaštite okoliša i energetike intenzivno radi na pripremi programa i povlačenju sredstava iz EU fondova, a tome svjedoče i već raspisani natječaji i potpisani ugovori. Stoga u startu odbacujemo bilo kakve navode i zlonamjerne imputacije o tome da Ministarstvo ne izvršava funkciju Posredničkog tijela razine 1 vezano uz provedbu postupaka dodjele EU sredstava – poručuju iz Dobrovićevog Ministarstva, gdje su uvjereni da nema razloga da RH izgubi alocirana sredstva obzirom na aktivnosti koje Ministarstvo provodi. Ministarstvo regionalnog razvoja i fondova EU ima mogućnost oduzimanja funkcije Posredničkoj tijela 1 Ministarstvu, no to nije opravdano, a postavlja se i pitanje tko bi u ovom trenutku mogao preuzeti ta sredstva i apsorbirati ih. - U cilju bolje apsorpcije EU sredstava produktivnije bi bilo da Ministarstvo regionalnog razvoja pojednostavi procedure dodjele bespovratnih sredstava koje se u praksi pokazuju dugotrajne i komplicirane – zaključuju u Ministarstvu zaštite okoliša, gdje navode da su do sada potpisani Ugovori o dodjeli bespovratnih sredstava u području voda za projekte Petrinja (430 milijuna kuna), Rovinj (280 milijuna kuna). U visokom stupnju pripreme je tridesetak projekata koji će biti odobreni ove godine, a za slijedeći tjedan Ministarstvo najavljuje dostavu aplikacijskog paketa dokumenata za četiri velika infrastrukturna projekta, te još tri do kraja mjeseca. Vezano uz ulaganja u projekte smanjenja rizika od poplava, radi se o tehnički i vremenski izuzetno zahtjevnim projektima. Postupci su započeti, ali kasne zbog žalbenih postupaka na natječaje, poručuju iz Ministarstva, gdje napominju da je u listopadu 2016. odobreno je 266,6 milijuna kuna za projekt izgradnje CGO-a Biljane Donje u Zadarskoj županiji, a u veljači 2017. odobreno je 111,6 milijuna kuna za projekt izgradnje CGO Bikarac faza II u Šibensko-kninskoj županiji.