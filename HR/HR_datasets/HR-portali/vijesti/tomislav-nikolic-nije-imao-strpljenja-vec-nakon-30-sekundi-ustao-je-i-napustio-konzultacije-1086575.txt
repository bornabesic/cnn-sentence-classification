Srbijanski predsjednik Tomislav Nikolić napustio je konzultacije s predstavnicima Srpske radikalne stranke (SRS) Vojislava Šešelja samo tridesetak sekundi nakon što je izaslanstvo SRS na početku razgovora zatražilo njegovu ostavku, potvrdio je medijima visoki dužnosnik SRS. Poslije prošlotjednog sastanka na kojem ga je vođa Srpske napredne stranke i premijer Aleksandar Vučić izvijestio da ima parlamentarnu većinu koja će poduprijeti njegovu vladu, Nikolić je za ponedjeljak zakazao nastavak konzultacija o formiranju vlade sa strankama koje su ušle u parlament, ali je razgovor s radikalima trajao samo 30-ak sekundi. Dužnosnik SRS Nemanja Šarović izjavio je da radikali "nemaju namjeru ulaziti u vladu Aleksandra Vučića" te da su na početku konzultacija pozvali predsjednika Tomislava Nikolića da podnese ostavku. – Nikolić nije imao strpljenja da čuje što mu izaslanstvo SRS ima reći i već nakon 30 sekundi ustao je i napustio konzultacije – izjavio je Šarović novinarima. Šarović je  je rekao da radikali traže Nikolićevu ostavku "jer je upleten u brojne afere, stekao je brojne nekretnine, ima lažnu fakultetsku diplomu, a supruga mu ima fondaciju u zgradi Predsjedništva". Vođa radikala Vojislav Šešelj, čiji je Tomislav Nikolić bio blizak suradnik i potpredsjednik stranke do 2007. kad je odcijepio frakciju i napravio Srpsku naprednu stranku, nije došao na konzultacije, a svoj je izostanak ranije najavio i objasnio da je tako odlučila stranka.   Šešeljev današnji suradnik Nemanja Šarović izostanak vođe radikala objasnio je ustvrdivši kako je to bio "protokolaran susret" te da bi se Nikolić i Šešelj trebali sastati na nekom drugom mjestu i u drugo vrijeme, uz nazočnost novinara i javnosti. Srpska napredna stranka osvojila je na izvanrednim parlamentarnim izborima 24. travnja  22 mandata i treća je po broju zastupnika u parlamentu Srbije, u koji se vratila poslije četiri godine nakon što na prethodna dva izbora nije prešla izborni prag. 