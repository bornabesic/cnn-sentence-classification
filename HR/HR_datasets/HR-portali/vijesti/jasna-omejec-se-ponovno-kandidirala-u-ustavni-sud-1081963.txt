Broj kandidata za suce Ustavnog suda danas se povećao na 36, a među ostalima na tu se dužnost ponovno kandidirala i sadašnja predsjednica Ustavnog suda Jasna Omejec. Na još jedan mandat aplicirali su i ustavni suci Snježana Bagić, Duška Šarin i Marko Babić. Kandidature su istaknuli i saborski zastupnici Davorin Mlakar (HDZ) te Josip Leko i Ingrid Antičević Marinović (SDP), kao i prvi javni tužitelj RH Željko Olujić, odvjetnik HDZ-a u slučaju Fimi media. Među kandidiranima je i Pero Kovačević, nekadašnji HSP-ov zastupnik u Hrvatskom saboru i zagrebačkoj gradskoj skupštini, sada pomoćnik predsjednice uprave Zagrebačkog holdinga. Za ustavnu sutkinju kandidirala se i sutkinja zagrebačkog Općinskog građanskog suda Zorka Ćaćić Zagrajski, javnosti poznata po prijetnji tadašnjem premijeru Zoranu Milanoviću da će ga oglobiti ako nastavi izbjegavati sudske pozive u postupku koji je vodila po tužbi zagrebačkog gradonačelnika Milana Bandića protiv HRT-a za klevetu. Kandidirao se i odvjetnik Miroslav Šumanović, jedan od kandidata na neformalnoj HDZ-ovoj "početnoj listi" s kojom je ta stranka ušla u pregovore oko imenovanja u Ustavni sud. Rok za podnošenje kandidatura istječe u ponoć, do kada se kandidati saborskom Odboru za Ustav mogu javiti i poštom. Odbor će nakon toga utvrditi pravovaljanost kandidatura i Saboru predložiti listu od najmanje deset kandidata za imenovanje isto toliko ustavnih sudaca. Ustavni suci biraju se dvotrećinskom većinom svih zastupnika u Saboru, odnosno sa 101 glasom. 