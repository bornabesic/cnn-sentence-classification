Zrakoplov Malaysian Airlinesa koji je letio iz Melbournea u Kuala Lumpur morao se u srijedu vratiti na aerodrom s kojeg je poletio nakon što je jedan putnik pokušao ući u pilotsku kabinu, prijeteći da ima eksploziv. "Ne radi se o otmici. Jedan je putnik koji je remetio red pokušao ući u pilotsku kabinu", rekao je pomoćnik malezijskog ministra prometa Abdul Aziz bin Kaprawi. "Putnik iz Šri Lanke rekao je da ima bombu. To nije bila bomba, nego punjač baterija", rekao je. Malaysia Airlines priopćila je da je avion sigurno sletio i da je putnik, koji je tvrdio da ima eksploziv, priveden. Priopćenje Malaysian Airlinesa kaže da je Airbus A330 bio u zraku samo 30 minuta prije nego je morao sletjeti. I zrakoplovna tvrtka i australske vlasti rekli su da će istražiti incident.