Predstavnici inicijative ProLife.hr, koja okuplja udruge koje se protive pobačaju, su pred zgradom Ustavnog suda najavili pokretanje peticije kojom će u idućih 40 dana skupljati potpise potpore za zahtjev Vladi i Saboru da zaštite život, ističući kako se ne slažu s ocjenama Ustavnog suda da je pravo na privatnost iznad prava na život.  Ustavni sud odbacio je, naime, prijedloge da se postojeći zakon koji regulira pravo na pobačaj proglasi neustavnim, a Sabor je obvezao da u naredne dvije godine donese novi zakon. "Ustavni suci su zakazali"  Vice John Batarelo, predsjednik Zaklade Vigilare, ocijenio je da su ustavni suci zakazali u činjenju pravde, zbog čega će ProLife do Uskrsa provoditi kampanju "Imam pravo živjeti" i potpise za peticiju prikupljati po cijeloj Hrvatskoj. Od Vlade i Sabora, najavio je, tražit će da donesu "pravedne zakone za nerođenu djecu" te osiguraju konkretnu pomoć trudnicama da zadrže svoju djecu, "bez da se moraju odlučiti za najgoru opciju, to jest abortus".  "Vrijeme je da počnemo ignorirati ovo pitanje, da odbacimo fiškalske sofizme i fraze te da kao odrasli i odgovorni ljudi zagovaramo i ne diskriminiramo nerođenu djecu zato što su tako mali i bespomoćni", poručio je Batarelo.  Mario Vojvodić, opunomoćeni zastupnik Hrvatskog pokreta za život i obitelj, rekao je kako se slaže s tvrdnjama Ustavnog suda da je sadašnji zakon koji regulira pobačaj "formalno neustavan". No, nezadovoljavajućom smatra ocjenu Suda da je pravo na privatnost i osobni obiteljski život ispred prava na život, jer je to, kako tvrdi, u suprotnosti sa svim međunarodnim konvencijama. "Pravna bitka prerasta u kampanju od 40 dana"  Najavio je kako će ProLife stoga u 40-dnevnoj kampanji prikupljati potpise kako bi u razdoblju od dvije godine, rok koji je odredio Ustavni sud, Vlada i Sabor donijeli zakon koji će poštovati temeljna ustavna prava i međunarodne konvencije. "Od danas pravna bitka prerasta u kampanju od 40 dana, u kojoj ćemo pokazati javnosti i ljudima da je Ustavni sud ocijenio da je ovaj zakon neustavan, da je Ustavni sud dužan definirati početak života začećem. Ne znamo kako će Vlada i Sabor pokušati sasjeći Gordijski čvor i nas uvjeriti da pravo na pobačaj postoji, a da je pravo na život u odnosu na pravo na privatnost niža kategorija", naglasio je Vojvodić.    Na upit novinara što znači "zakonski zaštiti nerođenu djecu", za što se ProLife zauzima, odgovorio je kako ova inicijativa nije ni protiv koga i ne bori se protiv ničijeg mišljenja, ali je mišljenja "da pravo na pobačaj ne postoji".   >>Ne prihvaćaju se prijedlozi za ocjenu ustavnosti tzv. Zakona o pobačaju >>Oštre kritike: Ekstremno zadrti stavovi Ilčića i Stiera vode Hrvatsku u društvo Orbana i poljskih desničara 