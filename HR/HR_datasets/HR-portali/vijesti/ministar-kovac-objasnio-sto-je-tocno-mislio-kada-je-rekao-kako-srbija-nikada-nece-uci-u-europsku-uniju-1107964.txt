– Hrvatska više neće trpjeti nikakve provokacije i zastrašivanja svojih građana kakve provode vlasti Srbije i uvest će protumjere zbog progona hrvatskih branitelja – izjavio je hrvatski ministar vanjskih poslova Miro Kovač u intervjuu koji je u ponedjeljak objavio sarajevski "Dnevni avaz". Kovač je kazao kako je posljednji istup srbijanskog premijera Aleksandra Vučića u Donjoj Gradini u kojemu se obrušio na Hrvatsku optužujući je za rehabilitiranje ustaštva tek jedan u nizu sličnih nastupa, što govori o kontinuitetu politike Beograda. Podsjetio je kako je Vučić i 4. kolovoza u govoru u Zemunu akciju oslobađanja okupiranih dijelova hrvatskog teritorija nazvao "zločinačkim konačnim rješenjem". Pritom je koristio izraze poput "vađenja srpskih očiju" i "sječenja srpskih ušiju i noseva". – Kakav je to rječnik? – postavio je pitanje Kovač dodajući kako to nisu metafore koje vode stvaranju dobrosusjedske suradnje. Istaknuo je kako nikada nitko od predstavnika vlasti u Hrvatskoj nije na sličan način govorio o Srbiji. – Srbiji će trebati puno pomoći i mukotrpnih reformi kako bi usvojila europske vrijednosti, europsku retoriku i europsko postupanje – konstatirao je šef hrvatske diplomacije. Objašnjavajući svoju raniju izjavu kako Srbija "nikada neće ući u EU" Kovač je kazao kako se to odnosilo na Srbiju koja provodi sadašnju politiku. – Ponavljam, ovakvom politikom (Srbija) nikada neće ući u EU i Hrvatska će uvesti protumjere zbog progona hrvatskih branitelja nakon što je na graničnom prijelazu sa Srbijom uhićen hrvatski državljanin. Takvo ponašanje, zastrašivanje i provokacije više nećemo trpjeti – izjavio je Kovač. Kovač: Bit ćemo strogi i pošteni. Popusta neće biti Potvrdio je kako Hrvatska traži od Srbije da konačno dostavi sve podatke o hrvatskim državljanima koji su osumnjičeni ili optuženi, za kojima je u Srbiji raspisana tjeralica ili kojima je u toj zemlji suđeno u odsutnosti. U tome nema ničega spornog ako se žele graditi dobrosusjedski odnosi, kazao je Kovač potvrđujući kako Hrvatska želi imati sa Srbijom dobrosusjedske i partnerske odnose, no pretpostavka za to ostaje rješavanje bilateralnih pitanja. – Ustrajat ćemo na tome da Srbija na putu prema članstvu u EU mora ispuniti sve kriterije. Bit ćemo strogi i pošteni. Popusta neće biti – poručio je Kovač. Za razliku od onih sa Srbijom, odnosi Hrvatske s drugim državama jugoistoka Europe su dobri, uz želje za nastavak gradnje njihove europske perspektive, kazao je hrvatski ministar vanjskih poslova. Dodao je kako se to odnosi i na Bosnu i Hercegovinu za koju je bitnije da što prije dobije status kandidata za članstvo u EU. – To uključuje da BiH mora opstati kao suverena država u kojoj će sva tri ustavotvorna naroda, Hrvati, Bošnjaci i Srbi biti u potpunosti ravnopravni – kazao je Kovač. >> Miro Kovač: Opet se javljaju dežurni huškači iz Srbije 