Donedavni predsjednik Uprave Podravke Zvonimir Mršić u srijedu popodne je na terasi kafića u središtu Koprivnice pio kavu s potpredsjednikom SDP-a Zlatkom Komadinom koji je rekao da je Mršić  "sa svojim političkim i gospodarskim iskustvom potreban SDP-u, potreban je Savjetu za gospodarstvo." - Došao sam popiti kavu, kratko je odgovorio Mršić na upit novinara je li ovo druženje mogući znak njegove ponovne političke aktivacije. Nakon druženja Komadina je održao konferenciju za novinare na kojoj je podržao SDP-ove kandidate- za gradonačelnika Mišela Jakšića i za župana koprivničko-križevačkog Slavka Tucakovića. - Došao sam vidjeti svojeg dragog prijatelja Zvonimira Mršića i drago mi je što sam ga našao u dobroj kondiciji. On je sigurno sa svojim političkim i gospodarskim iskustvom potreban SDP-u, potreban je Savjetu za gospodarstvo, jer tu ima što za reći, rekao je Komadina. Dodao je da je s Mršićem pričao i o situaciji u Agrokoru. - Naravno da smo malo komentirali i odnose među strankama, odnosno nastanak protestnih stranaka i njihovu neodgovornost u vođenju Hrvatske. Složili smo se da se ljevica mora što prije konsolidirati - rekao je Komadina te dodao kako bi SDP trebao povesti cijelu ljevicu. Na upit je li s Mršićem razgovarao o stanju u SDP-u, Komadina je odgovorio potvrdno. - Naravno da jesmo, ali ništa posebno. Kolega Mršić je svakako čovjek koji želi jaki i čvrsti SDP - zaključio je Komadina. Potpredsjednik SDP-a je o današnjem dolasku u Koprivnicu rekao da je tu prije svega kako bi podržao kandidata za gradonačelnika Mišela Jakšića i kandidata za župna Slavka Tucakovića. Nakon njihove pobjede Koprivničko-križevačka županija može se udružiti s Primorjem i Zagorjem kako bi se krenulo u stvaranje drukčije Hrvatske, rekao je Komadina. - Mi ćemo pokazati ljudima da se tu može kvalitetno živjeti i raditi. Mi možemo stvoriti Hrvatsku lijevoga centra, Hrvatsku koja je pristojna. Stoga ovi ljudi zaslužuju povjerenje birača - istaknuo je Komadina. Kandidati SDP-a Jakšić i Tucaković uvjereni su u pobjedu u drugom krugu, a novinarima još su jednom iskazali nezadovoljstvo smjerom kojim se razvija projekt Regionalnog centra za gospodarenje otpadom Piškornica kojeg podržava Vlada i  županijska vlast na čelu s Darkom Korenom.