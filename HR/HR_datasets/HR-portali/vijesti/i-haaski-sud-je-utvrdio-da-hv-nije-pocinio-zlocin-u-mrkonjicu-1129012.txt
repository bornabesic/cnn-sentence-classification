Točno četiri godine otkako je Haaški tribunal donio oslobađajuće presude u predmetima protiv Ante Gotovine i Mladena Markača, hrvatski generali ne uživaju zasluženi mir. Nakon optužnica protiv hrvatskih časnika iz Orašja koji su 90-ih obranili Bosansku Posavinu, sve se glasnije govori da su sljedeća meta BiH Tužiteljstva navodni zločini koje je počinila Hrvatska vojska predvođena Damirom Krstičevićem, kao i negdašnjim haaškim uznikom generalom Gotovinom, o čemu razgovaramo s njegovim dugogodišnjim odvjetnikom i prijateljem Lukom Mišetićem. Jesu li se, prema vašim saznanjima, u Mrkonjić Gradu uistinu dogodili masovni zločini ili je istraga Republike Srpske zapravo farsa? Optužbe za “masakr” u Mrkonjić Gradu temelje se isključivo na tvrdnjama iz 90-ih godina koje navodi “Komitet za prikupljanje podataka o izvršenim zločinima protiv čovečnosti i međunarodnog prava“ u Beogradu koji je u to vrijeme bio propagandni servis Miloševićeva režima. Prema mojim saznanjima, ni jedna nezavisna organizacija – pa tako ni Haaški sud ni međunarodne nevladine organizacije kao što su Human Rights Watch ili Amnesty International – nikada nije tvrdila da je Hrvatska vojska počinila masakr u Mrkonjić Gradu iako je Haaški sud sudjelovao u ekshumaciji. Oprostite mi što za mene tvrdnje institucija Miloševićeva režima nemaju prevelik kredibilitet. No, na tom području ipak su, kako se tvrdi, pronađene masovne grobnice? Nakon završetka vojnih operacije u okolici Mrkonjić Grada tijela nisu pokopana u “masovnoj grobnici“, već je provedena takozvana “asanacija terena“ gdje su prikupljena tijela svih poginulih, a tijekom ratne operacije i sukladno članku 130. Ženevske konvencije IV. i svim ostalim svim propisima položena  u obilježeno zajedničko grobište. Nema nikakvih dokaza da je Hrvatska vojska pokapala posmrtne ostatke u masovnu grobnicu. Je li Haaški sud istraživao zločine u Mrkonjić Gradu i je li svoje nalaze dostavio sudovima BiH za moguće procesuiranje? Haaški je sud proveo svoju vlastitu istragu o optužbama Srba da je u Mrkonjiću počinjen masakr. Čak je i forenzički stručnjak suda John Garns bio prisutan tijekom ekshumacije grobova u Mrkonjiću 1996. godine. Kao što znamo, Haaški sud očito nije našao dovoljno dokaza o “masakru“ da bi podignuo bilo kakvu optužnicu. Štoviše, u sklopu svoje strategije okončanja rada, Međunarodni je sud proslijedio 40 predmeta Tužiteljstvu u Sarajevu za daljnju istragu i procesuiranje. Haaški sud te predmete označava predmetima “2. kategorije“. Potvrdio sam da ne postoji nijedan predmet “2. kategorije” koji bi se ticao Mrkonjić Grada ili koji bi se, prema mojim saznanjima, ticao bilo kojeg visoko rangiranog časnika HV-a.  Da je u Mrkonjić Gradu počinjen masakr nad 180 ili više osoba, taj bi zločin svojim razmjerima bio gotovo jednak onome kod Ovčare i veći od zločina počinjenih u Ahmićima. A Haaški sud ne samo što nije podignuo ni jednu optužnicu protiv nekoga, već nije ni tražio od Tužiteljstva u Sarajevu da istraži navodni masakr u Mrkonjiću. To je za mene čvrst pokazatelj da je Haag smatrao da ne postoje dokazi u potporu tvrdnji da je Hrvatska vojska počinila masakr u Mrkonjiću.  Spominje li se, prema vašim spoznajama, u istragama ili optužnicama uopće ime generala Gotovine ili je riječ o medijskim spinovima?  Tužiteljstvo u Sarajevu u kolovozu 2016. godine potvrdilo je da se protiv generala Gotovine ne provode nikakve istrage u Bosni i Hercegovini te da se ne smatra osumnjičenim u sklopu bilo kakve istrage. Moguće je da postoje prijave protiv njega u Republici Srpskoj, ali bilo tko može podnijeti kaznenu prijavu. Smatram da nema potrebe pretjerivati u vezi s takvim kaznenim prijavama.  Jesu li optužnice u Orašju samo uvertira i svojevrsno upozorenje za “krupne ribe”, među njima i generale Gotovinu i Krstičevića? Nemam nikakvog razloga ne vjerovati objavi za medije koju je izdalo Tužiteljstvo u Sarajevu da general Gotovina nije pod ni pod kakvom istragom, k tome, Haaški sud nije proslijedio predmet za daljnju istragu. Bilo bi izuzetno neuobičajeno da Tužiteljstvo izda lažnu objavu za medije pa nemam razloga smatrati da je Tužiteljstvo u Sarajevu bilo neiskreno u vezi s tim pitanjem.  Biste li, kao dugogodišnji odvjetnik generala Gotovine, savjetovali svom klijentu da ne prelazi granicu? Nikad u javnosti ne iznosim savjete koje dajem svojim klijentima i prijateljima. Mogu samo reći da je general Gotovina slobodan čovjek i da je Tužiteljstvo u Sarajevu potvrdilo da nije osumnjičen za bilo kakve zločine u BiH.  >> Manolić: Bosna se ne može održati, rješenje je podjela Zašto se optužnice iz Bosne i Hercegovine pojavljuju upravo u ovom trenutku i mislite li da su politički motivirane i s kojom svrhom? Ne mogu komentirati motive Tužiteljstva, međutim, moram priznati da se čudim što nije prvo procesuirano etničko čišćenje u Bosanskoj Posavini koje su provele srpske snage. Tužiteljstvo se dovelo u poziciju da ga se kritizira za političku pristranost zato što procesuira znatan broj onih koji su branili sami sebe u Posavini prije nego što je procesuiralo znatan broj onih odgovornih za etničko čišćenje na tom području.