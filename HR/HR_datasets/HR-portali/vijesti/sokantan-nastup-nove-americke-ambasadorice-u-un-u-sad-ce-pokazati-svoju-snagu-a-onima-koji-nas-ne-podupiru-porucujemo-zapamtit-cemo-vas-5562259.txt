NEW YORK - Nova američka veleposlanica u UN-u izjavila je u petak da će Sjedinjene Države "pokazati svoju snagu" u toj organizaciji, upozorivši tako zemlje koje bi se htjele usprotiviti diplomaciji predsjednika Donalda Trumpa. "Onima koji nas ne podupiru poručujemo: zapamtit ćemo vaše ime", zaprijetila je Nikki Haley obraćajući se novinarima uoči svog prvog razgovora s novim glavnim tajnikom UN-a Antoniom Guterresom. Trumpova administracija, istaknula je bivša guvernerica Južne Karoline, "želi imati ulogu u UN-u, a da bismo je imali, pokazat ćemo našu snagu, omogućiti da se čuje naš glas, podupirat ćemo naše saveznike i uvjeriti se da i naši saveznici podupiru nas". Prvi susret Haley i Guterresa događa se u času kada američki mediji pišu da američki predsjednik priprema izvršnu uredbu kojom će smanjiti financijsku pomoć međunarodnoj organizaciji koja je dosad iznosila više milijarda dolara. Haley, kći indijskih useljenika, zauzela se i za reformu UN-a. "Sve što je dobro, učinit ćemo još boljim. Sve što je loše, pokušat ćemo popraviti. Sve što se čini zastarjelo i nekorisno, riješit ćemo ga se", rekla je 45-godišnja diplomatkinja. Prije nego je položio prisegu, predsjednik Donald Trump je nazvao UN "klubom u kojemu se ljudi žele družiti i dobro provesti vrijeme". Pošto su u javnost izašle informacije o planiranoj izvršnoj uredbi američkog predsjednika, Guterresov glasnogovornik je rekao da glavni tajnik želi početi pregovore sa SAD-om.