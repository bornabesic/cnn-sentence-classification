Suci Ustavnog suda izabrali su danas Miroslava Šeparovića za predsjednika tog suda, dok je za zamjenicu predsjednika izabrana Snježana Bagić. Također su, kako je priopćeno, imenovani suci Ustavnog suda u vijeća za odlučivanje o ustavnim tužbama, vijeća za rješavanje pretpostavki za odlučivanje o ustavnim tužbama, vijeća za odlučivanje o žalbama protiv odluka o razrješenju sudaca i odluka o stegovnoj odgovornosti sudaca te vijeća za izborne sporove. Deset novoizabranih sudaca Ustavnog suda – Andrej Abramović, Snježana Bagić, Ingrid Antičević-Marinović, Branko Brkić, Lovorka Kušan, Mario Jelušić, Josip Leko, Davorin Mlakar, Rajko Mlinarić i Miroslav Šumanović, 7. lipnja položilo je prisegu pred predsjednicom Republike Hrvatske Kolindom Grabar-Kitarović, čime taj sud nastavlja djelovati u kompletnom sastavu od trinaest sudaca. >> 'Izbor ustavnih sudaca pokazao je da je moguće postići suglasje, što je dokaz zrelosti političkog sustava'