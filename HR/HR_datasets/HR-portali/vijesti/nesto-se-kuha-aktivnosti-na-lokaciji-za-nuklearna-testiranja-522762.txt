Sjeverna Koreja objavila je u srijedu da je u travnju uhitila američkog nastavnika kojega sumnjiči za "neprijateljsko djelovanje", u vrlo napetom ozračju između Pjongjanga i Washingtona oko nuklearnog programa Sjeverne Koreje. Kim Sang-Duk, zvan i Tony Kim, priveden je 22. travnja u zračnoj luci Pjongjanga jer je "izvodio neprijateljske radnje radi rušenja Narodne Demokratske Republike Koreje", izvješćuje sjevernokorejska službena novinska agencija KCNA. "Kim je izručen nadležnim sudskim službama koje istražuju njegove zločine", nastavlja agencija. Kim Sang-Duk treći je američki državljanin kojeg drži Sjeverna Koreja. Sveučilište za znanost i tehnologiju USTP sjevernokorejskog glavnog grada objavilo je da je uhićen u trenutku kad se spremao napustiti zemlju nakon što je predavao nekoliko tjedana na toj ustanovi. Američka veleposlanica pri UN-u Nikki Haley u tom uhićenju vidi pokušaj Kim Jong-unova režima da upotrijebi Amerikanca kao sredstvo pritiska dok vlada napetost na najvišoj razini između Sjeverne Koreje i međunarodne zajednice zbog nuklearnog i balističkog programa Pjongjanga. Haley je naglasila da Washington pokušava skupiti informacije o tom uhićenju. Sveučilište USTP, koje su utemeljili strani kršćanski evangelisti, otvorilo je vrata 2010. i ima izvjestan broj američkih nastavnika. Polaznici su djeca elite. Satelitske snimke prikazuju nove aktivnosti u Punggye-riju, lokaciji na kojoj Sjeverna Koreja provodi svoja nuklearna testiranja, tvrde u srijedu analitičari sa sjedištem u SAD-u, u trenutku kad je napetost posebno povećana na Korejskom poluotoku. Snimke od 25. travnja prikazuju radnike koji crpe vodu na "sjevernom dijelu postrojenja", tvrde analitičari s "38 North", internetske stranice koja prati zbivanja u Sjevernoj Koreji. Isti stručnjaci procijenili su polovicom travnja da je postrojenje Punggye-ri "pokrenuto i spremno", spominjući "stalnu aktivnost oko sjevernog dijela". Istraživači se pitaju ovog puta nije li testiranje otkazano s obzirom da su brojne osobe raspoređene po postrojenju, možda zbog odbojkaških utakmica koje služe u propagandne svrhe. "38 North" je primijetio prošlog mjeseca osobe koje se bave tim sportom blizu baraka čuvara i na još dva mjesta. Analitičari ne znaju "pokazuju li te aktivnosti da je testiranje otkazano, da je postrojenje na stand-byju ili je sve spremno za testiranje", nastavlja "38 North" koji ovisi o Američko-korejskom institutu sa sveučilišta Johns Hopkins u Baltimoreu. 