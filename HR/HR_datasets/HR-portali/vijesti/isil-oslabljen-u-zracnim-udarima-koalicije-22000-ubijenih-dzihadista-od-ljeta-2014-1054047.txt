Zračni udari koalicije koju predvode Sjedinjene Države znatno su oslabili skupinu Islamsku državu (IS) u Iraku i u Siriji, gdje je u godinu i pol dana poginulo oko 22.000 džihadista, ocijenili su Pariz i Washington. "Danas nanosimo DAESH-u (arapska kratica za IS) golemu štetu. Izgubili su (...) 40 posto teritorija koji su kontrolirali u Iraku, ukupno 20-30 posto", ocijenio je američki državni tajnik John Kerry na rubu Gospodarskog foruma u Davosu. Po njegovim riječima, IS bi do kraja godine trebao biti "veoma ozbiljno oslabljen" u Iraku i u Siriji. Već sada "postoji podatak koalicije (...) o 22.000 mrtvih od početka operacija", rekao je francuski ministar obrane Jean-Yves Le Drian za mrežu za cjelodnevno informiranje France24. Koordinator EU-a za borbu s terorizmom Gilles de Kerchove drži da bi porazi koje je koalicija nanijela IS-u mogli također potaknuti neke njegove čelnike da se presele u Libiju, gdje "nema zračnih udara ni potpuno funkcionalne vlade". Zračni udari koalicije početi u ljeto 2014. pojačali su se nakon pariških napada u studenome 2015. u kojima je ubijeno 130 ljudi, napose na postrojenja za proizvodnju nafte čijom prodajom IS među ostalim puni svoju blagajnu. "Jačanje udara na DAESH donosi ploda", rekao je i zapovjednik francuskog nosača zrakoplova Charles de Gaule, kontraadmiral Rene-Jean Crignola koji kratko boravi u Abu Dabiju. No, dodaje Jean-Yves Le Drian, "moramo biti oprezni". "Premda su ih naše intervencije uzdrmale, oni su se prilagodili novonastalim prilikama", rekao je. "Ubacuju se među civile i tako se štite. Tu i tamo izvode sporadične operacije". IS, koji i dalje vrbuje borce, ima 35.000 ljudi, među kojima barem 12.000 stranaca, ocjenjuje francuski ministar obrane. >> Islamska država prvi je put priznala gubitak ljudi i novca 