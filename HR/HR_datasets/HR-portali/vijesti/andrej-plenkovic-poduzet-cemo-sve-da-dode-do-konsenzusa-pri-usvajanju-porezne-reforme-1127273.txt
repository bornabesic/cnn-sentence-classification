Premijer Andrej Plenković izjavio je danas u Opatiji, odgovarajući na pitanje što će se dogoditi ako Most odbije prihvatiti poreznu reformu, kako će poduzeti sve da dođe do konsenzusa pri usvajanju porezne reforme.   "Vlada će te zakone sutra usvojiti i predložiti u Saboru, gdje svi zastupnici i klubovi imaju mogućnost davanja amandmana. To je uobičajen proces u kojem se nastoje popraviti zakonski tekstovi, svatko iz svog kuta gledanja", rekao je Plenković novinarima.   Prema pisanju medija, koji se pozivaju na neimenovane izvore iz Mosta, Most nije spreman podržati prijedlog porezne reforme koji je pripremilo Ministarstvo financija, već traži da se prijedlog značajno promjeni ili odgoditi za godinu dana.   Na pitanje o primjedbama na povećanje PDV-a u turizmu i ugostiteljstvu Plenković je ocijenio kako je to samo jedno pitanje kojem treba pristupiti na cjeloviti način.   "Mi ćemo na užem kabinetu Vlade danas raspraviti tu temu. Očekujem koherentnost parlamentarne većine oko cjelovite reforme, a otvoreni smo za razgovor s partnerima, drugim zainteresiranim političkim akterima i javnošću da pronađemo rješenja koja će biti održiva i voditi računa da Hrvatska kao turistička zemlja nastavi s kvalitetnim rezultatima kao protekle godine", kazao je.   Na pitanje o projekcijama Europske komisije (EK) o rastu BDP-a u ovoj godini za 2,6 posto, u odnosu na proljetne projekcije, kada je prognoziran rast od 1,8 posto, Plenković je istaknuo kako je to ohrabrenje za sadašnji smjer, a EK je time potvrdila projekcije Vlade i Ministarstva financija.    Vlada će u sljedećoj godini inzistirati na gospodarskom rastu, razvoju, jačanju institucija, učinkovitijoj pravnoj državi i državnoj upravi kao servisu građana i poduzetnika, radit će na mjerama koje će privlačiti ulagače i osiguravati bolju poslovnu klimu, rekao je.   Na pitanje o tome hoće li izbor Donalda Trumpa za predsjednika SAD-a utjecati na trgovinske sporazume i suradnju Hrvatske s SAD-om Plenković je kazao da su Hrvatska, SAD i drugi partneri dio NATO saveza, da je SAD uvijek ključni globalni akter te da očekuje kvalitetnu suradnju na svim zajedničkim projektima, kao što se i dosad dobro surađivalo.   Govoreći o sastanku s primorsko-goranskim županom Zlatkom Komadinom, Plenković je rekao da su otvorili niz tema relevantnih za županiju kao što je unapređenje infrastrukturnih projekata, cestovne infrastrukture, željeznice, strateškog projekta LNG terminala na Krku, te Rijeke kao Europske prijestolnice kulture 2020., u čemu je Vlada spremna pomoći. Govorilo se i o pitanju Gorskog kotara, kao kraja koji zahtjeva posebne mjere, a Plenković je najavio novu reviziju indeksa razvijenosti. >> Marić ne popušta, bez većeg PDV-a ugostiteljstvu reforma pada u vodu 