Britanska policija uhitila je muškarca naoružanog nožem koji je bio u blizini Buckinghamske palače. Dogodilo se to samo nekoliko trenutaka prije nego što je kraljica Elizabeta prošla automobilom. Sigurnosna razina u Velikoj Britaniji na najvišoj je razini otkad se dogodio napad u Manchesteru, gdje je samoubojica Salman Abedi aktivirao bombu na koncertu Ariane Grande. Ubijene su 22 osobe, a 59 ih je ranjeno i strahuje se da Abedi nije djelovao sam zbog čega se provode uhićenja, javlja Telegraph. Na fotografijama se vidi muškarac okružen policajcima kako s lisicama na rukama sjedi na podu dok jedan policajac drži, kako se čini, veliku oštricu. Incident se dogodio oko 10.40 po lokalnom vremenu i trenutačno se ne povezuje s terorizmom. No dolazi u vrijeme kada je sigurnosna razina na najvišoj razini zbog čega naoružani vojnici osiguravaju ključne lokacije u Londonu.