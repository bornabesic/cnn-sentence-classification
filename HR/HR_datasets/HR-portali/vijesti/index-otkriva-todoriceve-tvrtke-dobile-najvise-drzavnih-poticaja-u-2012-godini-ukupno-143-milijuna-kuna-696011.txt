Foto: Index  TVRTKE iz sastava koncerna Agrokor, u vlasništvu najpoznatijeg poljoprivrednika u Hrvatskoj, Ivice Todorića, koji se doduše ne vozi traktorom, poput svojih "manje sretnih" kolega, već helikopterom, dobile su u 2012. državne poticaje u iznosu od 143 milijuna kuna, stoji u popisu Agencije za plaćanja u poljoprivredi, ribarstvu i ruralnom razvoju. > Evo kome su sve u 2012. isplaćeni poticaji iz državnog proračuna!  Kako se vidi iz odgovora kojega je Index dobio iz Agencije za plaćanja u poljoprivredi, ribarstvu i ruralnom razvoju, tri Todorićeve tvrtke nalaze se među pet onih koje su dobile najviše poticaja u 2012. godini! Radi se o tvrtkama Belje, Vupik i PIK Vinkovci, s tim da je Belje na prvom mjestu, Vupik na drugom, a PIK Vinkovci na petom mjestu po visini dodijeljenih poticaja! Ostale tvrtke u Top 5 su Novi Agrar d.o.o koji je dobio 28,407.846,74 koji se nalazi na trećem mjestu te Kutjevo d.d. koji je dobio 20,911.106,10 kn i nalazi se na četvrtom mjestu. Najveći iznos uplaćen na račun jedne tvrtke je upravo iznos uplaćen Todorićevom Belju! Iz Agencije su Indexu kazali kako je ukupni broj korisnika kojima je izvršena isplata za bilo koju vrstu potpore u 2012. godini 103.798. Najviši iznos isplaćene potpore na žiro račun korisnika u 2012. godini iznosio je 75.571.479,94 kune (Belju), a prosječni iznos potpore po korisniku 29.004,70 kuna. U kalendarskoj 2012. godini koja se odnosi na potpore odobrene za proizvodnu 2011. godinu, Agencija za plaćanja u poljoprivredi, ribarstvu i ruralnom razvoju (APPRRR) isplatila je ukupno 3.010.629.706,90 kuna na račune korisnika za osam kategorija potpora. Belje dobilo milijune poticaja od države, a završilo u minusu!  Tvrtka Belje dd je na ime "izravnih plaćanja" odnosno kao potporu dohotku, iz proračuna dobila 72.025.926,17 kuna, dok je po ostalim modelima plaćanja prošle godine dobila 3.545.553,77 kuna. Unatoč tako izdašnoj potpori, Belje je prošlu godinu, prema izvješću dostavljenom Zagrebačkoj burzi završilo u minusu oko 100 milijuna kuna, dok je godinu ranije imalo dobit preko 90 milijuna kuna.  Drugi dobitnik je Vupik d.d. koji je kao izravna plaćanja, u 2012. godini dobio 29.554.142,16 kuna, dok je po "ostalim modelima plaćanja" Vupiku isplaćeno 1.453.066,40 kuna. Vupiku su poticaji dobro došli jer je u 2012. godini ostvario dobit od oko 10 milijuna kuna, dok je godinu ranije dobit bila oko 58 milijuna kuna.  Agrofructus, Agrokorova tvrtka koja se bavi otkupom i preradom voća i povrća, i koja prema podacima Agrokora ostvaruje promet od preko 750 milijuna kuna, na ime "ostalih naknada"  je od Ministarstva poljoprivrede dobila 17.804.974,40 kuna.  Dobro je prošao i PIK Vinkovci, kojem je u obliku izravnih plaćanja isplaćeno 11.754.940,71 kuna, a također mu je pod stavkom ostalih naknada isplaćeno 4.223.731,15 milijuna kuna. Mesna industrija Pik Vrbovec dobila je 1.267.885,80 kuna poticaja putem izravnog plaćanja.   Na posljednjem mjestu je Todorićeva vinarija "Mladina" iz Jaske, koja je dobila "samo" 154.985,54 kune izravnih plaćanja te 34.355,79 kuna ostalih naknada. U posljednje četiri godine Todorić je dobio preko 620 milijuna kuna poticaja! I ranijih godina Todorićeve tvrtke dobile su milijune kuna poticaja: 2011. godine dobile su čak 174,2 milijuna kuna državnih poticaja, 2010. 153 milijuna kuna, a 2009. godine 151 milijun. Za 2013. predviđeno 373 milijuna eura poticaja  "Što se tiče iznosa potpora za zahtjeve podnesene u 2013. godini, financijska omotnica za izravna plaćanja u poljoprivredi je već određena u Ugovoru o pristupanju RH u EU te iznosi 373 milijuna eura godišnje, a prijelazno razdoblje za financiranje iz EU proračuna (Europski fonda za jamstva u poljoprivredi) je 10 godina, tako da u prvoj godini članstva možemo koristiti 25 posto tog iznosa, u drugoj godini 30 posto a u 10. godini članstva stopostotni iznos potpore. Poljoprivrednici od prve godine članstva RH u EU dobivaju puni iznos potpore, jer se ostatak financira iz Državnog proračuna.  Osim iznosa predviđenih za izravna plaćanja Hrvatskoj će biti dostupno i 10,8 milijuna eura godišnje za financiranje programa u vinogradarstvu te 9,6 milijuna eura godišnje za razminirano zemljište. U 2013. godini Hrvatska će imati pravo korištenja nacionalne rezerve u visini do 20 posto od ukupne omotnice, odnosno utvrđivanja dodatnih prava na plaćanje u pojedinim osjetljivim sektorima, i to za proizvodnju mlijeka, tov goveda, ovce i koze i proizvodnju duhana.  Uz sredstva Europskog fonda za jamstva u poljoprivredi, kojim se daje potpora svakodnevnom poslovanju poljoprivrednika, za proširenje poslovanja i investicije na poljoprivrednim gospodarstvima od 2014. godine na raspolaganju će biti i Europski fond za ruralni razvoj, a do tada nastavljamo korištenje pretpristupnog programa IPARD", naveli su iz APPRRR-a u odgovoru Indexu.