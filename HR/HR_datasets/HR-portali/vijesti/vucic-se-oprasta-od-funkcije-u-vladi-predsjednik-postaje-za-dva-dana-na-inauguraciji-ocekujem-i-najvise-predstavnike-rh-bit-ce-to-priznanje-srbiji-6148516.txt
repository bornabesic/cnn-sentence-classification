Srbijanski premijer Aleksandar Vučić održao je u ponedjeljak posljednju sjednicu vlade u tom svojstvu, uoči službenog preuzimanja dužnosti predsjednika države 31. svibnja. Vučić je na sjednici izjavio da je zadovoljan i presretan što je obavljao premijersku dužnost i poručio ministrima da posao u vladi zahtijeva izuzetnu posvećenost, a kao oproštajni poklon darovao im knjige. Rekao je kako još nema odluke o novom premijeru. Prema njegovim riječima, dosadašnji rad vlade obilježen je velikim rezultatima u ekonomiji kao i prosječnom plaćom do kraja godine od 455 eura. Vučić će predsjedničku prisegu izgovoriti u srijedu, 31. svibnja  u podne na ceremoniji u Domu Narodne skupštine nad posebnim primjerkom ustava koji je napravljen za tu priliku. Potom će mu dosadašnji predsjednik Tomislav Nikolić uručiti državni žig i predsjedničku zastavu kao novom čelniku države. Nakon ceremonije u Skupštini ispred zgrade Predsjedništva biti će upriličena smotra počasne garde i tri roda srbijanske vojske. Budući predsjednik Srbije Aleksandar Vučić najavio je da će njegovoj inauguraciji 23. lipnja nazočiti veliki broj šefova država i vlada zemalja regije te da očekuje da to budu gotovo svi najviši državnici u okruženju. "Na inauguraciji 23. lipnja imat ćemo do sada najveći broj predsjednika, šefova vlada, ministara vanjskih poslova koji će doći. Očekujem iz regije gotovo sve jer su mir i stabilnost u regiji dio moje politike", rekao je Vučić novinarima. Poručio je da očekuje dolazak najviših predstavnika Hrvatske, Slovenije, Mađarske, Rumunjske, Bosne i Hercegovine, Crne Gore, Makedonije, Grčke i Austrije. "To je do sada najveće priznanje ne za mene već za našu zemlju", naveo je Vučić. Za predsjednika države Vučić je izabran u ovom krugu na izborima održanim 2. travnja.