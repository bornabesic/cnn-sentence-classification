Policija diljem Amerike traži Stevea Stephensa koji je na području grada Clevelanda nasumice izabrao čovjeka kojega je ubio hicem iz pištolja, a sve je to uživo prenosio preko Facebooka. – Ubio sam ih već 14, a upravo radim na petnaestom ubojstvu. Vozim se po gradu i ubijam seronje, čovječe. Ja sam pukao, j**i ga – čuje se na snimci Stephensov glas dok kamera prikazuje ulice Clevelanda snimljene iz automobila. “Možeš li reći Joy L.?” Stephens potom govori o problemima sa ženom Joy L. s kojom je u vezi. Uskoro, vidi se kako zaustavlja automobil, izlazi van i prilazi jednom starijem muškarcu s kapom, u kariranoj plavoj košulji. – Našao sam nekog koga ću ubiti. Sad ću ubiti ovog tipa, čuje se na snimci dok prilazi starijem gospodinu. Dolazi blizu njega. – Možeš li mi učiniti uslugu – pita ga. – Yeah – odgovara veselo stariji gospodin. – Možeš li reći Joy L.? – Joy L. – odgovara gospodin. – Da, ona je razlog onoga što će se sada dogoditi – kaže Stephens. Izvadio je pištolj i uperio u glavu starijeg gospodina koji molećivim glasom da ga ne ubije kaže – Gospodine, ne poznam nikoga tko se tako zove. Sljedeći kadar pokazuje prolaznikovo tijelo kako beživotno leži na cesti dok se oko njega slijeva krv. Ubijeni prolaznik bio je 78-godišnji Robert Godwin Senior, starac koji je potpuno slučajno izabran za žrtvu. Jedini grijeh mu je što se u krivo vrijeme našao na krivom mjestu. Ubojstvo se dogodilo na uskrsnu nedjelju, oko 2 sata poslijepodne, a krvnik je svoj pohod na Facebooku nazvao “uskrsni pokolj”. – Traje intenzivna potjera za Stephensom, znamo koji je automobil koristio u vrijeme ubojstva, ali ne znači da ga i dalje koristi. Ujedno, provjeravamo što je tvrdio sa snimkom da je ubio već 14 ljudi. Za sada se čini kako je to bilo hvalisanje, kako mu je Godwin prva žrtva – ustvrdila je policija Clevelanda koja je alarmirala sve sigurnosne snage u zemlji. Na žalost, nije ovo prvi put da psihopati i manijaci uživo prenose svoja ubojstva i zločine preko društvenih mreža. Prije nekoliko mjeseci slična se stvar dogodila u Švedskoj kada su trojica kriminalaca uživo prenosila silovanje jedne djevojke. Nedugo poslije toga dvojica nasilnika su u Sloveniji prenosili preko Facebooka prebijanje jednog mladića do smrti, i to pune 23 minute. Inače, upravo danas u kalifornijskom San Joseu počinje i konferencija F8, skup Facebook developera i najznačajniji događaj za društvene mreže današnjice. U cijelom nizu tema gotovo je sigurno da će biti riječi o suzbijanju korištenja tehnologija društvenih mreža za prenošenje zločina u realnom vremenu. Teško je reći na koji će način to biti učinjeno, no izvjesno je kako će razvojni programeri pokušati načiniti algoritam za cenzuriranje nasilnih sadržaja koji bi provjeravao sliku i ton dok se još postavljaju na Facebook, a ne tek nakon njegove objave. Koliko će doista vremena za tako nešto biti potrebno, veliko je pitanje, no analitičari društvenih mreža tvrde kako je mogućnost prenošenja necenzuriranog sadržaja u realnom vremenu pravi mamac za psihopate koji će ovakve mogućnosti društvenih mreža koristiti sve češće. >> Na Facebooku podržao dvostruko ubojstvo: Jedan drotovski smrad manje, bravo mladiću... >> Na gaćicama pronašli DNK serijskog ubojice? Hoće li njemačka policija riješiti ubojstvo srpske pjevačice 