Rašid Pašić, otac malenog Denisa koji je proteklog tjedna ubijen u Puli, potpisao je u ponedjeljak suglasnost za pokop svog sina, čije se tijelo nakon obdukcije nalazi na patologiji pulske Opće bolnice, piše Glas Istre. Naime, za pokop malenog Denisa bila je potrebna suglasnost jednog od roditelja. Međutim, kako su u ovom slučaju oboje u zatvorima, otac Rašid u BiH, a majka osumnjičena za ubojstvo u zatvoru u Puli, cijela procedura se odužila. Nakon što je Državno odvjetništvo u Puli donijelo rješenje o provođenju istrage protiv Chiare Pašić Rojnić (32) i 14-godišnjakinje zbog ubojstva Chiarina trogodišnjeg sinčića Denisa, nakon obdukcije čekaju se još i nalazi toksikološke analize. Budući da su i otac i majka dječaka u zatvoru, otac u zatvoru u Bosni i Hercegovini, a majka u pulskom zatvoru, organizacija dječakova pogreba malo se zakomplicirala. Teta s očeve strane, koja živi u BiH, medijima je izjavila da će Denis biti pokopan u BiH i da će brigu o tome preuzeti rodbina po očevoj liniji. No, prije toga, prema međudržavnim protokolima moraju biti izdane sve suglasnosti i potvrde kako bi se dječakovo tijelo moglo prevesti preko granice u susjednu državu. Od odvjetnika Marina Fola, koji predstavlja pogrebno društvo, koje su angažirali baka i stric ubijenog dječaka, danas je Glas Istre doznao da Sanitarna inspekcija nije željela izdati dokumente dok je netko od roditelja živ, jer su takvi zakonski propisi, pa su stoga od Centra za socijalnu skrb Pula zatražili da se imenuje takozvani "skrbnik za poseban slučaj", a koji bi mogao zatražiti izdavanje sprovodnice.