Saborski zastupnik i politički tajnik Mosta Nikola Grmoja iznio je teške optužbe na račun premijera Andreja Plenkovića nakon smjene trojice Mostovih ministara, javlja Nova TV. - Ovo je bio iznenađujuć dan i za nas. Mi smo upoznali predsjednika HDZ-a i predsjednika Vlade s našim stavom oko ministra Zdravka Marića. Očekivali smo da se ministar Marić sam povuče, jer je postao uteg za ovu Vladu. Ja sam prije nekoliko dana podsjetio na stav sadašnjeg premijera i predsjednika HDZ-a, kad smo imali situaciju u prošloj Vladi gdje se tražio odlazak predsjednika HDZ-a i prvog potpredsjednika Vlade Tomislava Karamarka kako bi Vlada nastavila s radom. - Oni znaju za naš stav, kao korektni partneri nismo ga željeli komunicirati u javnosti, izazivati bilo kakvu krizu Vlade, nego smo upoznali korektno partnere s tim i očekivali njihove poteze. Premijer je očito ispred stabilnosti Vlade izabrao ministra Marića i odlučio je rušiti Vladu ovim današnjim potezom - kazao je Grmoja i dodao kako Mostovi ministri nastavljaju raditi svoj posao dok ne budu opozvani ovdje gdje su i dobili povjerenje - u Hrvatskom saboru. - Situacija je neuobičajena, ali nismo mi doveli do te situacije. To je plod onoga što je premijer napravio. Poslao je izvješća o razrješenju ministara, što je u potpunosti protuustavno. Nisam ustavni stručnjak, ali vidim da se svi ustavni stručnjaci slažu oko toga da ministri mogu biti opozvani, tj. da novi ministri mogu dobiti povjerenje jedino u Hrvatskom saboru. Ako dođe do ustavne krize tražit ćemo mišljenje Ustavnog suda, da se očituje o ovoj situaciji. Grmoja je kazao kako nije istina da 'Most ne može ni sa kim', već kako mogu sa svima koji žele transparentno i pošteno upravljati Hrvatskom. - Činjenica je da su po prvi put počele određene istrage u Agrokoru. Zanimljivo je da je donesena odluka o razrješenju ministara Mosta i da ta odluka stupa na snagu odmah. Očito se netko boji što ministar unutarnjih poslova i ministar pravosuđa rade, tj. namjeravaju napraviti - rekao je Grmoja o razrješenju trojice ministara. - Ne znam tko se boji toga i koji krugovi su utjecali na ovakvu odluku. Na pitanje je li premijer pod nečijim utjecajem da zaustavi ministra Vlahu Orepića Grmoja je kazao da će to trebati pitati premijera Plenkovića. - Zašto je donio ovakvu odluku? Po meni, potpuno ishitreno - kazao je, prenosi Dnevnik.hr. Grmoja je gostovao i u Dnevniku HTV-a, gdje je ustvrdio da se, po njemu, premijer malo pogubio. Za dosadašnju suradnju s HDZ-om rekao je kako je bila korektna osim par poteza kojima su ih iznenadili - kupnja dionica Ine od Mola i porezna reforma. - No, danas je premijer je odlučio srušiti sve mostove. Željeli smo biti HDZ-ov partner, no HDZ očito želi stvarati neku novu većinu koja će izabrati nove ministre. Ne želimo izići iz Vlade kako bismo bili optuženi za rušenje Vlade, rekao je Grmoja. U intervjuu za televiziju N1, Grmoja je kazao da ne vjeruje da će Plenković odustati, a, kaže, u Mostu bi "ozbiljno razgovarali o njegovom ishitrenom potezu". Na pitanje što ako Plenković pokuša pridobiti nekog od mostovaca, Grmoja je odgovorio: "Mostova jezgra je čvrsta, obraz nema cijenu". "Kada me moja Mara bude pitala tata što si radio, meni je važno da mogu reći, radio sam u najboljem interesu RH, da tebi i drugima bude bolje i da se nemaš čega stidjeti. Tako će postupiti svi zastupnici Mosta", kazao je Grmoja.