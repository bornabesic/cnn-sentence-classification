Hoće li se Hrvatska naći u situaciji da se u nju sliju migranti iz Srbije, njih oko 7000, ali da iz Hrvatske više ne mogu više otići na zapad jer ih tamošnje države više ne primaju? Srbija će na granice s Makedonijom, Bugarskom i Rumunjskom poslati vojsku i zatvoriti ih, najavio je srpski predsjednik Tomislav Nikolić. Granica s Mađarskom već je dugo nepropusna zbog žice i pojačanih ophodnji. Tako bi najkraći otvoreni put frustriranim migrantima ostao preko Hrvatske. Unatoč takvom mogućem scenariju, Hrvatska ne planira ni dizati ogradu ni slati vojsku na granicu. Štoviše, u Vladi neslužbeno komentiraju da je ovo najbolji mogući scenarij jer će, čuvajući svoju, Srbi čuvati i našu granicu. – Surađujemo sa svim susjedima, pa i sa Srbijom kad je riječ o migrantskoj krizi. Sve koji su pokušali nelegalno ući izbacujemo – kaže ministar vanjskih poslova Miro Kovač. Ministar unutarnjih poslova Vlaho Orepić kaže da policija “čvrsto drži granicu” i da 7000 migranata koji se sada nalaze u Srbiji sasvim sigurno neće završiti “zatočeni” u Hrvatskoj jer ih nećemo primiti. Može se pretpostaviti da će Srbija te ljude, ako zapadne zemlje odluče da ih više neće primati, poslati onamo odakle su došli – u Makedoniju, Bugarsku i Rumunjsku. U Ministarstvu obrane komentiraju da postoji realna mogućnost da se dogodi izbjeglički val, ali da je slanje vojske na našu granicu treća linija obrane. Prva je granica Turska – Grčka, koju je Hrvatska voljna pomoći čuvati na moru, zatim makedonsko-grčka granica, gdje se već nalazi naša policija. Zadnja je opcija slanje vojske na granicu. >> Migranti blokirali promet i sukobili se u Beogradu pa potom krenuli prema Mađarskoj Više stotina migranata krenulo je jučer pješice iz Beograda prema granici s Mađarskom tražeći da se otvori granica i da odu iz Srbije. Kolona muškaraca, ponajviše onih u dobi do 30 godina, koja se slijevala cestama otežala je promet u Srbiji. Prosvjednici su nosili transparente na kojima je pisalo da ne žele ostati u Srbiji i da se otvore granice. Na početku prosvjeda izbio je incident kad se jedna grupa migranata nije željela priključiti prosvjednicima.