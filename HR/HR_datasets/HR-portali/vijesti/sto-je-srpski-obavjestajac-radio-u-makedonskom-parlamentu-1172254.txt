Makedonsko ministarstvo vanjskih poslova pozvalo je danas na razgovor veleposlanicu Srbije u toj zemlji Dušanku Divjak Tomić kako bi objasnila nazočnost savjetnika u veleposlanstvu i pripadnika Sigurnosne obavještajne agencije (BIA) Gorana Živaljevića u Sobranju u trenutku upada demonstranata u parlament 27. travnja, prenijela je TV “Telma”. "Sastanak s Divljak-Tomić još nije realiziran i ovisno o sadržaju razgovora sa srpskom veleposlanicom u Makedoniji postupit ćemo u skladu s Bečkom konvencijom", navodi se iz makedonskog ministarstva vanjskih poslova. Goran Živaljević, dužnosnik BIA-e i savjetnik u veleposlanstvu Srbije u Skoplju, potvrdio je informaciju o svojoj nazočnosti tijekom incidenata u Sobranju, rekavši da je tamo bio po službenoj dužnosti kako bi vidio sudjeluju li u incidentima i osobe iz Srbije, navijači ili ekstremisti. Prema izvješću televizije “Telma”, Živaljević je u makedonski parlament došao sa skupinom demonstranata, zadržao se dvadesetak minuta i fotografirao u dvorani za plenarne sjednice gdje su bili  zastupnici i dio prosvjednika. Srbijanski premijer i novoizabrani predsjednik Aleksandar Vučić nakon toga je nazočnost diplomata i časnika BIA-e u Sobranju objasnio "njegovim poslom da izvještava iz te zemlje". Srbijanske agencije navode riječi mandatara za sastav vlade Makedonije Zorana Zaeva da o tome nije razgovarao s Vučićem. "Nismo razgovarali o tome. Razgovarali smo o suradnji. Vjerujem da će zajednički službe Makedonije i Srbije riješiti to pitanje", rekao je Zaev nakon večere premijera zapadnog Balkana u Bruxellesu.