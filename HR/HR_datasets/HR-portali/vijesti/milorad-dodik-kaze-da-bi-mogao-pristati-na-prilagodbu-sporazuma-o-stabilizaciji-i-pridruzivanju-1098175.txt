Predsjednik Republike Srpske (RS) Milorad Dodik danas je naznačio mogućnost da će popustiti i prihvatiti prilagodbu Sporazuma o stabilizaciji i pridruživanju (SSP) koji bi omogućio tradicionalnu trgovinu s Hrvatskom i tako otkočiti europski put BiH ukoliko Njemačka ponudi kompenzacije za štete s kojim bi se mogli suočiti poljoprivrednici u RS-u. ''Ukoliko bude stvari koje su prihvatljive prije svega za korisnike mi ćemo to uraditi", rekao je Dodik novinarima u RS-u govoreći o prilagodbi sporazuma s EU-om. Rekao je kako će presudan biti susret s njemačkim ministrom Christianom Schmidtom koji je prema Dodikovim riječima zakazan za 13. srpnja. kada će se razgovarati o mogućoj prilagodbi SSP-a, ali i od stajališta poljioprivrednika u Republici Srpskoj. "Glavnu riječ imaju poljoprivredni proizvođači i prerađivači. Ako oni budu zadovoljni određenim aranžmanima, možemo se kretati dalje'', rekao je Dodik. Po Dodikovim riječima navodno je i njemačka kancelarka Angela Merkel prigodom nedavnog susreta s tročlanim Predsjedništvom BiH u Berlinu istaknula kako treba popraviti predloženu izmjenu SSP-a jer je na štetu BiH. Pri tome je Dodik optužio srpske predstavnike u vlasti, koji dolaze iz oporbenog Saveza za promjene kojega predvodi Srpska demokratska stranka (SDS) da su prihvatili loš prijedlog. "Neki srpski predstavnici u zajedničkim tijelima rekli su za taj sporazum da je u redu, a Angela Merkel prepoznala je njegovu štetnost i prihvatila da ga treba popraviti što govori koliko se olako primaju rješenja na razini BiH", rekao je Dodik. Vlasti BiH podnijele su sredinom veljače zahtjev za stjecanje statusa kandidata za članstvo o kojem bi se trebalo razgovarati sredinom srpnja na sastanku Vijeća EU na razini ministara vanjskih poslova. Uvjet za to je da vlasti BiH prihvate prilagođeni SSP u trgovinskom dijelu s Hrvatskom te uspostave mehanizam koordinacije europskih poslova. Kada su predstavnici srpskih vlasti osporili prilagodbu SSP-a, dvojica bošnjačkih dužnosnika, predsjedatelj Vijeća ministara BiH Denis Zvizdić i premijer Federacije BiH Fadil Novalić odbili su dati suglasnost na pismo namjere za novi kreditni aranžman s MMF-om kako bi izvršili pritisak na vlasti RS-a da promijene mišljenje i otkoče europski put zemlje. >> Zanimljivi podaci iz popisa - U Posušju žive 20.424 Hrvata,  pet Srba, dva Bošnjaka i 12 ostalih 