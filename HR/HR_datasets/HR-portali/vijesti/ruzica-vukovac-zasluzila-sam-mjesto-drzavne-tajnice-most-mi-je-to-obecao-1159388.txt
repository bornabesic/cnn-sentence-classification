Most nezavisnih lista predložio je Ružicu Vukovac za državnu tajnicu u Ministarstvu poljoprivrede, no hoće li ona doista biti imenovana i kada bi se to moglo dogoditi, još uvijek je nepoznato. Medijske napise po kojima se njezinu imenovanju protivi resorni ministar Tomislav Tolušić, ali i dobar dio HDZ-a Vukovac ne želi komentirati. Kaže tek kako se “ne želi obazirati na spekulacije tko je za, a tko protiv”. “Opstrukcija HDZ-a” Iz njezina kruga, međutim, tvrde da je imenovanje dogovoreno prije nego što je Most ušao u novu Vladu s HDZ-om. Tumače kako se Božo Petrov nakon odustajanja Mosta od resora poljoprivrede bojao njezina nezadovoljstva te kako je još tada zatražio da se Mostu ostavi funkcija državnog tajnika, koju je namijenio upravo Ružici Vukovac. – HDZ, međutim, to cijelo vrijeme opstruira i nije nam jasno zašto – kaže osoba bliska Ružici Vukovac. Odbija tvrdnje da je Vukovac nekompetentna za takvu funkciju. – Ona je pravnica, baš kao i ministar Tolušić, a za razliku od Tolušića, ipak ima poveliko iskustvo kad je riječ o problemima s kojima se susreću poljoprivredni proizvođači – kažu u njezinu krugu. Ona je bila naš prvi izbor kada govorimo o poljoprivredi jer poznaje najbolje probleme sela i ono što je ključno u Slavoniji izvor iz Mosta U HDZ-u se, pak, čude što se ime Ružice Vukovac odjednom postavilo kao problem. Tvrde kako Most u vrijeme pregovora o sastavljanju nove Vlade ni u jednom času nije spomenuo ni Ružicu Vukovac ni funkciju državnog tajnika u Ministarstvu poljoprivrede. – Moguće je da su je u samom Mostu spominjali kao državnu tajnicu u vrijeme dok je Most mislio da će njemu pripasti ministarstvo, no to nikad nije bila tema razgovora između dviju stranaka – tvrdi jedan od tadašnjih HDZ-ovih pregovarača. Kada je i na kojoj razini dogovoreno da će se mjesto državne tajnice dati Ružici Vukovac, pokušali smo saznati i u Mostu, no nismo dobili suvisao odgovor. U vrhu stranke tvrde tek da Ružici Vukovac nikad nisu obećali mjesto državne tajnice. – Ona je bila naš prvi izbor kada govorimo o poljoprivredi jer poznaje najbolje probleme sela i ono što je ključno u Slavoniji. U tom smislu, budemo li imali državnog tajnika u poljoprivredi, to će biti Ružica Vukovac – kazao nam je izvor iz Mosta. Na pitanje je li takav aranžman dogovoren s HDZ-om, odgovara kako je “bilo dogovoreno da Most odredi gdje će uzeti državnog tajnika”. – Mislim da će to biti u poljoprivredi i da će biti Ružica Vukovac – dodaje naš izvor. Vjeruje da se HDZ nema razloga tomu protiviti, a na informacije o Tolušićevu nezadovoljstvu uzvraća kako je Tolušić “PR ministar i ne odgovara mu netko koga seljaci vole i bez PR stručnjaka”. Činjenica da u Mostu ne otkrivaju kada su zapravo Ružicu Vukovac predložili za državnu tajnicu dokazuje, međutim, da na njezino imenovanje računaju tek odnedavno. Iako je osmislila Mostov program za poljoprivredu i vodila pregovore s HDZ-om i SDP-om nakon parlamentarnih izbora 2015., Vukovac ipak nije postala ministricom poljoprivrede. Umjesto nje u Vladu je ušao Davor Romić, navodno kao izbor tadašnjeg nestranačkog premijera Tihomira Oreškovića. Zamjenica Paneniću u Saboru Kao kandidatkinja za ministricu Vukovac je slovila i nakon prošlogodišnjih izvanrednih izbora, no tada je Most odustao od resora poljoprivrede. Vukovac je privremeno završila u Saboru kao zamjenica Tomislavu Paneniću, no kad se ovaj iz Vlade vratio u Sabor, ostala je i bez te funkcije. Nakon toga se vratila u Veliku Kopanicu, u kojoj je 2013. izabrana za načelnicu općine, da bi krajem 2016. godine ostala i bez te pozicije, nakon što joj je HDZ srušio prijedlog proračuna. U žižu se vratila na unutarstranačkim izborima krajem siječnja, kada je na stranačkom saboru osvojila najveći broj glasova za Glavni odbor Mosta. Uz 255 osvojenih glasova, Vukovac je osvojila i gromoglasan pljesak stranačkih kolega i time pokazala da među mostovcima stoji bolje od mnogih koje se smatralo favoritima za stranačke dužnosti. U takvoj podršci bi se mogao kriti i razlog zašto je Most ponovo pokrenuo pitanje njezina imenovanja na državnu dužnost. Iako je riječ o načelnici male općine kakva je Velika Kopanica, eventualna odluka Ružice Vukovac da na lokalne izbore iziđe bez potpore stranke Mostu bi ipak mogla nanijeti znatnu štetu. >> Ružica Vukovac: Učinio si kazneno djelo, van iz politike! >> Ružica Vukovac: Čula sam SDP-ov plan da se razbije Most 