Foto: Hina PREDNOST konzervativaca britanske premijerke Therese May pred oporbenim laburistima smanjila se na samo šest postotnih bodova, pokazali su rezultati najnovije ankete, što ukazuje da će utrka na općim izborima 8. lipnja ipak biti neizvjesna. Prije samo dva tjedna, ispitivanja javnog mnijenja pokazivala su da će May ostvariti premoćnu pobjedu na prijevremenim izborima koje je britanska premijerka sazvala kako bi dobila snažan mandat za pregovore o izlasku Velike Britanije iz Europske unije. Jača potpora laburistima Prema anketi agencije Survation provedenoj za program Good Morning Britain, potpora konzervativcima ostala je na 43 posto, dok je potpora oporbenim laburistima Jeremyja Corbyna porasla za tri posto na 37 posto, čime se nekad golema prednost vladajuće stranke istopila na samo šest postotnih bodova. Anketa je provedena nakon samoubilačkog islamističkog napada u Manchesteru i vladine najave promjene socijalne politike prema starijim osobama.