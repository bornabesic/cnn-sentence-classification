Rektorski zbor Republike Hrvatske uputio je Vladi prijedlog da Saboru predloži razrješenje Odbora za etiku u znanosti i visokom obrazovanju u postojećem sastavu, s obzirom na činjenicu da su dva člana Odbora i njegov predsjednik podnijeli ostavke te je time, kako smatraju rektori, "Odbor izgubio vjerodostojnost i formalni legitimitet za daljnje djelovanje", priopćio je u ponedjeljak Rektorski zbor. Rektorski zbor to je odlučio na 3. sjednici održanoj u nedjelju u Mostaru u povodu obilježavanja Dana Sveučilišta u Mostaru. Rektorski zbor je, kako se navodi u priopćenju, na toj je sjednici "razmatrao najnoviju eskalaciju krize u djelovanju Odbora za etiku u znanosti i visokome obrazovanju". "S obzirom na činjenicu da su dva člana Odbora podnijela ostavku na članstvo, te da je predsjednik Odbora dao ostavku na mjesto predsjednika, Rektorski zbor smatra da je Odbor time izgubio vjerodostojnost i formalni legitimitet za daljnje djelovanje. Rektorski zbor nadalje smatra da je Odbor, zbog proširenja ovlasti izvan zakonski zadanog okvira i eklatantnog kršenja Poslovnika o radu Odbora, izgubio i moralni kredibilitet", ističe se u priopćenju koje potpisuje predsjednik Rektorskoga zbora Šimun Anđelinović. Stoga je Rektorski zbor uputio prijedlog Vladi Republike Hrvatske da, u skladu s čl. 112., st. 1. Zakona o znanstvenoj djelatnosti i visokom obrazovanju podnese prijedlog Hrvatskom saboru za razrješenje Odbora za etiku u znanosti i visokom obrazovanju u postojećem sastavu, te da donese odluku o objavljivanju javnog poziva za predlaganje članova Odbora i time pokrene postupak imenovanja Odbora za etiku u znanosti i visokom obrazovanju u novom sastavu. Osim rektora i prorektora hrvatskih sveučilišta te rektorice Sveučilišta u Mostaru Ljerke Ostojić, sjednici su nazočili i ministar znanosti i obrazovanja Pavo Barišić, njegov pomoćnik Srećko Tomas, ravnateljica Agencije za znanost i visoko obrazovanje Jasmina Havranek te predsjednik Nacionalnog vijeća za znanosti, visoko obrazovanje i tehnološki razvoj Ivo Družić. Rektorski zbor podržao izvješće Povjerenstva za unaprjeđenje reforme odgoja i obrazovanja Predsjednica Povjerenstva za unaprjeđenje reforme odgoja i obrazovanja Dijana Vican Rektorskom je zboru predstavila Izvješće Povjerenstva kojemu je Rektorski zbor dao jednoglasnu podršku. Rektorski zbor smatra kako je "potrebno izraditi SWOT analizu kurikularne reforme te napraviti plan u kojem treba jasno precizirati postojeće stanje te njezine ciljeve i očekivanja, u što su se sveučilišta spremna uključiti i pružiti stručnu pomoć". Osim toga, rektori su na sjednici u Mostaru raspravljali i o financiranju školarina doktorskog studija asistenata na visokim učilištima izvan ustanove zaposlenja te smatraju da se radi o materijalnim pravima zaposlenika i da se sredstva za te potrebe trebaju osigurati iz Državnog proračuna prema planu i dokazima visokoškolskih ustanova. Rektorski zbor raspravljao je i o djelovanju sektorskih vijeća te zaključio kako bi se u njihov rad trebala uključiti sveučilišta na institucionalnoj razini, posebno u interdisciplinarnim temama gdje se preklapaju područja, kao i u teme vezano uz promjene zakonskih okvira. Rektorski zbor je uočio neusklađenost zakonskih i podzakonskih akata u sustavu znanosti i visokoga obrazovanja te je imenovao povjerenstvo koje će nadležnom ministarstvu ponuditi pomoć u pripremi prijedloga izmjena i dopuna zakonske regulative u znanosti i visokome obrazovanju, dodaje se u priopćenju. >> Vladi predlažemo razrješenje Odbora za etiku u znanosti i visokom obrazovanju >> Silobrčić otkrio zbog čijeg je maila podnio i ostavku i što bi preporučio Plenkoviću u vezi Barišića 