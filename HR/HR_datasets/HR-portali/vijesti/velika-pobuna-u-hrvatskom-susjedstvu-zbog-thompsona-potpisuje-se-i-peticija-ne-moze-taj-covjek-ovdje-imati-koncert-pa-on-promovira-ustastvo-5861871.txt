Marko Perković Thompson, lider desničarske glazbene scene u Hrvatskoj, vjerojatno nije očekivao da će najava njegova koncerta u Mariboru, koji se trebao održati oko 20. svibnja, izazvati golemi revolt i negodovanje u slovenskoj javnosti. Mariborski gradonačelnik Andrej Fištravec zatražio je zabranu održavanja najavljenog koncerta i u tome ga je podržalo više od pet stotina javnih osoba, a njihov glavni argument glasi da Marko Perković promovira ustaštvo. Andrej Fištravec javno je objasnio zašto ne žele Thompsona. “U Mariboru nema mjesta za one koji ikonografijom i simbolikom izazivaju nove podjele vezane uz Drugi svjetski rat, kao ni za fašizam. Osobno najoštrije odbacujem i osuđujem svaki oblik nacizma i fašizma, što je posebno važno danas kada u Europi jačaju desne snage, koje imaju uzore u najmračnijem razdoblju povijesti. Thompson pjeva i o Jasenovcu i Gradiški Staroj, a takve pjesme se nigdje ne bi smjele izvoditi. Zbog toga, iako kao gradonačelnik ne odlučujem o tome tko će dobiti dozvolu za koncert, snažno sam protiv toga da se Thompsonu dozvoli nastup u Mariboru”, izjavio je. Slovenija je podijeljena na nekoliko jedinica, a upravni odjeli MUP-a odlučuju o dozvolama za koncerte. Thompsonu je prije nekoliko godina već zabranjeno gostovanje u Mariboru, ali on i suradnici odlučili su ponovno pokušati i opet su uslijedile žestoke reakcije. Organizirana je i peticija protiv Thompsonova dolaska, koju je potpisao niz poznatih osoba u Sloveniji, a jedan od pobornika zabrane je i Zoran Janković, bivši direktor Mercatora i gradonačelnik Ljubljane. “Thompson u nekim pjesmama podržava ustaštvo i koncerte, ponekad, otvara ustaškim pozdravom, zbog čega su njegovi koncerti zabranjeni u još nekim državama. Ne treba dopustiti nastup onima koji svoju slobodu grade na ponižavanju drugih”, kaže Janković. Prema informacijama kojima raspolažemo, slovenski MUP neće odobriti koncert u Mariboru.