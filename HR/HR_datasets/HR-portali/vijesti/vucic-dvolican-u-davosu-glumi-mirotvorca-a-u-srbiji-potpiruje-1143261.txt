U razmaku od nekoliko sati i oko tisuću kilometara, sva dvoličnost politike premijera Srbije Aleksandra Vučića otkrila se prekjučer kad je on osobno u švicarskom Davosu uvjeravao odlazećeg američkog potpredsjednika Joe Bidena da Srbija samo želi mir i stabilnost u regiji, dok je na skupu njegove stranke u selu blizu Novog Sada govorio osuđeni ratni zločina Veselin Šljivančanin, a aktivisti za ljudska prava koji su pokušali spriječiti taj govor bili fizički napadnuti. Dok je Vučić u Davosu tvrdio da je “dovoljno odgovoran i razumije što je naša obaveza kako bismo sačuvali mir”, njegova stranka u priopćenju nakon fizičkog napada za aktiviste koji su prosvjedovali protiv ratnog zločinca potrudila se da fizičko “cipelarenje” sa skupa bude nastavljeno i verbalno: mirovni aktivisti proglašeni su “grupom huligana” sklonih “fašističkim ispadima”. Vučićeva Srpska napredna stranka u priopćenju je pozvala “nadležne državne organe da privedu pravdi spomenute fašiste”, dok je Vučić u švicarskom Davosu, gdje je gost na Svjetskom gospodarskom forumu, uživao u osjećaju važnosti nakon susreta s Bidenom i kineskim predsjednikom Xijem. Vučić u svojoj stranci tolerira uzastopna pojavljivana Šljivančanina na SNS-ovim tribinama, gdje ga predstavljaju kao “borca za pravdu i istinu”, a sudski postupak u Haagu u kojem je pravomoćno osuđen kao ratni zločinac nazivaju “politički montiranim procesom”, iako Srbija u sklopu pregovora s EU ima obvezu poštivati sve presude tribunala u Haagu. U takvoj atmosferi hrvatski i srpski premijer, Andrej Plenković i Aleksandar Vučić, trebali bi se sutra na uglednoj konferenciji u Davosu susresti, zajedno ručati i sudjelovati na panel diskusiji s ukrajinskim predsjednikom Petrom Porošenkom, austrijskim ministrom vanjskih poslova Sebastianom Kurzem i europskim povjerenikom Johannesom Hahnom. Vučić je javno iskazivao nadu da će u Davosu imati prilike razgovarati s Plenkovićem i bilateralno, ali u Plenkovićevu službenom programu takvog sastanka nema. No, hrvatski premijer prekjučer je u Saboru rekao da je nekoliko tema “na dnevnom redu” za razgovor sa srpskim kolegom. – Postoji niz tema iz vremena Miloševićeve velikosrpske agresije: pitanje granice, zaštite manjina, kulturnih dobara, pitanje hibridne jurisdikcije, tj. njihova zakona o nadležnosti državnih organa Srbije kad je riječ o procesuiranju ratnih zločina. Na dnevnom redu su i teme gospodarske suradnje – rekao je Plenković. Vučić u svojim javnim istupima nije govorio o tome koje teme želi otvarati na prvom bilateralnom sastanku s novim hrvatskim premijerom, no zato je spomenuo 14 događaja u Hrvatskoj u 2016. koje on vidi kao incidente i na koje se požalio europskim i američkim dužnosnicima proteklih tjedana. – Postrojavanje crnokošuljaša, kontraskup na dan sjećanja u Jadovnu, rehabilitacija Stepinca, ustaško divljanje u Srbu… – nabrajao je Vučić. Na ponašanje hrvatskih vlasti u nekim od tih događaja Vučić se ljetos požalio i u pismu predsjedniku Europske komisije Jean-Claudeu Junckeru, koji je odgovorio da očekuje i od Hrvatske i od Srbije da se “vrate konstruktivnim bilateralnim odnosima” te da sva međusobna pitanja riješe “uz međusobno poštovanje”. No, Vučića je u tom pismu zabolilo što ga je Juncker podsjetio da je negiranje genocida kažnjivo po europskim propisima, što je bilo znakovito jer je upravo Vučić, kao i predsjednik Srbije Tomislav Nikolić, najviše rangirani poricatelj genocida u Srebrenici, utvrđenog presudama dvaju međunarodnih sudova, od kojih je jedan onaj čiju presudu Šljivančaninu Vučićeva stranka ovih dana tako besramno ignorira.      >> Sastaje se s Stoltembergom, Mogherini, Hahnom, no osim na zajedničkom panelu, bez bilaterale s Vučićem 1. Pitanje granica: Rješavanja spora o 145 km granice između Hrvatske i Srbije već 20 godina ne daje rezultate.     2. Zaštita manjina: Plenković je više puta istaknuo kako hrvatski predstavnici trebaju dobiti mjesto u srbijanskoj Narodnoj skupštini.   3. Povrat kulturnih dobara: Prema podacima iz procjene ratne štete, nedostaje još 24.500 muzejskih predmeta iz 45 hrvatskih muzeja.         4. Hibridna jurisdikcija za ratne zločine: “Ovo je jurisdikcija nepoznata u međunarodnom pravu”, izjavio je svojedobno Plenković.      5. Gospodarska suradnja: Treba otvoriti teme gospodarske suradnje i interesa hrvatskih tvrtki u Srbiji, ali i srpskih u Hrvatskoj.      1. Postrojavanje crnokošoljaša u Zagrebu: Vučić kao zamjerku spominje i kontraskup na dan sjećanja u Jadovnu.     2. Rehabilitacija Stepinca: Srpski premijer u svojim javnim nastupima često spominje Stepinca, kao i ustaško divljanje u Srbu.       3. Ukidanje presude Branimiru Glavašu: Spomenik Miru Barešiću osuđenom za terorizam i ubojstvo jugoslavenskog veleposlanika u Švedskoj Vladimira Rolovića.      4. 'Za dom spremni' u Jasenovcu: Izjava da su rezultati hrvatskih učenika na PISA natjecanju lošiji zbog nacionalnih manjina.      5. Isprika predsjednice zbog čokoladice: Performans Hrvatske pravoslavne crkve.      