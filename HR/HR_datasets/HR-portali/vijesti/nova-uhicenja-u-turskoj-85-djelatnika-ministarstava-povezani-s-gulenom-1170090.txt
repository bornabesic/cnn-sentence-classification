Turska je naredila uhićenje 85 djelatnika ministarstava energetike i obrazovanja u istrazi mreže klerika Fethullaha Gulena, koji živi u SAD-u a kojega Ankara optužuje za neuspjeli puč u srpnju prošle godine, izvijestio je u utorak CNN Turk. Oko 50.000 ljudi je formalno uhićeno u operaciji čija su meta Gulenove pristaše. Predsjednik Tayyip Erdogan, koji se sastaje u utorak s američkim predsjednikom Donaldom Trumpom u Washingtonu, traži izručenje tog klerika Turskoj. Zasad nema pojedinosti o ovim zadnjim nalozima za uhićenje. U ponedjeljak je službeno uhićen urednik internetskog izdanja turskog dnevnog lista "Cumhuriyet" Oguz Guven nakon što je od prošlog tjedna bio zadržan u pritvoru. Čeka ga suđenje po optužnici za širenje terorističke propagande.  Turska novinska agencija Anadolija objavila je prošloga tjedna da je Guven zadržan u pritvoru zbog izvješća povezanog sa smrću javnog tužitelja koji je poginuo u automobilskoj nesreći. Guven je jedan od 13 članova redakcije Cumhuriyeta koji su završili iza rešetaka pod optužbama o povezanosti s terorizmom. Ovaj dnevni list često je kritičan prema turskom predsjedniku Tayyipu Recepu Erdoganu i njegovoj vladi, a bivši glavni urednik lista Can Dundar živi u egzilu u Europi. U turskim je zatvorima nekih 145 novinara, uključujući njemačkog izvjestitelja Deniza Yucela.   